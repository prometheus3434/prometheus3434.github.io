<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h1><a id="bookmark0"></a><span style="font-weight:bold;">KİRALIK SUBAYLAR</span></h1>
<p>Bunlar ücretli askerler değil, Türk subaylarıdır. Yüksek Askerî Şûra'nın ordudaki teğmen ve yüzbaşı azlığına çare bulmak üzere yedek subaylardan 5-25 yıllık süre ile sözleşmeli subay alması hakkındaki kararının bir gazetedeki veriliş şeklidir.</p>
<p>İnsan kiralanmaz. Eşya ve hayvan kiralanır. Kiralık insan terkibi, toplumdaki sınıfların en aşağı ve bayağısı için, en rezil ve alçağı için kullanılır: Kiralık kadın, kiralık katil gibi...</p>
<p>Sözleşmeli subaya kiralık demek için ya Türkçe'yi hiç bilmeyecek kadar geri zekâlı, yahut kasıtlı olmak lâzımdır.</p>
<p>Âleme demokrasi ve hürriyet dersleri veren bir gazetenin 4 Şubat 1971 tarihli nüshasının ilk sayfasındaki şu iri manşetli yazıya bakın:</p>
<p>Yüksek Askerî Şûra toplantısı bitti. Subay sıkıntısını gidermek için yedek subay kiralanacak.</p>
<p>Kiralık subay tabiri, beyinlerde subaylara karşı garip bir düşünce doğuracağı gibi sözleşme yapmak isteyenleri az çok tereddüde sevk edecek, hepsinden fazla da ordunun manevî şahsiyetine bir darbe olacaktır.</p>
<p>Savcılar nerede? Millî Savunma Bakanı nerede? Ya orgeneraller nerede? Kiralık subay tabiri, bir sokak itinin ağzından çıksa bile şahlanmak gerekirken bir gazetede yayınlandığı halde bu susuş neden?</p>
<p>Düzinelerle general ve amiral dururken subaylığın şerefini savunmak bize mi düşecekti?</p>
<p>Bu manşeti oraya koyanlardan Türk ordusuna tarziye bekliyoruz. Aksi halde onlardan ciddî olarak şüphelenmekte haklı olacağız. Millî değerleri gözden düşürmek böyle ufacık kelimelerle yapılır. Acaba subayları gözden düşürmek mi istiyorlar?</p>
<p>Kiralık kadın, kiralık katil, kiralık kalem, kiralık gazete, kiralık vicdan olur ama kiralık subay olmaz.</p>
<p>Kusurlu binlerle subay olsa bile asıl subaylık Türk soyunda en üstün karakterli ve fedakâr insan demektir.</p>
<p>Subaylar kiralandımı, Türkiye bitti demektir.</p>
<p>Ötüken, 18 Şubat 1971, Sayı: 3</p>
</body>
</html>