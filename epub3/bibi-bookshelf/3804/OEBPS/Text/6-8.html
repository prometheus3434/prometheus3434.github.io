<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-8.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-8.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-orta">5</p>

      <p class="resim"><img alt="c.png" class="image" height="9" src="../Images/c_fmt7.jpeg" width="221" /></p>

      <p class="arabaslik-orta">Yeni Dünya Düzeni:<br />
      Küreselleşme ve Finansallaşma; İktisatta Gerileme, 1975-2000</p>

      <p class="resim"><img alt="sekil.png" class="image" height="22" src="../Images/sekil_fmt5.jpeg" width="47" /></p>

      <p class="arabaslik-sol"><span xml:lang="en-US">GİRİŞ VE GEÇMİŞE BAKIŞ</span></p>

      <p class="paragraf-3"><span>1970’lerdeki sıkıntıların kökleri, yukarıda incelediğimiz yirmi yılın ötesine de uzanır; bunlar, kapitalizmin dayanıklılığı yanında yayılma, sömürü ve sınıf egemenliği ile ilgili gereklerinden kaynaklanır. Bu gerekler, sermaye güçlerinin toplumu sırf kendi hayal ettikleri yöne götürme çabalarından doğan devrevi büyüme ve kriz dönemleriyle karşılanmıştır.</span></p>

      <p class="paragraf-3"><span>İncelememizin başında baktığımız dönem, toprağın ve emeğin meta olmaya başlamasıyla ilk dev adımların atıldığı dönemdi. Bugün, fiyatı olmayan hiçbir şeyin ve hiç kimsenin kalamayacağı ciddi bir tehlikenin kıyısındayız:</span> <span class="char-style-override-3">Her şey Satılık</span><span>, yakın zamanda çıkan bir kitapta yazıyor bu.</span><span class="dip" xml:lang="en-US">1</span></p>

      <p class="paragraf-3"><span>Kapitalizmin dönemsel iktisadi krizlerinin kökü, uzak ya da yakın geçmişte veya gelecekte olsun, kapitalist sürecin kendisidir: 1) Kural olarak anarşik işleyen bir sistemdir; 2) doymak bilmez bir kâr ve güç iştahının beslediği bu işleyiş, kaçınılmaz bir şekilde, yaygın aşırı üretim kapasitesi dönemlerine girer. Öyle bir sistem ki zaman içindeki akışı, tıpkı denizde bodoslama giderken dümen suyunda anafor yaratan bir gemininki gibidir –fakat, gerçek bir gemiden farklı olarak kapitalizm, 1930’daki gibi, kendi fırtınalarını ve tsunamilerini de yaratır.</span></p>

      <p class="paragraf-3"><span>1930 bunalımını I. Dünya Savaşı’na yol açan toplumsal ve iktisadi krizin başlangıcı olarak görmek gerekir. Bu kriz ancak II. Dünya Savaşı ile “çözülebilmiştir”. Görmüş olduğumuz gibi, savaştan sonra ayakta kalıp, yeni ve işlevsel bir kapitalizme giden adımları atabilecek tek –ve gelmiş geçmiş en başarılı– ülke Birleşik Devletler’di.</span></p>

      <p class="paragraf-3"><span>Bununla birlikte, savaşın ardından kapitalizmi yeniden hayata döndüren ve güçlendiren iktisadi, toplumsal, siyasi ve askerî çok sayıda ve çeşitli değişim 1970’lerle birlikte fonksiyonunu yitirmişti; yeni sistemin meziyetlerinde arızalar vardı: 1) Başka türlüsü mümkün değil gibi duran iktisadi genişleme sürecinde, dev şirketler ve örgütlü işgücü, fiyatları piyasa mantığına aykırı bir şekilde yükseltmişlerdi; 2) başlıca ekonomilerde Devlet, verimsizliğin hükmü altındaydı ve iş dünyasıyla yoz ilişkiler içindeydi; 3) kârlardaki ve gelirlerdeki artışı yaratan ve sonu gelmeyecek gibi duran genişleme, küresel boyutta birbirinin kopyası olan aşırı üretim kapasiteleriyle birlikte iktisadi büyümeyi yavaşlatmıştı; 4) ister istemez artan ve umulmadık düzeylere çıkan borçlar, dümen suyunda iktisadi kırılganlığı getirmişti; 5) ekonomi 1960’ların sonunda yavaşlamış ve 1970’lerde durmuştu, ama fiyatlar ve vergiler artmaya devam etmişti; 6) vergi artışları, bir yandan yükselen işsizlikle beraber toplumsal gerginliklere yol açmış ve tam da kentsel bozulma ve yoksulluğun giderek şiddetlendiği bir dönemde, toplumsal harcamaların kısılmasına dönük politikalara zemin hazırlamış, öte yandan da; 7) bütün bunlarla ortaya çıkan tüketimciliğin yarattığı ve daima DAHA! DAHA! diyen insanların süregiden stagflasyonla iyice yıkılmasına da engel olamamıştı.</span></p>

      <p class="paragraf-3"><span>Tekelci Kapitalizm 1’in bu kirli tersine evrimini, Du Boff şöyle tespit ediyor:</span></p>

      <p class="paragraf-3">Amerikan kapitalizminin 1970’lerde girdiği çıkmazı şunlar tanımlıyordu: Şirket kârları üzerindeki baskılara karşın, enerji ve gıda fiyatlarının artışı ve yıllık ücret ve sosyal yardım artışı beklentilerinin ivme kazandırdığı enflasyonla sertleşen kısıtlamalar; girişim özgürlüğünü tehdit anlamında sıklaşan devlet müdahalesi; tüketim malları piyasalarında giderek artan ithal ürün girişi; ayrıca, tüm dünyada savaş sonrasında sosyalist ve komünist sola karşı bir dizi girişimin en uzunu, en masraflısı ve en başarısızı olan, 1975 yılında Vietnam’da uğradığı ve uluslararası hegemonyasının zayıfladığını simgeleyen, askerî yenilgi.<span class="dip" xml:lang="en-US">2</span></p>

      <p class="paragraf-3"><span>Böylece 1970’lerin sonuna gelirken, krizi atlatmak şart olduğu için, bir kez daha kapitalizmin kurallarını değiştirmek şart olmuştu. Tabii, bunu yürütecek bir kurul yoktu, ama onun yerine, kapitalizmi yeni (ve yine geçici) evresine taşıyan, lüzumu halinde etkili bir şekilde devreye sokulacak bir olanaklar ve ihtiyaçlar paketi vardı.</span></p>

      <p class="arabaslik-sol"><span xml:lang="en-US">TEKELCİ KAPİTALİZM II</span></p>

      <p class="paragraf-3">Destekçileri için de, karşıtları için de, Tekelci Kapitalizm 1, kapitalizmin “hakiki tabiatı”ndan ciddi sapmalar gösteriyordu. İçte ve dışta genişleme ve sömürü devam ediyorduysa da, oligarşik yönetim daha bir kıvamındaydı. “Daha” olması, “tamamen” olduğu anlamına gelmez; kaldı ki birtakım kilit kararlar sadece sermayenin değildi, veya iş dünyasının ya da hükümetin de değildi.</p>

      <p class="paragraf-3">Bu durum, sanayileşmiş kapitalist ülkelerin en üst diliminde en açık bir şekilde böyledir. Büyük çoğunluğun yaşantısında daha önce hayal bile edilemeyecek reel gelir düzeylerine ulaşılmış, çalışma koşullarında benzer gelişmeler olmuştu: Kapitalizm az çok sosyal demokrasiye yaklaşmıştı. Gerçi hepsinin askerî harcamalardan ve zayıf ülkelerdeki vahşi savaşlardan kaynaklandığı vurgulanmıştır, ama yine de Marx’ın teşhis edeceği bir kapitalizm değildi.</p>

      <p class="paragraf-3">Bu açıdan, izleyen yirmi yılla ilgili çarpıcı nokta, Marx’ın kapitalizm olarak teşhis edebileceği bir “öze dönüş”tür –haliyle, öyle eften püften şeylerle değil, çağın teknolojisinin ve işletme biçimlerinin dönüştürdüğü bellibaşlı eğilimleri ile belirlenir.</p>

      <p class="paragraf-3">Diğer bir deyişle, kapitalizmin –Adam Smith adımlarıyla– bugünkü muzafferane ilerleyişi her zamankinden daha kapitalist eğilimleri, içte ve dışta daima daha çok genişleme talebi ve imkânı bulan bir kapitalizm formunu, önde gelen ülkelerde yükselmiş bir sömürüye ve diğer ülkelerde ilk Sanayi Devrimi’ndekine benzer çalışma koşullarına dönüşü, ve bir de sermayenin –hem Devlet hem de insanlar üzerinde– daha sıkı hâkimiyetini sergiler. Yani, “çağın egemen düşüncesi” Marx’ın dönemine kıyasla çok daha fazla “egemen sınıfın düşüncesidir”.</p>

      <p class="paragraf-3">Söz konusu genelleştirmeler detaylarıyla ele alındıkça, Tekelci Kapitalizm 1’i Tekelci Kapitalizm 2’ye dönüştüren birkaç ana unsurun değişimlerinin incelemesi de, daha hassas olacaktır. Her ikisi de benzer formlar olmakla birlikte, önemli farklılıklar gösterirler: 1) 1950’lerdekileri nispeten küçük bırakan bugünün dev şirketlerinin çoğunluğu UÜŞ’dir (Uluslarüstü Şirket-Trans National Corporation); 2) Devlet hâlâ “amir” olmakla birlikte, hizmetleri itibarıyla toplumsal refahın değil, dev UÜŞ’lerin ve finans dünyasının emrine amadedir; 3) dünya ekonomisi çok daha ciddi ölçüde entegre, bozguncu ve eskisine göre finans dünyasına daha tabi ve Soğuk Savaş’a daha az bağımlıdır; 4) tüketimcilik tüm dünyada daha yaygın, daha derin ve (başka pek çok şey gibi) çok tehlikeli bir şekilde borç birikimine dayalıdır; 5) daha önce “tekelci kapitalizmin motor yağı” olarak belirttiğimiz dünya medyasının aldığı biçimler, ulaştığı güç, 1960’lardakini önemsiz kılmıştır. Ayrıca, iktisadın statükoya kul köle olma konusunda eriştiği yükseklik (veya derinlik) de, halihazır durumunun tartışıldığı sonuç kısmında ortaya çıkacaktır.</p>

      <p class="paragraf-3">Önceki bölümde olduğu gibi, yine Birleşik Devletler üzerinde daha fazla duracağız. Çünkü, birkaç istisna dışında, başlıca tüm toplumsal ve iktisadi değişmelerde başı çekmiştir. Ancak, yukarıda sayılan boyutların incelenme sırasının bozulup iç içe geçmesine ve her birinin görece öneminin değişmesine değinilecektir. Bunun sebebi, Tekelci Kapitalizm 2’nin, selefinden çok farklı ve daha “entegre” bir yaratık olmasıdır: 1970’lerdeki krizden çıkmak için, kapitalizm buna mecburdu.</p>

      <p class="arabaslik-sol"><span xml:lang="en-US">DEVLER GEZEGENİ ARŞINLIYOR</span></p>

      <p class="paragraf-3"><span>Günümüzde kapitalizm, iki sürecin etkileşiminin hükmü altında: Biri, iktisadi gücün özell</span><span>ikle uluslarüstü devler merkezli yoğunlaşmasındaki çarpıcı artış, diğeri de küreselleşme, ki o ölçüde çarpıcıdır ve 1970’lerdekinin çok ötesine geçmiştir. Bu iki sürecin, devlerin dinamizmini ve hızını etkilemesinin şartı, kuşkusuz, tüm dünyada hükümetlerin verdikleri izinler ve teşviklerdi. Durumu özetleyen aşağıdaki metin, bu olağanüstü değişimlerin önemli öğelerini deşifre etmek açısından yardımcı olacaktır:</span></p>

      <p class="paragraf-3">Küreselleşme hem bir <span class="char-style-override-3">eğilim</span> hem de bir <span class="char-style-override-3">ideolojidir</span>. Nesnel bir eğilim olarak küreselleşme, ticaretin, finansal piyasaların ve üretim sistemlerinin ülke sınırlarının ötesinde derinleşmesini ve güçlenmesini anlatır. Bu eğilimi bir adım öteye taşırsak, karşımıza, büyük çaplı kurumsal değişimlerle birlikte, ticaret, finans ve üretim devrelerinin bütünleşerek güçlenmesi çıkar. Bu açıdan, küreselleşme, giderek artan ölçüde, piyasalarda ve kurumlarda yakınsama, iktisadi krizlerin ülke sınırları ötesine hızla sirayet etmesi gibi anormal değişimler açısından homojenleşme anlamına gelmektedir.</p>

      <p class="paragraf-3">Öte yandan, ideoloji olarak küreselleşme, hem birleşmeye giden bu eğilimlerin <span class="char-style-override-3">kaçınılmazlığı</span> ve <span class="char-style-override-3">arzu edilirliği</span>, hem de eğilimden doğan anormal değişimlerin varlığını <span class="char-style-override-3">inkâr</span> anlamına gelmektedir.<span class="dip" xml:lang="en-US">3</span></p>

      <p class="paragraf-3"><span>Bu gelişmelerde baş rolü, dünyanın en iri şirketleri oynamıştı. Dolayısıyla tartışmamızı giderek büyüyen devleşme sürecinden başlatacağız. Bu da bizi zorunlu olarak, ülkesel ve küresel ekonomilerin finansallaşmasının kademeli büyümesi konusunu tartışmaya götürecektir. Yukarıda değinilen ideolojik boyut meselesini, çağdaş iktisat hakkındaki sonuç değerlendirmemizde ele alacağız.</span></p>

      <p class="paragraf-3"><span>20. yüzyılla birlikte, dev firmaların hâkimiyeti altında bir ekonomik evre doğdu –metalurji ve petrol alanlarında art arda gelen birleşme/yutma (M&amp;As) dalgalarıyla. Birleşik Devletler’de 1960’larda kopan bu fırtına, o kadarla kalacak</span> <span class="char-style-override-3">gibi duruyordu</span><span>:</span></p>

      <p class="paragraf-3">Birleşme faaliyetleri, 1950’lerden başlayıp, atak artışlar kaydederek geldiği 1967-70 aralığında çılgın bir tempoya ulaştı, öyle ki varlıkları 10 milyon doları aşan her beş imalat ve madencilik şirketinden biri yutuluyordu.<span class="dip" xml:lang="en-US">4</span></p>

      <p class="paragraf-3"><span>Ama asıl güzeli –veya çirkini– daha gelmemişti. Birleşme ve yutma sürecine yönelik baskılar –kârları yükseltme veya “yıkıcı rekabet”ten sakınma aracı olmak açısından– hem olumlu hem de olumsuzdur. Süreç, sık olmamakla birlikte, bu iki grup baskının sonucudur; ama ikisini de şiddetlendiren, küreselleşme olmuştur. Öyle ya da böyle, bu konsolidasyon konusunda birtakım gerekçeler daima hazırdı.</span></p>

      <p class="paragraf-3"><span>İşte, o “birtakım gerekçeler” 1970’lerden sonra öne çıktı, ama genellikle ilgili durumlar dışında ömürlü olmadılar. Bunlar, olayın bellibaşlı –CEO’lar, “şirket yağmacıları”, sigortacılar, avukatlar vb– aktörlerine sağladığı parasal (veya ego tatminine yönelik) getirilerle ilgiliydi.</span><span class="dip" xml:lang="en-US">5</span></p>

      <p class="paragraf-3"><span>Oysa söz konusu motiflerin tümü, 1901 yılında U.S. Steel’i doğuran milyar dolarlık ilk anlaşmayı yapan J.P. Morgan ile Andrew Carnegie’nin şahsında da gözlenir. Ancak onlar o dönemde tektiler. Oysa zamanımızda aynı yoldan gitmek sıradanlaşmıştır –haliyle bazı farklılıklar söz konusudur, aşağıda değineceğiz.</span></p>

      <p class="paragraf-3">1970’lerdeki stagflasyonun 1980’lerde Reagan’ın işveren-dostu politikalarıyla birleşmesi, M&amp;A sürecinde yirmi yıllık rekorlar dönemini başlatırken, yepyeni bir şeye yol açıyordu: “Düşmanını ele geçirme”, “kaldıraçlı satın alma” ve ekonominin artan ölçüde finansallaşması.<span class="dip" xml:lang="en-US">6</span> Ayrıca, 1970’lerin sonları, petrol şirketlerinin başı çektiği, yeni, ulusal sınırları aşan bir birleşme sürecine tanıktı:</p>

      <p class="paragraf-3">1978 sonrası birleşmeler, dikey (Du Pont-Conoco gibi [kimya ve petrol]) ve yatay (Chevron-Texas gibi) birleşmelerin bir harmanı (USX-Marathon [çelik ve petrol]) şeklindeydi. 1980’lerdeki küresel değişmenin piyasa yapılarındaki değişimle ilgili bir diğer belirtisi, ilk kez ABD’deki birleşmeler sürecine giren önemli yabancı iştiraklerdi (British Petroleum-Standart Oil, Unilever-Cheseborough). Birleşik Devletler’deki dış yatırımlarda önde olan İngiliz firmalarının, sadece 1987’de satın aldıkları 140 Amerikan girişiminin değeri 19 milyar dolardı.<span class="dip" xml:lang="en-US">7</span></p>

      <p class="paragraf-3"><span>“Kaldıraçlı satın almalar” 1983’te başladı; izleyen beş yıl içinde bu türden 700’ü aşkın birleşmenin değeri 200 milyon dolardı. Böyle anlaşmalar büyük finansal kuruluşlarca daima teşvik edilmişlerdir ve bugün de edilirler. Finans sektöründe yer alan sigorta şirketleri, yatırım bankaları vb kuruluşlar da en başından aralarında birleşmeler yapmışlardır (bugün de devam ediyorlar).</span></p>

      <p class="paragraf-3"><span>Zemini 1990’larda atılan bu süreçte, birleşmeler, değerleri, kökenleri ve türleri itibarıyla yepyeni bir düzeye gelmiştir. 1990’la 1998’in verilerinin mukayesesi ve 1999’a ait bazı örnekler aşağıdadır.</span><span class="dip" xml:lang="en-US">8</span></p>

      <p class="arabaslik-sol-kucuk"><span xml:lang="en-US">Toreadorların dansı</span></p>

      <ul class="List-1">
        <li class="paragraf-3">1990 yılında ABD’nin en büyük 500 sanayi şirketi, sayıca tüm sanayi şirketlerinin yüzde birinin dörtte birinden daha azdı (bütün sanayi işletmeleri alındığında bu pay iyice küçülür). Bu ilk 500, sanayideki satışların ve sanayi kârlarının yaklaşık dörtte üçünün sahibiydi. Satışlar 2.3 trilyon dolar, (vergi sonrası) net gelirleri de 93.3 milyar idi.</li>

        <li class="paragraf-3">En üst 100, ilk 500’ün toplam varlıklarının ve kârlarının yüzde 71’ine sahipti.</li>

        <li class="paragraf-3">İlk 500’ün satışlarının yüzde 57’si, varlıklarının yüzde 63’ü ve kârlarının da %52’si en üst 50’ye ait iken, aynı 50’nin ilk 100 içindeki bu payları, sırasıyla 81, 83 ve 73 idi.</li>

        <li class="paragraf-3">Ayrıca devlerin devleri de vardı. Bunlar, ilk 10’u oluşturan General Motors, EXXON, Ford, IBM, Mobil, GE, Phillip Morris, Du Pont ve Chevron idi. Sadece bu dilim ilk 500’e ait satışların yüzde 30’unu, varlıkların yüzde 36’sını ve kârların da yüzde 28’ini paylaşıyordu. Dünyanın gelmiş geçmiş en büyük şirketi olan GM’in kötü geçen 1990 yılında satışları 126 milyar dolardı (zararı da 2 milyar dolardı).</li>
      </ul>

      <p class="paragraf-3"><span>Reagan’lı yıllarla birlikte başlayıp 1990’ların ortasında şahlanan büyük değişiklikleri işaret etmesi açısından, “Fortune 500” listesindeki ABD sanayi devleri, 1998 itibarıyla “</span><span class="char-style-override-3">Global</span> <span>500 –ünyanın En Büyük Şirketleri” adını almıştı. Şimdi de bununla ilgili bazı verilere bakalım (yukarıdakilerden bir parça daha farklı düzenlenmiştir).</span></p>

      <p class="arabaslik-sol-kucuk">Dünyanın bütün UÜŞ’leri, birleşin!<span class="dip char-style-override-3" style="font-size:0.69em;" xml:lang="en-US">9</span></p>

      <p class="paragraf-3"><span>Daha önce değinildiği gibi, birleşmeler ve beraberinde gelen boyut büyümesi, savunma yanında saldırı amaçlarına da hizmet eder –bu, 500 küresel devin</span> <span class="char-style-override-3">Fortune</span> <span>dergisinin sunumuyla örneklenen 1998 performansında görülebilir:</span></p>

      <p class="paragraf-3"><span>Dünyanın en büyük şirketlerinin pek çoğu için 1998, unutulası bir yıldı. Piyasalar –Asya’dan başlayarak, Rusya’ya, oradan da Latin Amerika’ya– birbiri peşi sıra iktisadi halsizliğin pençesine düşerken, Global 500’deki şirketler hasılatlarında yüzde 0.1 gibi belli belirsiz bir artış için yırtınıyorlardı. Kârların seyri daha da kötüydü: Yüzde 2.6 gerilemişti ki böylesi en son 1992’deydi. Üçüncü sıradaki Ford’un tek sefere mahsus kazancı hariç, kârlar şaşırtıcı bir şekilde yüzde 6.1’e kadar düşüyordu.</span></p>

      <p class="paragraf-3"><span>1998 yılındaki 12’500 adet birleşme ve ele geçirme (M&amp;A), 1.6 trilyon dolarlık değeriyle yeni bir rekordu. En çok etkilenen iki sektör olan finansal hizmetler ve telekomünikasyon üzerindeki kısıtlamalar, GATT’ın halefi olan WTO’nun (</span><span class="char-style-override-3">World Trade Organization</span><span>-</span><span class="char-style-override-3">Dünya Ticaret Örgütü</span><span>) himayesinde kaldırılmıştır. Sonuç itibarıyla,</span> <span class="char-style-override-3">Fortune,</span> <span>“Küresel 500’ün çehresi ciddi ölçüde değişti” diyordu.</span></p>

      <p class="paragraf-3"><span>O yıl, DaimlerChrysler’in birleştiği (40 milyar dolar), (zamanında sigorta şirketi olan) Of Travelers’ın (70 milyar dolara) Citibank’i almasıyla Citigroup’un ortaya çıktığı yıldı (Citigroup daha önce Salomon Smith Barney’yi satın alarak Wall Street’le doğrudan bağ kurmuştu). Petrol sanayisinde Amoco ve BP’nin uluslararası evliliği başlıyor, EXXON ile Mobil birleşmesinin ayak sesleri duyuluyordu (ikisi de, 1911’de dağılmasına kadar Standard Oil’in bünyesindeydi).</span></p>

      <p class="paragraf-3"><span class="char-style-override-3">Fortune</span><span>, “fiyatlama gücünün sınırlı olduğu bir dünyada, devler için az sayıdaki birkaç büyüme yolundan birinin rakipleri satın almak” olması nedeniyle, bu birleşmelerin sadece başlangıç olduğunu ekliyordu. Aşağıda 1998’le ilgili bir özetten sonra, 1999’un çok daha çarpıcı birleşmelerinden birkaçına değineceğiz:</span></p>

      <ul class="List-1">
        <li class="paragraf-3">Küresel 500’ün gelirleri, 11.5 trilyon dolar; kârları 440 milyar dolar; varlıkları 39 trilyon dolar; çalışan sayısı 40 milyon.</li>

        <li class="paragraf-3">İlk 10’un ortalama geliri 122 milyar dolardı (Birinci GM’inki 161 milyar). İlk 10’dakiler de GM, DaimlerChrysler, Ford, Wal-Mart Stores, Mitsui, Itochu, Mitsubishi, EXXON, GE ve Toyota idi. (EXXON’la Mobil tamamlanınca ikinci oluyorlar.)</li>

        <li class="paragraf-3">İlginç bir noktadır, “sadece” 58 milyar dolar (GM’in üçte biri) gelirle (27. sırada olan) Philip Morris 5.4 milyar dolar (GM’in hemen hemen iki katı) kâr elde etmiştir. Yine, (57. sıradaki) Royal Phillips Electronics’in gelirleri 38 milyar dolar, kârı da 6.6 milyar dolardı (Ford’un hemen ardında).</li>

        <li class="paragraf-3">500’ün en dipteki 50’sinin ortalama gelirleri 9.5 milyar dolardı –fındık fıstık değilse de, toplam gelirleri ilk 10’un gelirlerinin yüzde 10’undan azdı.</li>

        <li class="paragraf-3">Küresel 500’den 191’i ABD şirketiydi; UÜŞ’lerin yaklaşık üçte birinin sicilleri Birleşik Devletler’deydi.</li>
      </ul>

      <p class="paragraf-3"><span>Bu metin yazılırken 1999 henüz bitmemiştir. Ancak, seçtiğimiz bazı birleşmeler, yaklaşmakta olan hakkında bir fikir verecektir. Şimdi, medya-telekomünikasyon ve petrol dünyasındaki planlanan birleşmelere değineceğiz.</span><span class="dip" xml:lang="en-US">10</span></p>

      <p class="arabaslik-sol-kucuk"><span xml:lang="en-US">Medya-telekomünikasyon</span></p>

      <p class="paragraf-3"><span>1998’de Bell Atlantic ile GTE birleşti (71 milyar dolar); Ocak 1999’da Vodafone ile AirTouch (66 milyar dolar); Eylül’de Bell/GTE ile Vodafone/AirTouch (ABD-BK) pazarı paylaşmada uzlaştılar; Kasım’da Vodafone, Mannesman’ı (Almanya) ele geçirmeye girişir (151 milyarla yeni rekor olur):</span></p>

      <ul class="List-1">
        <li class="paragraf-3">1998’de AT&amp;T ile Telecommunications Inc. birleşmişti (70 milyar dolar); onlar da 1999 Nisan’ında MediaOne ile birleştiler (63 milyar dolar).</li>

        <li class="paragraf-3">Haziran 1999’da Owest Communications ile US West birleşti (49 milyar dolar).</li>

        <li class="paragraf-3">Eylül’de de Viacom ve CBS (37 milyar dolar) birleşti. İkisi şu anda radyo, TV, film, kitap, video, kablolu, lunapark vb’yi temsil ediyor.</li>
      </ul>

      <p class="arabaslik-sol-kucuk"><span xml:lang="en-US">Petrol</span></p>

      <ul class="List-1">
        <li class="paragraf-3">EXXON ile Mobil’in 1999 sonunda anlaşmayı bağlamaları bekleniyor (86 milyar dolar).</li>

        <li class="paragraf-3">BP ve ARCO (BK-ABD) Nisan 1999’da birleşeceklerini açıkladılar (34 milyar dolar).</li>

        <li class="paragraf-3">Total Fina ile Elf Aquitane (ikisi de Fransız) Eylül’de birleşiyor (49 milyar dolar).</li>
      </ul>

      <p class="arabaslik-sol-kucuk"><span class="char-style-override-1" xml:lang="en-US">“Yeni ekonomi” - Kim yer, kim bakar?</span></p>

      <p class="paragraf-3"><span>Enflasyonun düştüğü ya da bittiği, işsizliğin azalıp yeni işlerin çıktığı, üretimin sürekli arttığı yeni bir çağı, ciddi bir resesyonun olmayacağı (hiç mi?) bir geleceği müjdeleyen politikacılar ve borsacılar kervanına iktisatçılar da katıldı. Böyle görüşler, peşinden işten çıkarma detaylarını içeren uluslararası veya ulusal birleşme duyurularına eşlik eder. Bunlara ilave olarak, birleşmeden beklenen verimliliğin, artan dış rekabet gücünün ve “asıl faydanın uzun dönemde geleceği” şeklindeki beklentilerin altı çizilir.</span></p>

      <p class="paragraf-3"><span>Bu türden, Birleşik Devletler’de 1920’lerde ileri sürülenlerle neredeyse aynı nitelikteki önermelerin tatsız birikimini bir yana bırakıp, bugünün manik nitelikteki birleşme sürecine bakacağız. Ama önce hızlı bir şekilde, geçmişine ve sonuçlarına göz atalım.</span></p>

      <p class="arabaslik-sol-kucuk"><span xml:lang="en-US">Wall Street</span></p>

      <p class="paragraf-3"><span>Başta Birleşik Devletler’dekilerin geldiği, dünyanın önde gelen mali piyasalarında, giderek büyüyen dev köpüğü fark etmeyen pek az kişi vardır. 1990’lı yıllarda başlıca (Dow Jones vb gibi) borsa endeksleri bütün rekorları kırıyordu kırmasına, ancak iki olgu vardı ve bir türlü dinmiyordu: İlki, hisse senedinin değeriyle, o senedin temsil ettiği şirketin performansı arasındaki dipsiz kuyuyu gösteren fiyat-kazanç oranlarının (F/K) tüm rekorları kırmış olmasıdır. Bu oranın tüm senetler için 1871-1996 arası 125 yıllık ortalaması 14’e 1 iken, son durumda 30’a 1 olmaya yüz tutmuştur. NASDAQ (“teknoloji”) –patlama evresinin patlatıcısı– kâğıtlarında 1999’un sonunda bu oran 200’e 1 civarında, yani, 1980’deki ortalamanın on katı idi.</span><span class="dip" xml:lang="en-US">11</span> <span>İkinci olgu, endeksi yükselten “öncüler” dışındaki tüm hisse senetlerinin yarısından fazlasının son döneme gelirken düşmüş olmasıydı –çoğu aile gerçek gelir kaybıyla karşı karşıyayken, “ortalama aile geliri”nin yükselmesini mümkün kılan aritmetik olguyla aynı türdendir.</span></p>

      <p class="arabaslik-sol-kucuk"><span xml:lang="en-US">Ücretler ve iş süreleri</span></p>

      <p class="paragraf-3"><span>1990’lardaki “yeni ekonomi”nin büyümesinin nasıl sürdürüldüğüne ilişkin çeşitli açıklamalar getirilebilir. İçlerinde en temel olanını, “yeni sömürü” diye adlandırmak mümkündür. Ücretler, (Birleşik Devletler’de) hafifçe yüksek oldukları 1973’ten itibaren 1998’e kadar ya duraklamış ya da gerilemişti. Sendikaların yakın geçmişteki aşırı zayıflaması da işletmeleri sadece memnun eder. Bu zayıflığı en iyi, ABD’de bir işçinin münasip bir ücret artışı almadan 1989’a göre yılda 260 saat, yani 6 hafta daha fazla çalışması açıklar. 8 saatlik işgünü ve 40 saatlik iş haftası mazide kalmıştır.</span></p>

      <p class="paragraf-3"><span>Bunların hepsi kısmen birbirleriyle izah edilebilir. 1994’ü izleyen beş yılda, Birleşik Devletler’deki yeni işlerin yüzde 39’u yurtdışı doğumlu işçilerce –turist veya öğrenci vizesiyle veya</span> <span class="char-style-override-3">kaçak</span> <span>olarak– kurulmuştu. Daha yüksek işsizlik oranlarından geldikleri (veya direnecek güçleri olmadığı) için, ücretleri ve sosyal yardımları düşüren çarkı yağlamışlardır. Buna bir de, refah kaybına uğrayan kadınların ve yarım zamanlı işlerden tam zamanlı işlere geçen çok sayıda kadının, iş artışı verilerindeki büyük payının da eklenmesi gerekir. Kaldı ki kadınlar sömürü karşısında daha savunmasızdır.</span><span class="dip" xml:lang="en-US">12</span></p>

      <p class="paragraf-3"><span>Aslında, verimlilikler (kârlardaki büyümeye rağmen) genelde beklendiği ölçüde</span> <span class="char-style-override-3">değildi.</span> <span>Bununla birlikte, ortalama bir CEO’nun gelirinde ve servetinde heybetli bir artış</span> <span class="char-style-override-3">vardı.</span> <span>Öte yandan (Birleşik Devletler’deki) ortalama bir işçinin geliri 1970’lerle birlikte 25 yıldır süren düşüş seyrine girmiş, yoksulluk eşiği yükselmiş, zayıf ülkelerdeki işçilerin genel maddi koşulları trajikleşmeye başlamıştı. Keynes’in “hepimiz ölmüş olacağız” dediği “uzun dönem” uç veriyor galiba.</span></p>

      <p class="paragraf-3"><span>Bütün bu süreçlerde başlıca kuvvet küreselleşme olmuştur. Konu ilerideki bir bölümde başlıbaşına ele alınacaktır. Şimdi, bu yeni devleşmenin çalışanlara etkilerini ele alacağız; daha doğrusu, devlerin sözlüklerine ekledikleri “personel kısıntısı {downsizing}” ile “taşeronluk {outsourcing}” ve bir de UÜŞ terimlerinin altında yatana bakacağız.</span></p>

      <p class="arabaslik-sol-kucuk"><span xml:lang="en-US">Sıska ve yoksul</span></p>

      <p class="paragraf-3"><span>Taşeronluk ve personel kısıntısı 1970’li yıllarda belirginleşmeye başlayan süreçlerdir. Bunların işgücü üzerindeki etkileri belirginleştikçe, itirazlar yükselmeye başladı. O itirazlarla birlikte yükselen başka bir şey de, şirketlerin, “serbest piyasa”nın herkese yararını metheden devlet bildirilerinden güç alan kurumsal reklamları ve “kanaat mühendisliği” idi.</span></p>

      <p class="paragraf-3"><span>Sendikaların itirazlarının özü, Birleşik Devletler’in 1977-87 arasındaki bazı gelir verilerinde ortaya çıkmaktadır. Önce, medyan değeri gösteren aile gelirinin başına gelene bakalım: Ücretler</span> <span class="char-style-override-3">parasal</span> <span>olarak, 1977’de 16 bin dolar iken, yüzde 75 artışla, 10 yıl sonra 28 bin dolara çıkmıştır. Ne var ki yine aynı ailenin ödediği gelir vergisi yüzde 84 ve sosyal güvenlik bordro kesintisi de yüzde 116 artmıştır. Bu değerlere, aynı yılların fiyat enflasyonuyla bir arada bakılırsa, vergiden sonra bu ailenin elinde kalan ücret (1987 rakamlarıyla) 2 bin dolardan fazla</span> <span class="char-style-override-3">düşmüştür</span> <span>–medyan ailede, tanımlandığı şekliyle, bir değil iki ücretli çalışan vardır.</span><span class="dip" xml:lang="en-US">13</span> <span>Gerçek ücretlerdeki bu düşme eğilimi, büyümenin ve düşük istihdamın ortak etkisi sonucunda gelen hafif ücret artışlarının olduğu 1997’ye kadar devam etmiştir.</span></p>

      <p class="paragraf-3"><span>Ancak, çalışanların Birleşik Devletler’de ve başka yerlerde 1970’lerden bugüne kadar karşı karşıya oldukları şey, uğradıkları ücret (ve sosyal yardım) kayıpları yanında, işlerini yitirmelerine yol açan bir süreçtir ki dönüşü yok gibidir.</span><span class="dip" xml:lang="en-US">14</span></p>

      <p class="paragraf-3"><span>UÜŞ’lerin taşeronlarla ve personel kısıntılarıyla ilerlediği yollar ve bunun sonucunda ileri ülkelerdeki işçilerin gerileyen yaşam düzeyleri, William Greider</span><span class="dip" xml:lang="en-US">15</span> <span>tarafından yerinde olarak “küresel işgücü arbitrajı” şeklinde adlandırılır. Bu kayıpların hem maddi hem de manevi boyutları vardır. Hasarın maddi boyutu, Bluestone ve Harrison tarafından gayet iyi özetlenir:</span></p>

      <p class="paragraf-3">1970’lerde Amerikan iş dünyasının ülkede yapmadığı yatırımların doğrudan sonucu olarak 32 ile 38 <span class="char-style-override-3">milyon</span> adet işin yattığı aşikârdır. Son on yılın [1972-82] 7 yıllık döneminde, kurulu bir büyük imalat işletmesinin kapanma ihtimali bile yüzde 30’un üstündeydi ... New England’daki ayakkabı ve konfeksiyon gibi sektörlerde, işletmelerin kapanması neticesinde, yapılan her yeni yatırımla yaratılan yeni bir iş olanağı karşılığında, bölgenin başka yerinde iki ile dört arasında iş ortadan kalkıyordu. ... New England uçak sanayisinde yaratılan her yeni iş için ortadan kalkan iş sayısı 3.6; metal işleme makineleri sanayisinde aynı oran 1.6 idi.</p>

      <p class="paragraf-3">Dahası, sanayileşmenin çözülmesi, öyle sanıldığı gibi, “Frostbelt” {“Don Kuşağı”-ABD’nin kuzey ve kuzeydoğu eyaletleri} ile sınırlı değildi. 1970’lerde, kapanan (veya yöreyi terk eden) işletmeler sonucu kaybolan işlerin hemen hemen <span class="char-style-override-3">yarısı</span>, Güney’in ve Batı’nın Sunbelt {“Güneş kuşağı”-batı ve güney} eyaletlerindeydi ... İş kayıplarının bazılarının sorumlusu banka iflaslarıydı, ancak, kapanan işyerlerinin çok büyük kısmının sahipleri yahut işletmecileri kârlı firmalardı.<span class="dip" xml:lang="en-US">16</span></p>

      <p class="paragraf-3"><span>Bunlar meselenin maddi boyutuyla ilgilidir. Peki ama çalışanların durumu nedir? Başka iş bulabilmişler midir? Evet, genelde bulmuşlardır –maaşlarının yarısı kadar aylıkla erken emekliliğe zorlananlar hariç. Çalışmaya devam edenler de kendilerini “vasıfsız” olarak tanımlandıkları, ücreti daha düşük ve bambaşka bir alanda çalışırken bulurlar.</span></p>

      <p class="paragraf-3"><span>Bu ikinci durumdakiler için –haliyle, bu işçilerin sayıları çok daha fazladır– maddi ve manevi boyutlar bire iner. Vasıflı işçilerin kendilerini –mesela 45-55 yaşlarında– sendikasız bir işte, sosyal yardımsız, neredeyse itibarsız, geleceği karanlık bir halde bulmalarının; düşmeden ilerleyebilmek için tam zamanlı iki ücretliyle aile geçindirmelerinin ne anlama geldiğini hayal etmek zor değildir.</span></p>

      <p class="paragraf-3"><span>Daha önce de değinilen bu durumları Bluestone ve Harrison şöyle çiziyorlar:</span></p>

      <p class="paragraf-3">sermaye –mali kaynak, tesis ve donanım formlarında– temel millî sanayilerde üretime dönük yatırımlardan ayrılıp verimsiz spekülasyona, birleşme ve satın almalara ve dış yatırıma yönelmiştir. Ardında bıraktığı da, kilit vurulmuş fabrikalar, terk edilmiş işlikler ve hayalet kentler topluluğudur. (1982, 6)</p>

      <p class="paragraf-3"><span>Ama kamuoyuna sunulan, bütün bunların kaçınılmaz, dış rekabet neticesinde ve uzun dönemde herkesin yararına olduğudur. Tam da bu noktada, ortalama çalışan nezdinde içinde bulduğu sıkıntıların nedeni, hükümetin beceriksizliğine, vergilerin yüksekliğine, beş para etmez yoksullara ve göçmenlere “dönüşür”.</span></p>

      <p class="paragraf-3"><span>Bluestone ile Harrison, analizlerinde, nedenlerin başka yerde yattığını göstermek üzere çok daha fazlasını yaparlar. Aralarında en önemlisi, ABD firmalarındaki işlerin çarpık yapısıyla ilgili olanıdır –“çarpık” terimi, ABD işgücü içinde zamanını üretim faaliyetiyle değil, fakat üretim faaliyetine nezaret etmekle geçirenlerin olağanüstü oranını vurgular. Buradan bir diğer konuya geçebiliriz.</span></p>

      <p class="arabaslik-sol-kucuk"><span xml:lang="en-US">Şişko ve yoksul</span></p>

      <p class="paragraf-3">Başlık, David M. Gordon’ın kitabının başlığıdır. Kitabın çok nadir ele alınan konusu Gordon’ın elinde vurucu ve bitirici olmuştur.<span class="dip" xml:lang="en-US">17</span> Gordon “çarpıklık” hakkındaki meselesini ortaya koyabilmek için, durgunlukla ve gerçek ücretlerdeki azalmayla ilgili diğer, yani “kurbanı suçlayan” açıklamaları, yani sözde “vasıf uyuşmazlığı” problemini ve küreselleşmenin diğer neticelerini küçültmeye bakmıştır. Esas olarak Birleşik Devletler üzerinde yoğunlaşır. Ancak, küreselleşme (ve “Amerikanlaşma”) şiddetlendikçe, Birleşik Devletler’in gerçeği başka yerlerin de gerçeği olur. Gordon’ın asıl mesele olarak gördüğü şeye –yönetim şişmesi’ne– dönmeden önce, küresel sorunları ve vasıfları kısaca inceleyeceğiz.</p>

      <p class="paragraf-3">Vasıfla ilgili sorunun, en basit şekliyle, teknolojik ilerlemenin süratinden türediği düşünülür. Modern sanayinin aradığı ve değer verdiği vasıflar, (özellikle) orta ve üstü yaştaki çalışanların erişebileceğinin ötesindedir. Oysa işgücü piyasasına yönelik tüm sektörler ve tüm vasıf düzeyleri için yapılan hassas çalışmalar bu tezi desteklemiyor. Buradan giderek Gordon, imalat sanayisinde “makul düzeyde vasıf gerektiren işlerde ... istihdamın en yüksek hızla arttığı 1980’lerde, ücretlerin yerlerde süründüğünü ...” gösterir. Ayrıca, bilgisayar operatörlerinin ücretlerinde (1983’ten 93’e) yılda ortalama yüzde 0.3 artış varken, teknisyenlerinkinde yıllık yüzde 0.1 düşüş ve doktorlarda ve avukatlarda yüzde 3 artış olduğunu göstermiştir (age. 186-7).</p>

      <p class="paragraf-3">Küreselleşme itibarıyla Birleşik Devletler’in iş ihracı (diğer zengin ülkeler arasında) ve yükselen aşırı mal ithalatı, ücretleri aşağıya itmiştir (veya artmasını engellemiştir). Bu baskının, ekonomide dış ticaretin önemli olduğu alanlarda en yüksek düzeyine çıkmış olması gerekir. Yine, tüm sektörler içinde ithalata en açık sektör olan imalat sanayisinin de ücret trendlerinden en fazla mağdur olması beklenir. Ancak öyle olmamıştır. 1979-94 yılları arasında Gordon’ın verdiği, üretimde ve gözetmenlik-dışı işlerde çalışanların gerçek kazançlarını gösteren rakamlar şöyledir (1994 dolar değeriyle): madencilikte yüzde -12.4; inşaatta yüzde -20.7; imalatta yüzde -10.1; ulaştırma ve kamu hizmetlerinde yüzde -15.2; toptan ticarette yüzde -5.8; perakende ticarette yüzde -17.4; finans, sigorta ve gayrimenkulde yüzde +12.1; ve hizmetlerde yüzde +2.9 (ibid., 191).</p>

      <p class="paragraf-3">Listede en keskin fark, mali sektörle üretim sektörleri arasındadır. Bunları Gordon’ın “şişko ve yoksul”unun ardından ele alacağız. (“Şişko” ile yüksek bürokratik maliyetleri; “yoksul” ile “ücret üzerindeki baskı” yahut Gordon’ın “sopa stratejisi” dediği şey kastediliyor.)</p>

      <p class="paragraf-3">Ücret baskısıyla bürokratik yük arasındaki bağ iki taraflı çalışır. Bir yanda, durağan veya azalan ücretler yüzünden, düz işçiler {frontline employees} üzerinde yoğun bir idari gözetim gereği vardır. Öyle ya, işin kaymağından pay almayan, iş garantisi olmayan ve düzenli ücret artışı elde edemeyen çalışanı, patronu hoşnut edecek çabayı göstermeye teşvik edecek ne olabilir ki? Dolayısıyla, şirketlerin çalışanları gözlemeleri ve çalışmamaları halinde cezalanmalarını sağlayacak tedbire sahip olmaları gerekir. Yani şirketler Sopayı hazır tutmaya mecburdur. İşte o Sopa, milyonlarca Sopa-ustası ister.</p>

      <p class="paragraf-3">Diğer yanda da, bir kez oraya çıkan kalabalık şirket bürokrasilerinin, büyümenin değişmez dinamiğiyle kendilerine sahip çıkması vardır. Bunlar grubun sayısını artırmaya, maaşlarını yükseltmeye çabalarlar. Peki, nereden gelir bu paralar? Temettülerden gelemez, çünkü şirketlerin borsadan para toplayabilir olmaları gerekir. Faizli yükümlülüklerden de gelemez, çünkü fon sahiplerinden borç alabilir olmaları gerekir. En açık hedef, düz işçilerin istihkaklarıdır. Şirket bürokrasisi ne kadar güçlü, çalışanların verebilecekleri karşı tepki ne kadar zayıfsa, üretimde çalışanların ücretleri üzerindeki baskı da o kadar büyür. Bu baskı yoğunlaşmaktadır. (ibid., 5-6)</p>

      <p class="paragraf-3">Gordon şunu belirtir: Birleşik Devletler’de idarecilerin üretimde çalışanlara oranı, –ücret kazançlarının daha büyük, şirket bürokrasilerinin en düşük düzeyde ve işçi sendikalarının da daha etkili olduğu– Batı Avrupa’dakinin birkaç katıdır. Gordon’ın, üretimde çalışmayanların Birleşik Devletler’de ulaştığı boyutu göstermek üzere sergilediği bazı rakamlar:</p>

      <p class="paragraf-3">Birleşik Devletler’de tarım dışı özel sektörde çalışanların tanımına göre değişmek kaydıyla yüzde 15 ile 20 kadarı yönetici ve gözetmendir. 1994’te üretim dışındaki çalışanlara ödediğimiz maaşlar ve sosyal yardımlar 1.3 trilyon dolardır ki gayrı-safi yurtiçi hasılanın yaklaşık beşte biri, federal hükümetin elde ettiği gelirlerin neredeyse tamamı kadardır. (ibid., 4; vurgular bana ait)</p>

      <p class="paragraf-3">Hemen şunu da belirtmek uygun olur: Aynı yıllarda üretimde çalışanların eline geçen saatlik reel ücret yüzde 7 azalmış, CEO’ların vergi sonrası (enflasyona ayarlı) maaşları yüzde 66 artmıştır. 1990-96 arasında, CEO gelirlerinin üretimde çalışanların ücretlerine oranı 140’a 1’den 200’de 1’e yükselirken, bu oran Japonya’da 7’ye 1’e çıkmıştı. Batı Avrupa’daki oranlar Birleşik Devletler’den ziyade Japonya’dakine yakındı (Gordon, 34-5). 1997 verilerine göre, ortalama CEO geliri yüzde 35 artarak haftada 150 bin dolar olurken, ortalama işçi geliri yüzde 3 artışla haftada 424 dolara çıkmıştır, yani yıllık 7.8 milyon dolara karşılık 22 bin dolar. Böylece CEO ücretinin işçi ücretine oranı 326’ya 1 olmuştur.<span class="dip" xml:lang="en-US">18</span></p>

      <p class="paragraf-3">İşte, ABD şirketlerinin gelir ve çalışma yapısındaki bu “çarpıklık”, daha önce değinilenlerle ve ileride ele alacağımız diğer noktalarla –küreselleşme ve finansallaşma ile– birleştirildiğinde, ABD halkının alt yüzde 80’lik diliminin gelirlerindeki kötüleşmenin belirleyicisi olarak ortaya çıkar.</p>

      <p class="paragraf-3">Mevcut durumun karakteristikleri, en tepedekiler dışında herkes için sıkıntı anlamına gelmekle beraber, bütünlüğü içinde görüldüğünde, genel bir iktisadi felaket halinde, tepedekilerin de bizimle beraber kaynayacağı tehdidini içeriyor. Bunun kökleri de doğrudan doğruya, çeşitli şekillerde ve derecelerde olmak üzere, başını ABD’nin çektiği kürselleşme ve finansallaşma olgusunda yatmaktadır.</p>

      <p class="arabaslik-sol"><span xml:lang="en-US">SÜPER DEVLETİN YENİ EFENDİLERİ</span></p>

      <p class="paragraf-3">Kapitalizmin ilk evresinde Britanya’da Devletin şu veya bu şekilde yerine getirmesi gereken iki ana görevi vardı: Biri, içeride (iş) barışı(nı) sağlamak; diğeri de, barış içinde olsun olmasın, dışarıdaki hâkimiyetin yolunu açmaktı. Aynı şey I. Dünya Savaşı öncesinde, başta gelen tüm kapitalist güçler için geçerlidir.<span class="dip" xml:lang="en-US">19</span></p>

      <p class="paragraf-3">Daha önce gördüğümüz gibi, II. Dünya Savaşı’ndan sonraki Devlet, tamamıyla farklıdır –yani sadece sayısal olarak (yani vergiler ve harcamalar yönünden) değil, üstlendiği yeni görevler açısından da öyledir. Söz konusu yeni görevler, ülkelere göre ciddi farklılıklar göstermekle birlikte, iktisadi istikrarı sürdürmeye yönelik aktif mali ve parasal müdahaleleri ve (başka meseleler yanında) erken kapitalizmin keskinliklerini törpülemeye yönelik sosyal programları (veya her ne ad verilecekse onları) içerir. Bu sayede, tüketimciliğin önünü açacak şekilde, gelir dağılımını değiştirir. Gelirin yeniden dağılımı, bu nokta son derece önemlidir, gelir paylarında ortaya çıkar; yoksa gelir düzeyi, tepedekiler için daha fazla olmak üzere, herkes için yükselmiştir. Bu topyekûn reel gelir artışlarını mümkün kılan da, 1970’lerdeki stagflasyon olmuştu; haliyle birileri kaybedecekti. Kapitalizm koşullarında güç, tepedekileri kaybedenler arasına sokmayacak şekilde yapılanmıştır.</p>

      <p class="paragraf-3">Durum, Tekelci Kapitalizm 2’nin aldığı bir biçim sorunu, basit bir evrim meselesi değildir; gücün bu yapılanması, (Du Boff’un tabiriyle) “şirketlerin karşı saldırısı” ile örgütlü işgücüne ve “refah devletine” karşı sigortalanmıştır. Bu kampanya medyanın –ki neredeyse tamamı doğrudan veya reklam harcamaları üzerinden dolaylı olarak dev şirketlerin kontrolündedir– aktif işbirliği ve örgütlü emeğin “mülayimliği” (ve yozlaşma) sayesinde, büyük ölçüde kolaylaşmıştır.</p>

      <p class="paragraf-3">Bütün bunlar Soğuk Savaş’ın ideolojik şemsiyesi altında ve zaten güçlü olan şirketlerin büyüyen gücüyle rahatça yürütüldü. Söz konusu şirketler –esas olarak UÜŞ’ler–, doğal kaynakları zengin, çevre kısıtlamalarından yoksun, üretim üssü olmak adına düşük rakamlar karşılığında yozlaşmaya teşne hükümetlerle yönetilen ülkelerdeki düşük ücretli örgütsüz işgücünü sömürme ihtiyacının ve fırsatının farkındaydılar. Bu amaç doğrultusunda gereken de, ilgili hükümetlerin işbirlikçiliğiyle karşılanmıştı. Neticede, kapitalizmin varoluşu, önceki iki evresine kıyasla, çok daha yoğun bir şekilde küresel gelişmelere bağımlı olmuştu ve bu gelişmeler de üretimden ziyade finansın kontrolündeydi. İşte bu noktada, Devlet, belli bir ölçüde, olayın baş aktörlerinin, yani mali piyasaların ve UÜŞ’lerin emrine amade olmasa, buraya varılmazdı diye düşünmek pekâlâ mümkündür.</p>

      <p class="paragraf-3">Sürecin devamında, diğer önemli gelişmelere ek olarak, her ülkede Devletin dikkati, merkez bankasının taleplerine daha fazla, fakat insanların ve toplumun içsel ihtiyaçlarına daha az yönelmiştir.</p>

      <p class="paragraf-3">Bu nedenle, finansallaşmayı, yahut onunla birlikte Devletin rolünü sürekli vurgulamadan, küreselleşmeyi tartışmak çok güçtür. Dolayısıyla, tartışma kapsamında bu –muhtemelen birbirinden ayrı olan– üç alanı birlikte ve aynı anda hareket ediyorlarmış gibi inceleyeceğiz. İlk olarak çağdaş küresel ekonomiye göz atacağız, ardından da finansa. Bunu yaparken de Tekelci Kapitalizm 2’yi örgütleyen kurumların “işlevsizlik” sınırına dayandıklarını göreceğiz.</p>

      <p class="arabaslik-sol"><span xml:lang="en-US">DÜNYA: SERMAYENİN MİDYESİ</span></p>

      <p class="paragraf-3">Kapitalist süreç doğumundan itibaren küresel yayılmaya bağımlıdır ve o zamandan beri bunu alışkanlık edinmiştir. Yumurtaları ortaçağ Avrupası’nın ticaret kentleriydi, ebesi de 16. yüzyılda başlayan sömürgecilik, yani Marx’ın tespitiyle “... kapitalist üretim çağının doğuşuna işaret ediyordu. İşte, ilkel birikimin başlıca güç kaynağı da bu şiirsel gelişmeler ...”<span class="dip" xml:lang="en-US">20</span> idi.</p>

      <p class="paragraf-3">“İlkel” idi çünkü sanayileşme sürecinde çalışanların sömürülmesiyle elde edilen “sermaye birikimi”nin zorunlu üssüydü. Eşlikçisi olan emperyalizmin coğrafi yayılmasında, 19. yüzyılın ulaşım ve iletişim teknolojilerinin çok yardımı olmuştur. Ancak her ikisi de zahmetli ve yavaş süreçlerdi ve uzak mesafeler söz konusu olduğunda katı sınırlamalara tabiydiler.</p>

      <p class="paragraf-3">Bugünün teknolojileriyle, bu sınır kalkmıştır; nitekim çağdaş ulaşımda ve iletişimde erişilen büyük hıza ve güvenliğe ek olarak, üretim teknolojileri de nakledilebilmektedir. Dolayısıyla yurtiçi ve yurtdışı üretim arasındaki çizgi silinmeye yüz tutmuştur.</p>

      <p class="paragraf-3">Aynı şeyi bazı değişikliklerle işgücüne de, üstelik sadece farklı ürünlerin parçalarını birleştiren vasıfsız işçilere değil, –özellikle elektronik sektöründe çalışanların da içinde olduğu– vasıflı olanlara da uygulayabiliriz. Dolayısıyla, mesela ABD firmalarının Yeni Delhi’deki yazılımcıları, –çok daha az kazanmakla birlikte– Silikon Vadisi’ndekiler kadar sendika tehlikesinden uzak ve minnet hisleriyle çalışabilirler. Bu eğilimler Marx’a 1848’de şu alaylı sözleri söyletmişti:</p>

      <p class="paragraf-3">“Eğer Serbest Ticaretçiler bir ülkenin diğeri pahasına zenginleşmesini anlayamıyorlarsa, hiç hayrete gerek yoktur ki aynı beyefendiler bir ülkedeki iki sınıftan birinin diğeri pahasına zenginleşmesini anlamaya da yanaşmayacaklardır”.<span class="dip" xml:lang="en-US">21</span></p>

      <p class="paragraf-3">Buna, dünyanın yoksul bölgelerindeki –Asya’nın ve Latin Amerika’nın büyük kısmı ile Avrupa’daki bazı yörelerde– Greider’in belirttiği “küresel işgücü arbitrajı”ndan başka, “küresel vergi arbitrajı” ile “çevre arbitrajı” denilen şeyi ekleyelim. Sonuncusu, üretimleriyle ormanları, su kaynaklarını, havayı ve başka şeyleri tahrip eden firmaların, yollarına çıkan her şeyi satın alabilmeleri demektir; ayrıca bu firmalar belli bir gelir için vergi muafiyetini güvenceye alabilirler –uzak yerlerdeki böyle olanakların mevcudiyeti de, ek bir cazibeyle, bunların içerde de uygulanabileceğini ifade eder.<span class="dip" xml:lang="en-US">22</span></p>

      <p class="paragraf-3">Sermayeye sağlanan bu avantajların eninde sonunda satın alma gücünün dünya çapında azalmasına neden olacağı, iktisadi genişlemeyi sürdürmek için gereken borçların had safhaya ulaşarak büyük bir çöküşe yol açacağı, çevre tahribatının her yeri saracağı, ... bunları sırası gelince düşünürüz. Bu, kapitalizmin tarihinde tümüyle veya kısmen böyle olmuştur; böyle sorunlarla, ortaya çıktıkları zaman ilgilenilir, daha önce değil. Kapitalizmin tabiatı da böyledir.</p>

      <p class="paragraf-3"><span>Modern Hollanda’nın ilk döneminden 1929 Bunalımına kadar finansal riskler olmuştur. Ancak bugünkü durum</span> <span class="char-style-override-3">çok</span> <span>farklıdır. Tekelci Kapitalizm 2’de herkes ve her şey tehlikededir.</span></p>

      <p class="arabaslik-sol">FİNANSIN SPEKTRONİK<span class="dip" style="font-size:0.69em;" xml:lang="en-US">23</span> ZAFERİ</p>

      <p class="paragraf-3"><span>Birleşik Devletler’den bazı sayılarla başlıyoruz. Bunlar bir yandan finansallaşmanın yükselişiyle beraber gelen, bir yandan da finansın –Birleşik Devletler’in ardından şimdi bütün dünyaya yayılan– zaferini işaret eden sayılar.</span></p>

      <p class="paragraf-3"><span>Sayılar olayın bütününü anlatamaz, ayrıca olayın akışını tayin etmekte de kesinlikleri yoktur. Yine de yakın geçmişleri ve ortaya koydukları, ürkütücüdür. Hatta, süreci “kendi” sistemleri olarak gören iş dünyasının bir kısmı için bile durum böyledir.</span></p>

      <p class="paragraf-3"><span>1960’ların sonunda ABD ekonomisindeki yavaşlama, küresel aşırı üretim kapasitelerinin hem sonucu hem de kısmen nedeni olarak, yeni üretim tesislerine yönelik yatırımların şevkini kırmıştır. Bu da, iş dünyasına, günümüze kadar süren birleşme ve satın alma sürecinde devasa adımlar attırmakla kalmamış, aynı zamanda finansı da, yeni fonksiyonlar ve yüksek gelir düzeyleri yaratarak bugünkü önemine kavuşturmuştu.</span></p>

      <p class="paragraf-3"><span>Kapitalist ekonomide kârların üretime gitmesinin, ekonomiyi, mali varlıkları sırf elde tutmakla, hele hele spekülasyonla sağlanan gelirlerden çok daha olumlu etkileyeceğini düşünmek için, şirket kârlarının sihrine kapılmak gerekmez. Bu kapsamda 1949’dan sonraki eğilim çarpıcıdır. Kurumsal kârlar, 1949’da net faiz kazançlarının en az on katıydı; 1959’da beş katından büyük; 1969’da iki buçuk katından fazla; 1979’da çeyrek katı; 1989’da ve o zamandan beri de net faiz kazançlarının altındadır.</span><span class="dip" xml:lang="en-US">24</span></p>

      <p class="paragraf-3"><span>Faiz gelirleri bu gelişmenin yalnızca bir yönüdür ve kendi içinde düşük tutulmuş olması bile muhtemeldir.</span><span class="dip" xml:lang="en-US">25</span> <span>Bununla ilintili olarak değerlendirilmesi gereken en önemli nokta geçen 25 yıl içinde Wall Street’i nemalandıran gelişmelerdir. ABD’de finansın tırmanışının bazı adımlarını Phillips şöyle tanımlıyor:</span></p>

      <p class="paragraf-3">1970’lerin başında ... mali sektör Kongrenin ve Beyaz Sarayın emrindeydi. Amerikan firmaları arasında yahut Amerikan borsalarındaki finansal ticaret, bütün bir yıl için, gayrisafi millî hâsılanın birkaç dolar altındaydı. Oysa 1990’la birlikte günde 24 saatlik elektronik hecing (hedging) ve spekülasyon sayesinde mali sektördeki yıllık şişme, “reel ekonomi”deki cirodan <span class="char-style-override-3">otuz ya da kırk kere</span> <span class="char-style-override-3">daha fazla</span> olmuştur ... Birkaç düzine yerli finans firmasının ve borsanın <span class="char-style-override-3">her ay</span> ... elektronik olarak değiş tokuş ettikleri döviz, vadeli işlemler (futures), türev enstrüman, hisse senedi ve tahvil toplamı, Birleşik Devletler’in yıllık gayrisafi millî hâsılasından fazladır.<span class="dip" xml:lang="en-US">26</span></p>

      <p class="paragraf-3"><span>Mali sektörün tüm gücüyle büyümesi, çeşitli uyaranların kesişimi sonucudur: Paranın, hisse senedi ve emeklilik fonlarının yükselen önemi; hanehalkı, işletme ve kamu borçlarındaki anormal artış; sigorta şirketlerinin (ve finans şirketleriyle birleşmelerin) yaygınlaşması ve güçlenmesi; bireysel mali yatırımcıların çoğalması; patlayan türev piyasasında uluslararası mali spekülasyondaki göz alıcı büyüme.</span><span class="dip" xml:lang="en-US">27</span></p>

      <p class="paragraf-3"><span>Bir diğer çarpıcı nokta da, böyle bir mali büyümenin, 1980’lerdeki tasarruf-kredi skandalları etrafında oluşan, fakat aynı zamanda büyümeyi kolaylaştıran bir mali felaketin ardından ortaya çıkmasıdır. Phillips şöyle özetliyor:</span></p>

      <p class="paragraf-3">1980’lerdeki iktisadi balon on yılın sonunda patladığında, spekülasyonu yeni zirvelere çıkaran belli başlı mali kurumlardan pek azının kendi başarısız yatırımlarında boğulmasına izin verilmesi, şaşırtıcı olmasa gerekti. Aksine, ülkenin siyasi güç yapısı, itibarı sarsılan mali sektöre kefil oldu. Sürecin sonunda, federal sigorta tazminatlarıyla kurtarılan bankaların ve tasarruf-kredi kurumlarının millî mevduattaki payı, 1920’lerin sonuyla 1930’ların başındaki iktisadi kasırgada kapanmaya mecbur kalanlarınkinden daha büyüktü! ... Muazzam borçlarla ve daha da büyüyen federal açıkla finanse edilerek, [bu kefalet] esas itibarıyla himaye edilen bankaların yatırımcılarına ve varlıklarına gitti. Sonuç, sermaye piyasasını tadilata almak değil, Wall Street firmalarını yeni ürünlerle ve spekülatif enstrümanlarla yeni rekorlar kırdıkları yeni zirvelere çıkmaya bırakmak oldu. [Böylece] finansal ekonomi diyeceğimiz şey ... reel ekonomiyi yemeye devam etti ... (1994, xvi-xvii)</p>

      <p class="paragraf-3"><span>Döviz spekülasyonu 1980’lerde dikkat çekmeye başlamıştı ki boyutları daha o zaman bile hayret vericiydi. 1986’da (dünyanın “takas bankası”) Bank for International Settlements’ın (BIS-</span><span class="char-style-override-3">Uluslararası Ödemeler Bankası</span><span>) tahminine göre</span> <span class="char-style-override-3">günlük</span> <span>döviz işlemleri 186</span> <span class="char-style-override-3">milyar</span> <span>dolardı ve, asıl önemlisi, ticarete yahut reel yatırıma ait kısmı yüzde 10’dan fazla değildi. 1990’ların başıyla birlikte bu değer (yine</span> <span class="char-style-override-3">günlük</span> <span>olarak) 800 milyar dolara çıkmıştı, fakat ancak 25 milyarı (yaklaşık yüzde 3’ü) ticaretin ve reel yatırımın gereğiydi; oysa şimdi, bu değer</span> <span class="char-style-override-3">günde 2 trilyon dolara</span><span class="dip" xml:lang="en-US">28</span> <span>yaklaşmış, ticaretle ve reel yatırımla ilgili kısmı yüzde 2’nin altında kalmıştır. Gerisi spekülasyondur.</span></p>

      <p class="paragraf-3"><span>UÜŞ’ler en büyük spekülatörler arasındadır. Muhtelif dövizlere duydukları ihtiyaç, “taşerona” yaptırdıkları üretimden ve kendi yatırımlarından kaynaklanır. Fakat, kendileri de (başka faaliyetler arasında) üretim, satış, borçlanma ve borç verme işlerini</span> <span class="char-style-override-3">sürdürüyor</span> <span>olmaları nedeniyle, döviz üzerinde</span> <span class="char-style-override-3">spekülasyona</span> <span>ihtiyaç duyarlar. Ne kadar başarılı olurlarsa, sırf bundan kâr ederler; ne kadar başarısız olurlarsa, sonucu zarar olur. Öte yandan, spekülasyondan kaçınmaları halinde, kâr olanaklarını bir kenara bırakır ve süregiden döviz dalgalanmalarına bağlı zarar riskini üstlenirler. Bu çerçevede, kendi Döviz Spekülasyon Şubesi yahut adı her ne ise o, olmayan hiçbir UÜŞ bulamazsınız.</span></p>

      <p class="paragraf-3"><span>Bu çılgınlığa kapılan başkaları da vardı –bankalar, aracı kurumlar, bireyler, hükümetler, çeşitli fonlar, vs. Nitekim bu çılgınlık, yabancı paraların büyük kısmının, “türev” denilen ve yıllık faaliyetleri on</span> <span class="char-style-override-3">trilyonlarca</span> <span>dolar tutan bir “piyasa”daki spekülasyonla bağlantısı nedeniyle, daha da ileri gitmişti.</span></p>

      <p class="paragraf-3"><span>1997’nin sonlarında uç veren ve 1998’in başlarında sökün eden Asya mali krizinin kökleri, ülkeye bağlı olarak, derinlerde olduğu kadar yüzeydeydi de. Ama Tayland’dan Endonezya’ya, Güney Kore’den Japonya’ya bütün Asya ülkelerinde, “altta yatan” sebepler her ne olursa olsun, çöküşü tetikleyen şey –1994’te Meksika’da ve 1998’de Rusya’da olduğu gibi– sıvışıp giden spekülatörlerin faaliyetleriydi.</span></p>

      <p class="paragraf-3"><span>Asya’nın bu döneminde, tüm serbest piyasa lafları ve “şeffaflık” gereksinimi bağlamında çok az değinilen bir nokta, en çok sarsılan piyasaların başında, en serbest ve en şeffaf olanların geldiğidir. Mali piyasalar, en az düzenlenmiş/sınırlanmış, en “küresel”, rekabetçi ve entegre piyasalardır; aslında, egemen iktisadi görüşün “tam rekabet piyasası” idealine en çok bunlar yaklaşır. İktisatçıların ve politikacıların “piyasaya kulak verin” derken kastettikleri de bunlardır –hisse senedi, tahvil, türev ve döviz piyasaları. Yine, her yerde</span> <span class="char-style-override-3">liderlerin</span> <span>kulak vermeye mecbur olduklarını tasdik ettikleri piyasalar da bunlardır.</span></p>

      <p class="paragraf-3"><span>Finans konusunda “eksper” olanlar (ve iktisatçılar) için aşikâr olan yukarıdaki noktaya nadiren dikkat çekilmesi, ilginç olmaktan da ötedir. Kamuoyu bu konuda makul ölçüde bilgilendirilmiş olsa, kuvvetle muhtemeldir ki büyük kesimi, ekonomik refahlarının, spekülatörlerin –veya daha az kibar tabiriyle, kumarbazların– faaliyetlerine böylesine bağlı olmasını riskli bulurdu.</span></p>

      <p class="paragraf-3"><span>1920’lerdeki spekülasyon, türleri ve derecesi itibarıyla bugünkü çılgınlığa kıyasla kaplanın yanındaki yavru kedi gibidir. Ancak, Keynes 1936’da yazarken, bu “yavru” ile ilgili uyarısını son derece veciz bir şekilde kaydetmişti. Yeri gelmişken burada tekrarlamaya değer:</span></p>

      <p class="paragraf-3">Spekülatörlerin, iş dünyasının kendi halinde akışı içindeki köpükler olarak zararları olmayabilir. Fakat, iş dünyasının spekülasyon girdabı üzerinde köpük olması, ciddi bir durumdur. Bir memlekette sermayenin gelişimi, bir kumarhane faaliyetinin yan ürünü olursa, iş de hastalıklı olmaya yüz tutar. Gerçek toplumsal amacı yeni yatırımları geleceğin en kârlı alanlarına yöneltmek şeklinde görülen bir kurum olarak Wall Street’in ulaştığı başarının ölçüsü, <span class="char-style-override-3">laissez-faire</span> kapitalizminin mümtaz zaferlerinden biri olarak gösterilemez –ki aslında Wall Street’in en üstün beyinlerinin farklı bir amaca yöneltildikleri şekindeki düşüncem doğruysa, şaşırtıcı olmaz. (1936, 158-9)</p>

      <p class="paragraf-3"><span>Kendi zamanında bile, Keynes, “rantiye sınıf”ın “girişim” üzerinde ağırlık olma biçimleri konusunda olduğu kadar, spekülasyon konusunda da endişelenmek için haklı gerekçeleri vardı. Eğer düşündüğü dünya şimdiki dünya olsaydı, spekülasyona</span> <span class="char-style-override-3">ilave olarak</span> <span>iki önemli gelişme yüzünden, endişeleri büyük ihtimalle paniğe dönüşürdü.</span></p>

      <p class="paragraf-3"><span>Devlet, toplumun ihtiyaçlarıyla bankacıların talepleri arasında kaldığında, kazananın bankacılar olduğundan daha önce söz etmiştik. Şimdi, anormal boyutlara varan borçları ve ülkelerindeki (ya da, Avrupa Birliği söz konusuysa,</span> <span class="char-style-override-3">birliğin</span><span>)</span> <span>merkez bankası üzerinden icraatları itibarıyla, bankaların büyük gücünü inceleyeceğiz.</span></p>

      <p class="arabaslik-sol-kucuk"><span xml:lang="en-US">Threadneedle caddesinin ihtiyar kadını ve yavrusu</span></p>

      <p class="paragraf-3">Britanya’nın, şimdi Birleşik Devletler’e ait olan dünyanın hâkimi rolünü oynadığı zamanlarda, İngiltere Bankası, pratikte, borç almak için başvurulacak son çareydi. O haliyle, faiz hadlerini değiştirmek yoluyla iktisadi gelişmenin mahiyetini ve süratini idare edebiliyordu. Böylelikle, İngiltere Bankası, özel olmakla birlikte, sadece Britanya için değil, dünyanın –sanayileşmelerinin başlangıç on yıllarındaki Birleşik Devletler ve Almanya dahil– büyük kısmı için de merkez bankası gibi (hatta daha bile güçlü) iş görüyordu.</p>

      <p class="paragraf-3">İşte, bu bankanın izlediği prensipler, para kuramının ve 1930’lardaki bunalımdan önce ciddi ölçüde güçlenen “monetarizm”in prensipleri haline gelmiştir ve o zamandan itibaren her sanayi ülkesinin, kısmen ya da tamamen Devlet kontrolünde olmak üzere, kendi merkez bankası olmuştur.<span class="dip" xml:lang="en-US">29</span></p>

      <p class="paragraf-3">O yirmi yıl içinde ve II. Dünya Savaşı’ndan sonra, başlıca tüm kapitalist ekonomiler, hükümetin mali (vergi ve harcama) politikaları yanında ikincil rolü olan para (yani, merkez bankası) politikasını koymuşlardır. Ancak, 1970’lerdeki stagflasyonun başlıca sonuçlarından biri, Margaret Thatcher’la Britanya’da başlayan ve Reagan yönetimiyle Birleşik Devletler’de daha da ileri götürülen, siyasetteki sağa kayma olmuştu.</p>

      <p class="paragraf-3">Aynı dönemde küreselleşmenin yoğunlaşması ve küresel camianın egemenlik yolundaki hızlı çıkışı ile Keynesçi ikisat –ki perspektifi iş dünyasına göre, haliyle finans sektörüne göre de, daima daha genişti– bir kenara itilmiş, para politikası iktidara gelmişti, ama, çok farklı bir dünyada.</p>

      <p class="paragraf-3">Bu “çok farklı dünya”, temel süreçleri küreselleşmede yatan, baş aktörleri UÜŞ’ler ve mali piyasalar olan bir dünyadır. 1990’larla birlikte bu baş aktörler, kendilerini gitgide daha fazla döviz, hisse senedi, tahvil ve onlara bağlı türev enstrümanlar üzerinden spekülasyon yaparken bulurlar.</p>

      <p class="paragraf-3">Bu arada ticaret anlaşmaları kürenin çeşitli sektörlerini –ister Avrupa Birliği, NAFTA<span class="dip" xml:lang="en-US">30</span> ve WTO ile sonuçlansın, ister MAI<span class="dip" xml:lang="en-US">31</span> (Çok-taraflı Yatırım Anlaşması) gibi çabalarla olsun– baskı altına almaktadır. Bu baskılara eşlik eden bir bileşen, para politikasının İngiltere Bankası devrindeki tahtına oturtulmasıdır.</p>

      <p class="paragraf-3">Bu tam yol geri dönüş, Birleşik Devletler’de “Fed”in 1920’lerdeki –uğursuz– pozisyonuna getirildiği 1970’lerin sonundan beri işliyordu. Şimdi de Avrupa Merkez Bankası aynı sona doğru ilerliyor. Avro bölgesi henüz tam anlamıyla kurumsallaşmasa da, pratikte hemen hemen öyledir: 15 üye, borçlarını ve bütçelerini belirlenen limitlerde tutmak için uğraşıyorlar. Bunun bir anlamı, sosyal harcama düzeylerinin aşağı çekilmesidir. Zaten epeydir gündemdeydi. Bunu yaptıkları ölçüde, sağlık hizmetlerinde, işsizlik, tatil ve ihtiyarlık yardımlarında Birleşik Devletler’e yaklaşacaklar.</p>

      <p class="paragraf-3">Avrupa Birliği ülkelerinde birkaç yıldır görece düşük büyüme oranları ve yüksek işsizlik oranları (ortalaması yüzde 10’un üstünde) hâkim olmakla birlikte, büyük kısmında resesyon yoktu. Resesyonun oraya çıkması halinde, sosyal demokrasinin genişletici politikaları, para politikasının tartışmasız hâkimiyetiyle ciddi bir çelişki yaratacaktır.</p>

      <p class="paragraf-3">Üyelik, Birlik’tekilerin büyük kısmı (özellikle de İtalya) için şimdiye kadar popülerdi. Ancak “Avrupa” zorluk demek olmaya başladığında, bu muhtemelen değişecek ve şimdilik dokunulmayan sol politikalar da gözden geçirilmeye başlanacak. Resesyonun şiddetli olması halinde böyle olacağı daha da kesindir. Uzak bir ihtimalden ziyade kuvvetle muhtemelmiş gibi görünüyor.</p>

      <p class="paragraf-3">Bunu muhtemel kılan faktörler, küreyi saran olağanüstü borç dağları ve özellikle de borcun en yüksek ve çok şey demek olduğu yerlerin varlığıdır.</p>

      <p class="arabaslik-sol-kucuk"><span xml:lang="en-US">“Birleşik Devletler bir borç bombası mı yapıyor?”</span></p>

      <p class="paragraf-3"><span>Bu,</span> <span class="char-style-override-3">Business Week</span><span>’teki bir makalenin başlığı.</span><span class="dip" xml:lang="en-US">32</span> <span>Buradaki borç, hanehalkının, şirketlerin, finans sektörünün borçlarıyla, ABD’nin dış borçlarını anlatıyor. Kaldı ki borçların düzeyinden öte, ortaya çıkma ve devam etme sebepleri de meseledir. Önce, düzey.</span></p>

      <p class="paragraf-3"><span>Hanehalkı borçlarının kullanılabilir gelirdeki payı 1978’de yüzde 62 civarındaydı; 1999 bittiğinde yüzde 102’ye çıkmıştı; mali-olmayan şirket borçlarının çıktıdaki payı, 1978’de yüzde 60 iken 1999’da yüzde 80 oldu; mali sektörün borcunun GSYİH’deki payı, yüzde 20’den yüzde 80’e dört kat arttı; ABD’nin dünyaya borcu 1980’de 1 trilyon dolar idi, o da iki katından fazlaya, 2.5 trilyon dolara ulaştı.</span></p>

      <p class="paragraf-3"><span>İlk olarak, iş dünyasındaki borçlar.</span></p>

      <p class="paragraf-3"><span>1998’e ilişkin bir ABD Döviz Teftiş raporunu, alarmın çaldığı şeklinde yorumluyoruz:</span></p>

      <p class="paragraf-3">1995’te sendikasyon kredilerinin sadece yüzde 12’si, zaten ağır borçlu olan ve kredi reytingi eşiğin altında kalan firmalara gitmişti ... 1997 ile birlikte toplam yüzde 17 ... böyle borçlu olup da borçlananlara aitti. İlk çeyreğin sonunda [1998] bu rakam yüzde 31’e fırlamıştır.<span class="dip" xml:lang="en-US">33</span></p>

      <p class="paragraf-3"><span class="char-style-override-3">Business Week</span> <span>1999’da, şirket borçlarıyla ilgili olarak tam tersi durumu gösteriyor:</span></p>

      <p class="paragraf-3">Yol üstündeki sıkıntının en önemli işareti, şirket bilançolarının durumu olabilir. Sermaye piyasasındaki devasa kazançlara rağmen, kâğıttan kaçış ve borca dönük finansmana yönelim telaffuz edilmektedir. Şirketler, bugünkü fiyatlarda bile, arzettikleri menkullerden çok daha fazlasını geri alıyorlar. Geçen 12 ay içinde, GSYİH’nin yüzde 3.6’sı gibi çarpıcı bir pay, geri alıma gitmiş, halka arz patlamasına rağmen 1997’den bu yana, yaklaşık 500 milyar dolarlık kâğıt piyasadan çekilmiştir. Durumu daha kötü hale sokan bir şey de, bazı firmaların geri alımları finanse etmek için borç almasıdır ... Firmalar, ayrıca, büyümeyi ve firma satın almayı finanse etmek amacıyla, menkul ihraç ederek gitgide daha fazla borçlanıyorlar.</p>

      <p class="paragraf-3"><span>Bu türden amaçlarla borçlanmayı sırf mali olmayan kurumların ve tüketicilerin değil, aynı zamanda finans kurumlarının da yapması, Wall Street’teki diğer tüm patlamalara son verecek patlamayı açıklayan en önemli unsurdur. Finans dünyası dışındakiler, içindekilerin ne kadar ve ne sebeple borçlandıklarını bilseler korkarlardı. Oysa kredi alıp “yeniden ambalajlayarak” tahvil ve sertifika şeklinde satmak, finans şirketleri için –bankalar, morgiç vb– sıradan bir faaliyettir –</span><span class="char-style-override-3">Business Week</span> <span>buna “kendi borcunu üretmek” diyor. Rakamlar çok büyüktür:</span></p>

      <p class="paragraf-3">finans kurumlarının aldıklarına ek olarak yatırımcıların menkule çevirerek verdikleri ve 1989’da 2.4 trilyon dolar olup da bugün 7 trilyon dolara tırmanmış olan borçlar, hanehalkı borçlarından daha fazla, mali olmayan kurumların borçlarının da neredeyse iki katıdır.</p>

      <p class="paragraf-3"><span class="char-style-override-3">Business Week</span> <span>bir finans uzmanının şu ifadesini ekliyor: “Asıl mesele, borç üretmekte çok verimli olmamızda”.</span></p>

      <p class="paragraf-3"><span>1998 güzünde, yükselen piyasaların “erimesi” ile birlikte gelen ürkütücü bir dönem olmuştu. Uzun Vadeli Sermaye Yönetimi kapsamında önde gelen bir türev firması az daha devriliyordu. Fed’in bir son dakika kefaletiyle –ve daha neler neler olmuştu kim bilir– çok milyar dolarlık bir bataktan sıyrılmıştı. Asya’dan gelen (ve beraberindeki) krizler de, akılları başa toplamak için bir uyarı olmaktan uzaktır: Takip eden yılda borç, “1980’lerin ortasındaki tasarruf-kredi sübvansiyonlu cümbüşe nazire”, yüzde 8 artmıştı.</span></p>

      <p class="paragraf-3"><span>Bir de, ABD’nin dış borcu söz konusudur. Birleşik Devletler 1980’lerde dünyanın gelmiş geçmiş en büyük kreditörüydü; oysa 1990’lar başlarken gelmiş geçmiş en büyük borçlusu oldu. 1999’un son birkaç ayındaki 24 milyar doları geçen aylık ticaret açığıyla birlikte, 1998’in 2.3 trilyon dolarlık dış borcu, yakın gelecekte 3 trilyonu aşacak gibi görünüyor. Gelmekte olana bir başka şekilde bakarsak, halihazırda dünya tasarruflarının yüzde 72’sini emen Birleşik Devletler, Greider’in belirttiği gibi, “dünyadaki son yüklenici”. Dolayısıyla, bugüne kadar dünya ekonomisini dağılmaktan –ki bu fonların çekilmesini gerektirebilir– koruyan başlıca eleman olan bu durum, gelecek için ciddi bir kaygı kaynağıdır.</span></p>

      <p class="paragraf-3"><span>ABD sermaye piyasasındaki yükselişin işletme, finans, tüketici kesimlerinin borçlanmasına ve –hanehalkı borcuyla birlikte– tüketimi yükselten başlıca faktör olan borsa kazançlarına ciddi ölçüde bağlı olduğu kavranıldığında, günümüz ABD ve dünya ekonomisinin gelmiş geçmiş en nazik durumunda olduğu görülür. Ancak, akıl almaz derecede yüksek menkul alımlarının ve diğer alımların morgiç karşılığında borçla finanse edildiğini anlamak, böyle kaygıları hafiflemez. Nitekim, aşırı ve sürekli bir şekilde yükselmeye devam eden borç düzeyleri, gelir ve üretken varlıklarla yeterince güvenceye alınmadığı takdirde, “bomba” mecazı hiç de abartılı olmayacaktır. Artık, tüketiciye daha derinlemesine bakmaya geçebiliriz.</span></p>

      <p class="arabaslik-sol-kucuk"><span xml:lang="en-US">Müptela tüketici</span></p>

      <p class="paragraf-3"><span>Tüketimcilik bir iptila olarak görülebilir. Ancak, uyuşturucu bağımlılarında olduğu gibi, iki kategorisi vardır: Birinde, pahalı kokain çeken ve çeşitli yöntemlerle bünyelerini destekleyenler (hiç değilse bir süre); diğerinde, krak-kokain bağımlısı, çoğunluğu yoksul, çaresizlik içinde –sonu hapis– olanlar. Mal, hizmet ve borç itibarıyla tüketicilerin yer aldığı piyasalar böyledir; gelir dağılımı da buna benzer, yani ciddi bir eşitsizlik söz konusudur.</span></p>

      <p class="paragraf-3"><span>Genel ifadesiyle, günümüzde, halkın alttaki yüzde 80’lik kesimi, tüketim düzeyini korumak –veya gerilemesini yavaşlatmak– uğruna gitgide daha fazla borca batmıştır. Öte yandan, tepedeki yüzde 20 ve asıl daha tepedeki yüzde 10, başka bir dünyada alışveriş ve borç yaparlar: Spekülasyon, lüks mal alımı, tekneyle dünya turu vb. Önce merdivenin alt basamaklarına bakalım.</span></p>

      <p class="paragraf-3"><span>Tüketimciliğin ailelerde iki ücretli çalışanı gerekli kılmasına ek olarak, ortadaki üç dilimdekiler (“orta sınıf”), 1970’lerden sonra borç ödemek için kredi almaya mecbur kalmışlardır. Çok sayıdaki kredi kartlarının, elde edilme zorlukları bir yana, reddedilmemeleri başlı başına bir mesele olmuştur. Haliyle hiçbiri mali gücü kanıtlamayı gerektirmez. İşte, bizzat bu durum, ABD halkının yoksul</span> <span class="char-style-override-3">yarısının</span> <span>nasıl olup da “toplam gelirin yüzde 20’sini kazanırken, 1995’teki borcun yüzde 30’undan, 1989-1995 arasındaki kredi kartı borçlarındaki artışın yüzde 35’inden sorumlu” olduğunu anlamakta yardımcı olur. Kredi kartı borçlarının yıllık ödeme oranı yüzde 16 civarındadır. Hanehalkı borçlarının (morgiç hariç) vergi sonrası gelir içindeki oranı 1982’de yüzde 45 idi; bu oran 1998’de iki katından fazlaya çıkmıştır. Şaşırtıcı değildir, 1982-98 arasında, batıklar her 1’000 kişide 2.8’den 5’e tırmanmıştır ve daha da hızlanarak devam etmektedir.</span><span class="dip" xml:lang="en-US">34</span></p>

      <p class="paragraf-3"><span>“Orta sınıf”ın en geniş kısmının gelirleri 1973’ten sonra duraklamıştır –tabii, bağımlısı oldukları tüketim, reklamın kışkırtmasıyla sürekli derinleşme eğilimini sürdürmüştür. Şimdi biraz da bu yığının tepesinde yer alan, o çok zenginlerin konforuna bir göz atalım.</span></p>

      <p class="paragraf-3"><span>Buradakiler, yıllık gelirleri 100 bin dolardan başlayıp milyonlara çıkan ailelerdir. Borçlarının sebebi nadiren zorunluluk, fakat daha ziyade zenginliklerini, prestijlerini vs artırma fırsatlarıdır. Bunlar başarılı işadamları ve işkadınları, doktorlar, avukatlar, mühendisler ve tabii finans dünyasındakilerdir; borsadaki bireysel figürlerin büyük çoğunluğunu bunlar oluşturur. Bu kapsamda, konutta morgiç pazarının önde gelen katılımcıları da bunlardır.</span></p>

      <p class="paragraf-3"><span>1999’da bu pazar, önceki yıla göre,</span> <span class="char-style-override-3">Business Week</span><span>’in “muazzam” dediği 400 milyar dolarlık bir artışa sahne olmuştu:</span></p>

      <p class="paragraf-3">morgiçin yeniden finansmanından ve ucuz konut kredilerinden gelen kazançlar –ev alımlarında ve yenilemede kullanılan miktarın üstüne– 1998’deki 34 milyar dolarlık kredi kartı borçlarını kapatmakta kullanılıyordu ... Elde tuttukları menkullerin konut şeklindeki gayrimenkullere oranı 1989’da yüzde 66 iken, şimdi yüzde 56’dır ... Daha da tehlikeli olan şey, borç sınırının dörde katlanmış olmasıdır –kâğıt alımlarını fonlamak için borçlanma ... sadece beş yıl içinde üç katına çıkmıştır .. Piyasa dibe vuracak olursa, borcun büyük kısmının derhal ödenmesi gerekecek.</p>

      <p class="arabaslik-sol-kucuk"><span xml:lang="en-US">Ya sonra?</span></p>

      <p class="paragraf-3"><span>Yukarıda anlatılanların –spekülasyon ve dağlarca borcun– bütünlüğü içinde alınması, ilerisi için ne söylüyor? Post-Keynesçiliğin son dönemdeki çok sayılan iktisatçısı Hyman Minsky’nin analitik çerçevesini kullanan James Cypher şunu ileri sürüyor:</span></p>

      <p class="paragraf-3">faiz haddinde (+), menkulün değerinde (-) ya da satışların büyümesinde (-) ortaya çıkacak her hangi bir ciddi değişme, kredilerle sürdürülen bir genişleme sürecinde, yaygın finansal kırılganlık yaratacaktır.<span class="dip" xml:lang="en-US">35</span></p>

      <p class="paragraf-3"><span>Genelde kabul edildiği üzere, faiz hadlerindeki yukarı kayma, olup olmamasından ziyade, zamanlama meselesidir ve tek başına menkul fiyatlarını aşağıya çeker. Ancak, bu düşüşün keskin olması, ılımlı olmasından daha muhtemel görünmektedir: Çünkü, faiz hadlerinin görece düşmesini ve böylece menkullerin –en azından bir kısmının– ve tüketimin yükselmesini sağlayan şey, menkullerde ve tüketimde patlama, fiyatlarda düşme ve işsizlikte azalmadır.</span><span class="dip" xml:lang="en-US">36</span></p>

      <p class="paragraf-3"><span>En az bu kadar kaygı verici olan bir şey de, borca batmış ve bir borsa çöküşü karşısında, hem doğrudan hem de dolaylı bir şekilde savunmasız kalacak insanların, daha da artmış olan yüzdesidir. Yukarıda, hanehalkı borcunun vergi sonrası gelirdeki payının yüzde 102 olduğunu görmüştük; öte yandan, her iki aileden birinin elinde kâğıt olduğu, güvenilirliği yüksek bir tahmindir.</span><span class="dip" xml:lang="en-US">37</span></p>

      <p class="paragraf-3"><span>Önceki sayfalarda anlatılanların, bizim Marslı nezdinde dünyanın aklını yitirdiği şeklinde görülmesi mümkündür. Oysa, aklımızın başımızdan alındığını ve yerine “isteğin” konulduğunu düşünmek daha doğrudur. Baran’ın reklam hakkında dediği gibi, kolayca ayartılmamızdan belli zaten. Fakat kapitalist toplumda yaşam, –”biraz tatmin” için– alternatif arayışlarını uyardığından daha fazla engelleyicidir. Özellikle de medyanın giderek daha pervasızlaşan, ustalaşan –ve yoğunlaşan– rolü düşünüldüğünde.</span></p>

      <p class="arabaslik-sol para-style-override-12"><span xml:lang="en-US">MEDYA: ÖLDÜRESİYE EĞLENDİRİYOR</span></p>

      <p class="paragraf-3"><span>“Medya” kelimesi bir yüzyıl önce kullanılmıyordu; kullanılsaydı, gazeteleri ve dergileri kastederdi. Ardından filmler ve I. Dünya Savaşı’ndan sonra pıtırak gibi biten otomobilli bilbordlar ve radyo reklamları geldi. Teknolojisi 1920’lerde ortaya çıkan televizyonun 1950’lere kadar kitlesel izleyicisi olmadı –sonradan, Birleşik Devletler’i Avrupa izlemiştir. Medyaya son eklenen, eğlence maksatlı bilgisayar kullanımıdır (biçimleri çoğalmaktadır). Filmler hariç, temel olarak ticari reklamla fonlanan medya II. Dünya Savaşı’ndan bu yana ideoloji pazarlamanın ve siyasetin vazgeçilmezi olmuştur.</span><span class="dip" xml:lang="en-US">38</span></p>

      <p class="paragraf-3"><span>Geçen zaman boyunca, diğer sektörlerde olduğu gibi, birleşme ve satın almalar sayesinde dünya, sayıları giderek azalan şirketler şeklinde, medyanın egemenliğine girmiştir. Süreç daha da hızlanmaktadır (buna dev firmaları tartışırken yine değinmiştik). 1997 itibarıyla medya dünyası,</span></p>

      <p class="paragraf-3">çoğu Birleşik Devletler’de üslenmiş on-onbeş kadar dikey-entegre medya holdinginin denetimi altındadır ... ayrıca otuz kırk tane destek veren büyük firma vardır ... Bunlar arasındaki yarışma, fiyat-dışı zeminde olsa da, rekabetin yumuşaması sadece ortak çıkarlarından değil ..., ortak girişimlerinden, stratejik işbirliklerinden, çapraz-sahipliklerden ... reklamlardaki finansal destek önlemlerinden ve incelikli ticari ilişkilerinden gelir.<span class="dip" xml:lang="en-US">39</span></p>

      <p class="paragraf-3">Reklam daima medyanın merkezinde olagelmiştir. Şimdi artık UÜŞ reklamlarının hâkimiyeti başlıyor. Bunlar sadece ülke çapında değil dünya çapındadır (çünkü UÜŞ’ler zaten bir ülkenin en büyük firmalarıdır):</p>

      <p class="paragraf-3">Ticari televizyonların dünya çapında yükselmesini besleyen şey UÜŞ reklamlarıdır, öyle ki, örneğin Dow Jones ile General Electric’in ortak sahibi oldukları ABN-CNBC Asya şebekesindeki reklamların yarısından fazlası ... 1999’da dünyadaki reklamların hâlâ yaklaşık yarısı, Birleşik Devletler’e ... aitti. Batı Avrupa’nın gelişmiş piyasalarındaki reklam harcaması, ABD’de kişi başına GSYİH’nin yüzde 2.1 ile 2.4 düzeyindeki harcamasının yarısından fazla değildir ... [Yalnız,] Avrupa’daki ticari televizyonların yıllık büyüme hızı yüzde 10 ile ABD ortalamasının iki katıdır.<span class="dip" xml:lang="en-US">40</span></p>

      <p class="paragraf-3">Bunlarla ilgili olarak, TV, izleyicisini çok daha uzun süre bağlar (“online” izleyici hızla büyümektedir). Duygular, düşünceler ve davranışlar üzerinde en güçlü etki, doğrudan yahut dolaylı, TV’ye aittir –ekrandakinin spor olayı, film, sohbet, yarışma, siyasi veya müzikli bir program olması fark yaratmaz. Bu kapsamda biz de dikkatimizi TV’ye yönelteceğiz.</p>

      <p class="paragraf-3">Az sonra birtakım rakamlara bakacağız. Ama bunlar TV olgusunun sadece veya genellikle niceliksel yönleriyle değil, ekranda görülenle ve işitilenle de ilgilidir. Her ne kadar TV ilk ortaya çıktığında, sunduklarıyla arkadan gelecek olan hakkında bariz işaretler verdiyse de, içeriği, bugünkünden çok daha az çocuklaştırıcı, çok daha az tahrip ediciydi.</p>

      <p class="paragraf-3">1950’lerin TV’sindeki aile tarzı ve benzeri diziler de hiç gerçekçi olmayan, sığ ve duygusal dramalardı; ama haberler ve spor programları daha yalındı, reklama boğulmamıştı ve az da olsa izlenmeye değer dramalar daima olurdu (hatta GE Theater örneğindeki gibi, takdim eden Ronald Reagan bile olsa). Fakat, otuz kırk yıl önce yok denebilecek bir şey, bugün kaçıp kurtulunması imkânsız bir şekilde yaygındır: Şehvetle bağnazlığın, bayağı seksle şiddetin, marazi duygusallıkla yavanlığın kombinasyonu ya da her neyiyse onunla, haftanın 7 günü 24 saat “yedi ölümcül günah” ve boş ümit pompalamak.</p>

      <p class="paragraf-3">Bunların hepsi, şu ya da bu şekilde, farklı hızlarda Birleşik Devletler’de başladı; şimdi, anormal büyüklükte bir yağ sızıntısı gibi, kürenin tamamına yayılıyor. İnsanlara, topluma, çevreye maliyeti hızlanarak artıyor; ama gerek malını, gerek politikacısını ve gerekse görüşlerini satarak TV programlarını ve reklamlarını denetleyenlerin ve paralarını ödeyenlerin kazançları artıyor.</p>

      <p class="paragraf-3">TV seyredenler hızla ve çok fena çoğalıyor, üstelik seyircilerin büyük kısmı da küçükler. 1999’da Birleşik Devletler’de 2-18 yaş grubu için yapılan bir çalışmanın bulguları şöyledir:</p>

      <p class="paragraf-3">çocuklar haftada 7 gün ve günde ortalama 5 saat 29 dakika ekran karşısında vakit geçiriyorlar. 8 yaş ve üstü çocuklar için bu süre, 6 saat 43 dakikadır ve genel toplamda daha fazladır, neredeyse yetişkin işgününe eşittir. Bu zamanın büyük kısmında çocuk yalnızdır.</p>

      <p class="paragraf-3">Başka ülkeler ne durumda?</p>

      <p class="paragraf-3">televizyonlu evlerde 13-18 yaş arası için 41 ülkede yapılan bir araştırma, çocukların her gün ortalama 6 saat televizyon seyrettiklerini ve bu sürenin hiçbir yerde 5 saatin altına düşmediğini ortaya koyuyor.<span class="dip" xml:lang="en-US">41</span></p>

      <p class="paragraf-3">Buradaki kilit sözcük, “seyretmek”. TV’nin (ama asıl “online’nın”) özü, izleyicinin pasif, resim tüketicisi olmasıdır. Peki, TV’nin seyri artarken, azalan nedir? Okumak, elbette. Bir de, diğer insanlarla birebir etkileşim. Nasıl ki TV seyircileri seyrettiklerinin yansıması olabiliyorlar, okumak da (ister felsefe, ister cinayet hakkında olsun) bir tüketim biçiminden ibaret olabilir. Ama, ihtimal her durumda vardır. Neil Postman’ın belirttiği gibi:</p>

      <p class="paragraf-3">İlk ve en el altındaki öğretmenleri ve çoğu durumda en güvenilir eşlikçileri ve arkadaşları televizyon olan çocukların ikinci kuşağı sırada ... Genç olduğu için televizyon yasağı konulan bir izleyici kesimi yoktur. Düşkünlüğü nedeniyle televizyondan vazgeçmek zorunda kalan bir fakirlik yoktur. Yüceltildiği için televizyon tarafından değiştirilmeyen bir eğitim yoktur. Hepsinden önemlisi, yolu televizyondan geçmeyen bir kamu alanı da yoktur –ister siyaset, habercilik, eğitim, din, bilim, ister spor olsun. Bunun anlamı, halkın tüm bu alanlardaki algısının, televizyonun yönlendirmesiyle biçimlendiğidir.<span class="dip" xml:lang="en-US">42</span></p>

      <p class="paragraf-3">Biz, iyi durumlarda da kötü durumlarda da duygusal bir türüz. Daha önce söylediğimiz gibi, reklamın içimizde uyandırdığı duygular, bizim için en iyi denilebilecek şeyle, yani içtenliğe, akla ve mantığa, gerçek çıkarlarımıza yönelik olanaklarımızla, neredeyse temelden aykırıdır.</p>

      <p class="paragraf-3">Bilimin sağladığı mucizeler her ne olursa olsun, ikna teknikleri, bizi zararlı diye nitelenen hedeflere, toplumsal ve bireysel yıkıma dönük tüketicilere çevirmekte gayet başarılı olmuştur –örneğin otomobillerde, nükleer enerjide, bizzat televizyonun kendinde, gitgide daha fazla büyüyen ve alıcısına değil, satıcısına fayda sağlayan mal ve hizmet demetlerinde olduğu gibi. Sonuçta, neye ihtiyacımız yoksa onu ister, neye ihtiyacımız varsa onu istemez hale geldik. Albert Einstein, epeyce önce, tarihin açık ettiği ve gelecekte bizi bekleyen şeyi yakalamıştır:</p>

      <p class="paragraf-3">O çok methedilen teknolojik ilerlemeyi ve genel olarak uygarlığı da, hasta ruhlu bir caninin elindeki baltayla kıyaslamak kabildir.<span class="dip" xml:lang="en-US">43</span></p>

      <p class="paragraf-3">O “balta”, siyaset, asker ve iş çevrelerinin elindedir. Kapitalizmin, emperyalizmin, sanayileşmeciliğin ve milliyetçiliğin etkileşiminden doğan güç, “siyasi kültürde ve kapışmada önemi sürekli artan muharebe meydanı olan”<span class="dip" xml:lang="en-US">44</span> medyanın büyük yardımıyla, onların eline geçmiştir.</p>

      <p class="paragraf-3"><span>Şimdi de merceği iktisadın, Tekelci Kapitalizm 2’nin müjdelediği felaketler karşısındaki tepkilerine çevirelim.</span></p>

      <p class="arabaslik-sol"><span xml:lang="en-US">NE AYIP!</span></p>

      <p class="paragraf-3">Bu çalışmanın ana teması, iktisadın kapitalist gelişme ile etkileşimi ve günümüzdeki haline, yani bir ideoloji koluna evrilmesi olmuştur. Bu çerçevede, Adam Smith’ten başlayarak çeşitli şekillerde katkıları olan John Stuart Mill, Marx, Veblen gibi ve Bölüm 4’te ele alınan Keynes, post-Keynesçiler ve Baran ile Sweezy gibi, kavrayış sahibi pek çok iktisatçı olmuştur ve vardır da. Neoklasik iktisatçıların yenilenen hâkimiyeti, yaklaşık 20 yıldır ciddi bir karşılık görmemiştir. Bunlar bir fark yaratmış mıdır? Yarattıysa da, olumlu bir fark mıdır, olumsuz mudur? Yanıt, tahmin edilebileceği üzere, çok büyük bir fark yarattığı ve o farkın da olumsuz olduğudur. Medyanın “zihinlerin yönetimi” konusundaki rolüne değinmiştik. Ne var ki medya fikir üretmez, fakat yayar. Tabii, ekonomi politikası konusunda yayılan şeyin yetkinlik kaynağı, doğrudan veya dolaylı olarak, egemen görüşten iktisatçıların öğretileridir –reklamlarda, hükümet açıklamalarında, makalelerde, iktisat eğitiminde yer alırlar ve kalıcı etkileriyle korkulmaları gerekir.</p>

      <p class="paragraf-3">Ciddi istisnalar olduğuna değinilmişti; zaten onlar olmasa, böyle bir kitabın yazılması mümkün değildi (bibliyografik tanıklıkları açısından). Ne var ki bu istisnaların, bundan böyle, söz konusu ideolojinin güçlü akıntısına karşı eskisinden çok daha fazla yüzmesi gerekmektedir.</p>

      <p class="paragraf-3">1970’lerden beri, daha önce de belirttik, çok katlı bir yozlaşma hayatın çeşitli alanlarında ortaya çıktı: Milyarlarca insanın küreselleşmeyle temelinden sarsılan yaşantılarında; zengin ülkelerde bile, hayat kalitesinde; çevrede; genel olarak kültürde. Zamanında Joan Robinson bu süreci “sağa dönüş” olarak tespit etmişti. Post-Keynesçi iktisatçılardan Hugh Stretton, bu tespiti, söz konusu yıllar hakkındaki şu sözlerinde kullanıyor:</p>

      <p class="paragraf-3">1970’lerde başlayan kuralsızlaştırma, özelleştirme ve kamuyu küçültme çabalarının yeni sıkıntılara yol açan hatalı bir tepki, hatta bazılarının etkin nedeni olduğu ortaya çıkıyor. İktisat politikasındaki bu “sağa dönüş”te iktisatçıların payı vardır. Onların uzman otoritesi olmaksızın, farklı siyaset ve iş çevrelerinin yeni strateji doğrultusunda çoğunluğun desteğini ya da hoşgörüsünü kazanacağını düşünmek, pek mümkün değildir.<span class="dip" xml:lang="en-US">45</span></p>

      <p class="paragraf-3"><span>Geçen birkaç on yılda gazete yazıları, TV şovları veya resmî duyurular ya da benzeri yerler, tarihte eşi görülmedik bir biçimde, propagandasını iktisatçıların yaptığı tezlerin akınına tanık oldu. Bellibaşlı kamusal politikalar konusunda egemen görüşe destek veren bazı tezler, Stretton’ın verdiği karşılıklarla beraber aşağıdadır (italikler kendisine aittir):</span></p>

      <p class="paragraf-3">1) Parasal daralma enflasyonu durdurur sonra da istihdamı canlandırır –içinde bulunduğu durumda ikisini de yapmayacaktır.</p>

      <p class="paragraf-3">2) Kamu yatırımlarının azalması özel yatırımları artırır –pratikte özel yatırımı azaltacaktır.</p>

      <p class="paragraf-3">3) Serbest ticaret imalat sanayimizi verimli kılar –bize özgü şartlarda çok firmayı sektörden atacak, uzun vadede işsizliği artıracak ve ödemeler dengemizi sarsacaktır.</p>

      <p class="paragraf-3">4) Ücretlerin düşürülmesi istihdamı artıracaktır –artırmaz.</p>

      <p class="paragraf-3">5) Vergileri zenginlerin üstünden yoksulların üstüne kaydırmak, zenginlerin daha fazla yoksulu istihdam etmesini teşvik eder –etmeyecektir.</p>

      <p class="paragraf-3">6) Daha serbest bir sermaye piyasası, daha fazla insanın kendine ev almasına imkân tanır –pratikte daha az insanın, kendine ev almasına imkân tanıyacaktır.</p>

      <p class="paragraf-3">7) Kira kontrolü daima kiracılara zarar verir –pek çok durumda kiracılar açısından büyük yararları olabilir.<span class="dip" xml:lang="en-US">46</span></p>

      <p class="paragraf-3 para-style-override-16">Giriş bölümündeki “metodoloji” tartışmasını hatırlarsak, orada iktisadın “Ekonomi hakkında bilmemiz gereken nedir?” ve “Ekonominin insani, toplumsal ve çevresel ihtiyaçlarımıza hizmet etmesi için yapmamız gereken nedir?” sorularını yanıtlayacak şekilde tanımlanması gerektiğini ileri sürmüştük. Meseleyi böyle koymak, egemen iktisadın günümüzdeki temsilcilerinin tutumunu düpedüz yüzkarası olarak nitelememizi sağlar. Kavrayışımıza katkıda bulunmaktan uzaktırlar, hatta kavrayışımızı köreltmişlerdir; iktisadı, işletmeleri –tüm işletmeleri değil fakat merkezlerinde duran devleri–<span class="dip" xml:lang="en-US">47</span> güçlendirmenin ve desteklemenin ideolojisine çevirmişlerdir.</p>

      <p class="paragraf-3">Giderek daha az sayıda iktisatçı faydalı araştırmalarda çalışmayı ve faydalı analizler üretmeyi sürdürüyor. Böylelikle ekonomiyi anlama yolunda çok değerli bir şey yapıyorlar. Ama kapitalizmi eleştirenler gibi onlar da, hem de bugünün dünyasında, azıcık etkileri olduğunda hemen kızağa çekilmektedirler.</p>

      <p class="paragraf-3">Günümüzün iktisadı matematik teknisyenlerinin hâkimiyetindedir. Bunlar neoklasik iktisadın ulu soyutlamalarını alır, en eğitimlinin bile itiraz edemeyeceği bir semboller âlemine sokarlar. Eski zaman ritüellerindeki rahipler gibi, bugünün iktisatçıları da bir bilinmez âlemde sadece kendi çözebildikleri işlerle uğraşırlar.</p>

      <p class="paragraf-3">Tekrar edelim: Anlamak, gerçeklik ve görüntünün farklılığı ölçüsünde kurama ihtiyaç duyurur. Sosyo-ekonomik süreçler bu açıdan özellikle karmaşıktır. Bundan dolayı, sosyo-ekonomik kuramın neyi, ne zaman ve nereden soyutlayacağı ve ne zaman yine somuta döneceğinin seçiminde özenli olmak, her şeyden önce gelir. Bu en çok, toplumun geçen yüzyıldaki gibi hızla değiştiği dönemler için böyledir.</p>

      <p class="paragraf-3"><span>Lakin egemen akımın iktisatçıları söz konusu olguların</span> <span class="char-style-override-3">bütün</span> <span>temel elemanlarını “veri” olarak alırlar, yani incelemenin kapsamından çıkarırlar. Siyasi ve sosyal kurumlar dahil her şey, değişen ne varsa hepsi, teknoloji, işletme yapıları ve fonksiyonları, bireylerin gelirleri ve servetleri, sonra güç ve daha birçok şey dışlanır.</span></p>

      <p class="paragraf-3"><span>İktisatçıların, yukarıda Stretton tarafından vurgulanan “hataları” yapmasını mümkün kılan şey, bu prosedürlere bağlılıklarıdır. Söz konusu prosedürler aynı zamanda, pek çok öğrencinin (ve hocalarının da) “toplumu” sosyal bilimin konusu olarak değil, “parametre” teriminin eş anlamlısı gibi kabul etmelerini de mümkün kılar.</span></p>

      <p class="paragraf-3"><span>Toplumu “sağa dönüş”e sevk eden bu geçit resmi, 1979’da Britanya’da başladı ve 1980’lerde Birleşik Devletler’de asıl etkili düzeyine ulaştı. İktisat mesleğindeki özsel değişim de, bazen biraz önden giderek, bazen arkada kalarak, aynı yıllarda başladı ve neoklasik iktisadın meşruiyetine yeniden hayat verdi. E.K. Hunt, üç “ideolojik tez”den oluşan bu önermeyi şöyle özetliyor:</span></p>

      <p class="paragraf-3">[1] ... serbest mübadelenin bütün halkın çıkarlarını uyumlandırdığı, “rasyonel fiyatlar” yarattığı ve [küresel ve ulusal] kaynak dağılımında verimlilik sağladığı ... [2] serbest piyasanın tam istihdam dengesini otomatik olarak sağlayacağı ... [3] gelir dağılımını belirleyen şeyin, çeşitli üretim faktörlerinin marjinal ürünleri olduğunu, her bir faktörün kendi yarattığı değer kadar gelir elde ettiğini ...<span class="dip" xml:lang="en-US">48</span></p>

      <p class="paragraf-3"><span>İktisadın 20. yüzyıldaki evrimi, üç kategori halinde gerçekleşti: Makro, mikro ve ticaret. Makro önermeleri 1930’lardaki bunalım sayesinde ve Keynes ve arkadaşlarının çalışmalarıyla, geçici olarak çözülmüştür; bugün onun önermesi “sol Keynesçilik” olarak görülüyor ve “piç Keynesçilik” biçimlerinde uygulanıyor, ki Keynes bunu asla kabul etmezdi.</span><span class="dip" xml:lang="en-US">49</span></p>

      <p class="paragraf-3"><span>Neoklasik mikroiktisat daima küçük işletmenin yaygınlığını esas almıştır. Daha ilk zamanlar için bile doğru olmayan bu kabulü sürdürmek, bugün artık rezilliktir. Ama, bugün çığırtkanlığı en çok yapılan küresel serbest ticaret düsturu, Ricardo’nun 1817’deki teziyle aynı şekilde, yine canlandırılmıştır(!): “Serbest ticaret”, her yerde ve herkesin refahı için en vazgeçilmez şeydir.</span></p>

      <p class="paragraf-3"><span class="char-style-override-3">İşletmelerin</span> <span>kendi işlerine gelecek politikaların sözcülüğünü yapmasını bağışlamak bir dereceye kadar mümkündür; öyle ya, sonuçta kendi işleridir. Ancak, dev şirketlere koruyucu boya tedarik eden iktisatçıları “bağışlamak” pek mümkün değildir. Hatırlarsak, Ricardo’nun “mukayeseli üstünlük ilkesi”nin ortaya atıldığı dönemde Britanya, bugüne göre geri teknolojisiyle, dünyanın ilk sanayileşen ülkesi olarak tekti. Oysa, günümüzde, şu ya da bu ölçüde gelişmiş teknolojileriyle adamakıllı sanayileşmiş bir düzine kapitalist ülke vardır ve bunların yanında Ricardo’nun Britanyası oldukça gariban kalır.</span></p>

      <p class="paragraf-3"><span>Günümüzdeki GATT, NAFTA ve WTO, Ricardo’nun “düsturunun” modern derlemesidir –tabii Ricardo’nun tezi sadece “serbest ticaret” içindi, oysa yürürlükteki bu ticari anlaşmalara taraf ülkeler (sübvansiyonlar, te’lif hakları vb gibi) içerde bazı kısıtlamalara riayet etmek durumundadır. Ayrıca, bu anlaşmalar taraf ülkeler için bir tek egemenlik alanı yaratmak yerine, tüm insanları güçlü ülkelerin UÜŞ’lerinin egemenliğine sokmayı sağlar ki o güçlü ülkeler bu anlaşmaların mimarları olup, sürecin gereği olarak kısmen, finansal piyasaların, yani spekülatörlerin, egemenliği altındadır.</span></p>

      <p class="paragraf-3"><span>Bu duruma zımnen cevaz veya destek vermekle, egemen görüşün iktisatçıları, ekonomik sistemin analistleri değil, kulları olmuşlardır.</span><span class="dip" xml:lang="en-US">50</span> <span>Önceki bölümlerdeki analizlerde kapitalizm, asla selim bir sistem olarak alınmamış, fakat, ilk gelişme basamaklarında tüm insanlara ve kültürlerine, çağımızda da gezegene zarar vermeyi, yapısı itibarıyla zorunlu kılan bir sosyal oluşum şeklinde resmedilmiştir. Şimdi ise, yayılan ve derinleşen küreselleşme, II. Dünya Savaşı’nın sonuna kadarki tüyler ürpertici tahribatla yarışa girmiştir –bu, ister iktisaden ve kültürel olarak geri dönülmez bir şekilde üstünden geçilmiş düzinelerce topluma bakarak, ister refahlarından edilmiş ve onurları çiğnenmiş yüz milyonlarca insana ya da, daha az dramatik olmakla birlikte, zengin ülkelerde her şeyin ticarileşmesinin etkilediği insanların hayatlarına bakarak; ve isterse, daha az olmamak üzere, doğaya, yani varlığımızı ve edimlerimizi mümkün kılan şeye yönelik giderek artan tehditlere bakarak değerlendirilsin, her açıdan böyledir.</span></p>

      <p class="paragraf-3"><span>Bunların tümü Sonuç bölümünde farklı bir perspektifle özetlenecektir. Orada, bir diğer temel politikada ve düşünüş biçiminde ortaya çıkan ve bütün dünyayı etkisine alan bir değişimin üzerinde duracağız: iktisadi büyüme ve altta kalanın canı çıksın –çıkıyor zaten.</span></p>

      <p class="paragraf-3"><span>Yine göreceğiz ki büyüme, günümüzde, ister işletmelerle ve tüketicilerle ilgili, isterse toplumsal gereklerle ve sorunlarla ilgili olsun, istekleri ve ihtiyaçları karşılamanın aracı –yegâne</span> <span class="char-style-override-3">geçerli</span> <span>aracı– olarak değerlendirilmektedir. Ayrıca, başka seçeneklere, yani biz insanlar, toplumlar ve Tabiat Ana adına, izlenebilecek daha güvenli ve cazip yollar olduğuna da değineceğiz.</span></p>
    </div>
  </div>
</body>
</html>
