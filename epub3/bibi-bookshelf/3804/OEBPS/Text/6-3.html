<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-3.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-3.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-orta">1</p>

      <p class="resim"><img alt="c.png" class="image" height="9" src="../Images/c_fmt2.jpeg" width="221" /></p>

      <p class="arabaslik-orta">Doğum: Sanayi Devrimi ve<br />
      Klasik Ekonomi Politik<br />
      1750-1850</p>

      <p class="resim"><img alt="sekil.png" class="image" height="22" src="../Images/sekil_fmt1.jpeg" width="47" /></p>

      <p class="arabaslik-sol">BÜYÜK BİR ŞEYİN BAŞLANGICI</p>

      <p class="paragraf-3"><span>Tıpkı ortaçağ Avrupa’sının çöken Roma İmparatorluğu’nun kalıntılarında boy vermesi gibi, geniş bir zaman ve mekânda cereyan eden sayısız mücadeleler sonucunda kapitalizm, monarşik ve merkantilist Avrupa’nın miadı dolmuş unsurları üzerinden kendi tarihsel yolunu açtı. Ne var ki, Giriş’te belirtildiği gibi, bunu, üçüzlerinin –sömürgeciliğin, milliyetçiliğin ve sanayileşmeciliğin– dinamik, eşitsizliğe dayalı ve patlamaya hazır ilişkileri sayesinde gerçekleştirdi.</span></p>

      <p class="paragraf-3"><span>İzleyen yüzyıllar, ister nicel veya nitel; ister iktisadi, toplumsal, kültürel, siyasal, teknolojik yahut askerî yönden; ya da isterse başarılar ve felaketler yönünden olsun, geçmiş dönemlerle kıyaslandığında öncekilerin hepsine hoş bir eskilik verir.</span></p>

      <p class="paragraf-3"><span>Sanayi Devrimi’nin ve kapitalizmin köklü bir şekilde ilk kez Britanya’da ortaya çıktığı, ya da neden başka yerde değil de orada doğduğu, artık tartışılmıyor. Sebepleri çeşitlidir: Uygun kaynakların varlığı, modern öncesi sanayinin tarihi, dünya ticaretindeki pay, büyük sömürgeler, en önemlisi de o dönemde başka yerlerdekine göre daha akışkan olan toplumsal süreç.</span></p>

      <p class="paragraf-3"><span>Kapitalizm dönüşümle yaşar. Başka hiçbir sosyal formasyonda görülmedik ölçüde dönüşüm üretir, dönüşüm ihtiyacı duyar. Marx’ın 1848’de dediği gibi:</span> <span>“Üretimdeki sürekli altüst oluş, toplumsal koşullardaki kesintisiz çalkantı...” Ama bizzat doğumunun şartı olan pek çok şeyin Büyük Britanya’da olmasının nedenini ve nasılını anlamak için, Britanya-Fransa kıyaslamasıyla ilgili Giriş’teki genellemeleri biraz daha açmak gerekir. O dönemde sanayileşmiş bir kapitalist rakip gibi görünen Fransa, Britanya’yı bir asır geriden izliyordu.</span></p>

      <p class="arabaslik-sol-kucuk"><span xml:lang="en-US">Liderliğin Britanya’da olmasının sebebi</span></p>

      <p class="paragraf-3">Ön-gereklere sahip olduğu görüntüsünü veren Fransa’nın 17. ve 18. yüzyıllardaki belli başlı karakteristiklerine bakmak, oldukça farklı bir sonucu ortaya koyar. Ulus devletlerin en eskisi ve en güçlüsü olması yanında donanımlı bir imparatorluktu. Güçlü doğal kaynaklara ve büyük bir nüfusa sahipti. Ayrıca yer yer de olsa modern öncesi sanayileri barındırıyordu. Yakından bakıldığında görülecektir ki –bu konuda özellikle John U. Nef’in Industry and Government in France and England, 1540-1640 (1940) (Fransa ve İngiltere’de Sanayi ve Hükümet, 1540-1640) çalışması dikkat çekicidir–, Fransa 19. yüzyıl boyunca sadece Britanya’nın değil, yeni doğan Birleşik Devletler’in ve henüz mevcut olmayan Almanya’nın1 da gerisindedir. Bu, Fransa’da sanayi kapitalizmi için maddi zeminin yokluğundan değil, avantajları yanlış değerlendirmeye yol açan toplumsal yapı ve standartlardan kaynaklanır.<span class="dip" xml:lang="en-US">1</span></p>

      <p class="paragraf-3">Bunun böyle olmasının kökleri, İngiltere’de –esas itibarıyla 17. yüzyılda– Devletin başından geçenlerin, Fransa’da geçmemesine dayanır. 1640’larla birlikte İngiltere, yeni bir kurumsal dönüşüm, modern sanayiyi ve kapitalist kumandayı hayata geçirecek sosyo-ekonomik esnekliğe zemin hazırlayan bir başkalaşım dönemine giriyordu. O sırada İngiltere’den daha zengin ve güçlü olan Fransa, sosyo-ekonomik olarak gitgide katılaşıyordu. “1640” İngiltere’de önemli bir tepkiye sahne olacaktı: “Püriten Devrimi.” Öte yandan, Fransa’daki (sanatı ayrı tutuyoruz) tepkinin odağında da Sarayın ihtişamı, XIV. Louis Fransa’sının askerî becerisi ve tüm “merkantilistlerin” en koyusu ve tutarlısı –Adam Smith’in başlıca hedefi– başbakan Colbert vardı. Nitekim, Britanya’nın sanayi kapitalizmine doğru yelken açtığı yıllarda Napolyon, doğuya ve güneye, Avrupa’nın içlerine ve Akdeniz’e doğru yayılıyordu.</p>

      <p class="paragraf-3"><span>Göründüğü kadarıyla Fransızlar, güçlenen İngiliz sanayisinin karada ve denizde sağladığı askerî üstünlüğü fark edememişlerdi; İngilizleri</span> <span>“dükkâncılar milleti”</span> <span>diye aşağılar, alay ederlerdi. Bu sıkıcı İngilizler, Waterloo’da Napolyon’u yenince, giderek Avrupa’nın iktisadi gelişiminde de egemen olmaya başladı. Elde ettiği ilave güç, yüzyılın geri kalanında Britanya’nın –hem hakiki ve hem de mecazi anlamda–</span> <span>“dalgaları yönetmesi”</span> <span>için yeterliydi.</span></p>

      <p class="paragraf-3"><span>Püriten Devrimi’nin</span> <span>“Püritenden”</span> <span>ziyade</span> <span>“burjuva”</span> <span>olarak görülmesi yaygınsa da, ayrımı gelenekçi ve cumhuriyetçi diye yapmak daha yararlıdır.</span><span class="dip" xml:lang="en-US">2</span> <span>Devrimin başlıca neticesi (amaçlarımız açısından) güçten düşmüş feodal kalıntıları parçalaması ve Sarayın gücünü sınırlayan yasalar getirmesiydi. 18. yüzyılın ortasında bu,</span> <span class="char-style-override-3">özel girişimin</span> <span>prangalarının biraz daha gevşemesi demek oluyordu.</span></p>

      <p class="arabaslik-sol-kucuk"><span xml:lang="en-US">Metalaştırma devrimi</span></p>

      <p class="paragraf-3">İstikrar ve toplumsal denetimin yerini ticari kriterlere ve şiddetli değişime bıraktığı bu serbestleşme sürecinin anahtar unsuru, 18. yüzyılın son dönemindeki “çit-çekme” kapatma ya da çitleme (enclosure) hareketidir.<span class="dip" xml:lang="en-US">3</span> “Çitlenen” yerler Britanya’nın tarımsal arazileri, yani otlakları yahut ekim alanlarıdır.</p>

      <p class="paragraf-3">Çitleme sürecinin en önemli sonucu toprağın ve işgücünün metalaşmasıdır; binlerce küçük çiftlik (1790 itibarıyla) dev kapitalist mülklere dönüşmüştür (tarımsal arazinin yüzde 75’i iki-üç bin toprak sahibinin eline geçmişti). Metalaşma, tüm mal ve hizmetlerin satılabileceği anlamına geldiği için, geleneksel koruma mekanizmalarının da ortadan kalktığını ifade ediyordu. Bunun sonunda mülksüz, güçsüz, sadece “yardımla” yaşayabilecek bir çiftçi sınıfı, yani fiilen köle bir işgücü ortaya çıkmıştı.<span class="dip" xml:lang="en-US">4</span></p>

      <p class="paragraf-3">“Gözü pek köylülük” açısından sonuç, gerçekte çok daha kötü, yürekler acısıydı. Halkın büyük kısmının hayat tarzı yok olmuştu. Aslında çoğu durumda Marx’ın “eblehlik” ifadesini (ki, gaddarlık da eklenebilir) –tam olmasa da– hak etmekle birlikte, bu geleneksel köy yaşantısının bazı meziyetleri de yok değildi. Öyle ya da böyle, o eski kırsal nüfusu oluşturan insanların kaderi, 1750 ile 1850 arasında birkaç kuşağı kapsayan canlı bir cehennem –pamuktan dokunmuş bir cehennem olmuştur.</p>

      <p class="paragraf-3">Pamuğun İngiliz kalkınmasındaki dolaylı ve dolaysız önemli rolüne, getirdikleri ve götürdükleri konusuna girmeden önce, Devletin İngiliz sanayi kapitalizmindeki rolü hakkında bir tespite ihtiyaç vardır. Çünkü, o devirde taşıdığı öneme ek olarak, Devletin her ülkenin iktisadi kalkınmasında üstlendiği bu rol, çoğu kez göz ardı edilmiş –önemsiz görülmüş, yok sayılmış– ya da düpedüz yanlış anlaşılmıştır (öyle de devam etmektedir). Durum, iktisat tarihçileri için nadiren böyle olsa da, iktisat kuramcılarının ve (genelde aynı kişiler olan) kapitalizmin ideologlarının çoğunluğu için böyledir. Bunlar, kitaba vesile olan “yanlış anlamalar” grubunun en büyüklerindendir.<span class="dip" xml:lang="en-US">5</span></p>

      <p class="arabaslik-sol"><span xml:lang="en-US">DEVLET: BİR VARMIŞ, BİR YOKMUŞ</span></p>

      <p class="paragraf-3">Devletin yaptıklarının veya yapmadıklarının toplumun gelişmesindeki büyük önemi konusunda herkes hemfikirdir. Asıl anlaşmazlık bundan sonra başlar ve giderek keskinleşir. Devletin rolü ne zaman yapıcı, ne zaman yıkıcıdır? Ne zaman yaşamsal olmuş, ne zaman etkisiz kalmıştır? Devletin kamu ve özel kurumlar (hatta kişiler) bağlamında “kompozisyonu” nedir? Bu ve benzeri sorular söz konusu rolü teorik ve ideolojik açıdan incelenebilir bir yere oturtsa da, analitik açıdan en çetrefilli soru hâlâ havadadır: Devletin iktisadi kalkınmayla ilişkisi, toplumsal gücün fonksiyonlarını ve değişen yapısını ne ölçüde ve ne yolla meydana çıkarır, ne yolla gizler?</p>

      <p class="paragraf-3">Devletin rolünün artmasını isteyenlerle azalmasını isteyenler arasında böyle kapsamlı sorular üzerinden giden tartışma, belirli başlıklarda yoğunlaşır: Kanunlar ve düzenlemeler; mali, parasal ve ticari politikalar; sübvansiyonlar, refah vb gibi. Ne var ki Devletin rolünü asgariye indiren anlayış bile, engellenmesinde veya yapılmamasında Devletin zorlayıcı ya da hoşgörülü olduğu şeyleri bilmek kadar, başka şeyleri de, örneğin birtakım eylemlerde örtbas edilenden Devletin sorumlu olduğunu bilmeyi de gerektirir; ki genelde hep “örtbas” edilir.</p>

      <p class="paragraf-3">Bu hususun yol açacağı durumların –ve öneminin– değerlendirmesi buradaki sınırların dışına çıkmayı gerektirir. Fakat, sırf başlıca kafa karışıklıklarını işin başından tespit etmek amacıyla, egemen görüşün meşhur iktisatçılarından Britanya ve Almanya üstüne çalışan W.O. Henderson’ın Britanya hakkında söylediklerine bakalım:</p>

      <p class="paragraf-3">Laissez-faire döneminde hükümetin iktisadi işlerle ilgili pasif bir rolü vardı (...) Yönetici sınıflar madenlerdeki ve fabrikalardaki büyük değişimler hakkında daha iyi bilgi edinebilseydi, Sanayi Devrimi’nden sonra şehirleri ve köyleri saran toplumsal acılar daha katlanılabilir olurdu (...) Hükümet etkisizdi, çünkü bir şeyler yapması için sebep görmüyordu. <span class="dip" xml:lang="en-US">6</span></p>

      <p class="paragraf-3">Bu ifadedeki “hükümet” ve “yönetici sınıflar” ile bunlara atfedilen “pasiflik” ve “etkisizlik”, kilit sözcüklerdir. Bunlar, Sanayi Devrimi sırasındaki İngiliz “Devletinin” rolüyle ilgili olarak Henderson dışındaki düşünürlerin de akıllarında olan terimlerdir. Ne var ki Henderson gibi titiz bir araştırmacının, “yönetici sınıfların” hiç de pasif yahut etkisiz olmadıklarını, tersine, “toplumsal acılara” ve “büyük değişimlere” yol açtıklarını, hatta bunların sonuçlarından yarar sağladıklarını öğrenmesi pekâlâ mümkündü. Kaldı ki, “etkisizlik” ve “bir şeyler yapmak” konusunda “sebep görmedeki” yetersizlik, yöneten sınıfların özel çıkarıyla kamu gücünün belli bir bileşimi şeklinde de tarif edilebilir.</p>

      <p class="paragraf-3">“Laissez-faire döneminde” İngiliz yönetimi –gerek Avam gerekse Lordlar Kamarası– büyük oranda toprak sahiplerinden, asillerden ve yeni boy veren ya da doğan, güçlerini ve emellerini kömür madenlerinin büyüyüp derinleşmesine adamış, umutlarını sanayinin ve ticaretin artmasına bağlamış (bir kısmı da asiller grubuna dahil) Whig’lerden oluşuyordu. Giderek zayıflayan taht hariç, bu kamusal ve özel “rollerin” birlikte ifade ettiği şey, büyük ölçüde “Devlet” demek oluyordu: O gün ile bugün arasındaki fark teferruattan ibarettir.</p>

      <p class="paragraf-3">Çitleme Hareketi sırasında (yürütme parlamentoya, “yargı” bölge idaresine aitti) “gözü pek köylülüğün” topraksızlaştırılma koşullarıyla, fabrikalar ve madenlerdeki koşullar arasındaki farklar, yüzeyseldir.<span class="dip" xml:lang="en-US">7</span> Benzer şekilde, Almanlar ve Amerikalılarla İngiliz işçilerinin koşulları da iktisadi farklılıklar gösteriyordu. Ama bütün bu durumlarda farklılıklara baskın gelen bir ortak yan vardı: Her birinde bu koşullardan asıl sorumlu olanlar ve nemalananlar ile Devleti oluşturanlar ya da “devlet katında” sözlerini geçirenler aynıydı.</p>

      <p class="paragraf-3">Şu noktayı kendimize tekrar tekrar hatırlatmamız şart görünüyor: İktisadi ve siyasi güç arasındaki bağlar –özellikle de kapitalist toplumda– en dayanıklı çelikten örülmüştür. Aslında bu olgu modern dünyada güçlenerek büyümektedir: Demokrasi geliştikçe iktidardakilerin kafa karıştırmaya, yanlış bilgilendirmeye, iktidar çevrelerine ait bilgileri saklamaya yönelik dolaylı ve dolaysız yöntemleri geliştirmeye ve kullanmaya olan ihtiyaçları –ve yetenekleri de– büyüyor. Sahnesi medya ve starı da TV olan bu sürecin karakteristiğini ifade eden en iyi terim, “fırıldak” gibi görünmektedir. Çok daha fazlası Bölüm 2’de, az sonra!</p>

      <p class="paragraf-3">Nüfusun büyük kısmının darmadağın edilip baskılanmasıyla dayatılan İngiltere’deki Sanayi Devrimi’ne dönerken, o dönemde demokrasinin yokluğunun Devletin anavatandaki işlerini epeyce hafiflettiğini belirtmeden geçmeyelim. Ülke içinde kuvvete sürekli olarak, şiddete de gerektiğinde başvurulurken, dışarıda her ikisi de Devletin rutin görevleriydi. Aksi takdirde Britanya İmparatorluğu büyüyemezdi.</p>

      <p class="arabaslik-sol para-style-override-12"><span xml:lang="en-US">İMPARATOR PAMUK</span></p>

      <p class="paragraf-3">Yün ticareti ortaçağdan bu yana İngiltere için önemli olmuştur. 18. yüzyıl boyunca üretimi ve ticareti daha da önem kazanan yün, yüzyılın sonunda İngiliz iktisadi gücü için yaşamsal hale gelmişti. Ancak, 1815’teki ilk fabrikayla sinyali gelen modern fabrika sisteminin doğuşu, yünü pamuğun gerisinde bıraktı. 18. yüzyılda yün imalâtı, (bizim bildiğimiz anlamda) fabrikalarda değil, tarımla geçinen ailelerin köy evlerinde ve çoğu kez tamamlayıcı bir uğraş –ya da “ev-sanayisi”– olarak yürütülürdü.</p>

      <p class="paragraf-3">18. yüzyıl başında, yün işleme teknolojisi el çıkrığı ve el tezgâhından ibaretti. Dokumacılığın iplik eğiriciliğinden daha verimli olması (fark 1730’dan itibaren açılmıştır), eğirme tekerleğinin icadını tetiklemiş; 1760’lı yıllarda su çarkı icat edilmiş; 1780’lerde de bu iki buluşun birleşimiyle iplik bükme makinesi ortaya çıkmıştır. Bu gelişmeler, ev sanayisini maziye gömüyor ve su gücüyle çalışan yün imalathanelerini devreye sokuyordu. 19. yüzyılın başında, bu kez, dokumacılık verimlilikte geri kaldığı için, buhar gücüyle çalışan dokuma tezgâhı bulundu. 1776’da Watt’ın icat ettiği buhar makinesinin 1815’te iplik bükme makinesiyle birleştirilmesi ve pamuklu dokumacılıkta buharla çalışan dokuma tezgâhlarının kullanılmasıyla birlikte, dünyanın ilk modern fabrikası da ortaya çıkmıştır.</p>

      <p class="paragraf-3">Bu anlatılanlar, kapitalizmin sanayileşmeyle kaynaşmasına örnektir. Süreç boyunca sömürgecilik ve milliyetçilik de üstlerine düşeni yapıyorlardı: Yün, İngiliz topraklarında “yetişiyor”; pamuk, ilginçtir, pazarın büyük kısmını oluşturan sömürgelerden –önceleri Britanya’ya ait Batı Hint Adaları’ndaki kölelerin çalıştığı plantasyonlardan, daha sonra da Kuzey Amerika’daki mukabillerinden– geliyordu. Hobsbawm şöyle işaret eder:</p>

      <p class="paragraf-3">1770’e kadar İngiliz pamuklu ihracatının yüzde doksanından fazlası başta Afrika olmak üzere (...) sömürge pazarlarına gidiyordu. 1750’den itibaren sanayi, itici gücünü ihracattaki büyük çaplı artıştan aldı; bu tarihten 1850’ye kadar pamuklu ihracatı on katından fazlasına ulaştı. Azgelişmiş dünyayla pamuk üzerinden bu şekilde kurulan bağ, tüm çalkantılara rağmen varlığını sürdürmüş ve güçlenmiştir. (1968, 41)</p>

      <p class="paragraf-3">Belirtildiği gibi, 1815’ten önce buhar gücüyle çalışan pamuklu fabrikası yoktu. Bu bağlamda pamuklu dokuma sanayisi, Sanayi Devrimi’ni ve onunla birlikte Britanya’nın dünyada onlarca yıl devam eden ticari, mali ve askerî egemenliğini başlatan kuvvet olmuştur.</p>

      <p class="arabaslik-sol-kucuk"><span xml:lang="en-US">Dünya cehennemi</span></p>

      <p class="paragraf-3">İlk ve peşi sıra kurulan fabrikalardaki ücretler ve çalışma koşulları tek kelimeyle korkunç, ozan William Blake’in ifadesiyle “şeytani” idi –hele kömür madenlerindeki ve yeni oluşan sanayilerdeki koşulların tarifi imkânsızdı. Ama hiç değilse ortada çalışılacak bir iş vardı. Oysa 18. yüzyılın ortasından 19. yüzyılın ikinci çeyreğine kadar geçen dönemde, mülksüzleştirilen tarımsal aileler için hiçbir iş yoktu. Bunun sonucu olarak da, Sanayi Devrimi’nin gerçekleştiği 19. yüzyılın başlarında, nüfusun yarısı sadece aşırı yoksul ve çaresiz değil, erkeğiyle, kadınıyla, çocuğuyla çökmüş durumdaydı: Aynı sosyal felaket günümüzün “yükselen ekonomilerinde” yeniden (ve çok daha büyük bir şekilde) ortaya çıkıyor.</p>

      <p class="paragraf-3">Hatırı sayılır bir nüfus için “seçenekler” sınırlı ve ağırdı: Ya hayatta kalmaya yetecek ücretle 12-14 saat çalışmak;<span class="dip" xml:lang="en-US">8</span> ya madene, fabrikaya yahut “işyerine” tıkılmak (karı, koca ve çocuk sık sık ayrı tutulurdu –köleler gibi); ya da açlıktan ölmek.<span class="dip" xml:lang="en-US">9</span></p>

      <p class="paragraf-3">Ancak bu, uzaktan görünen resimdir. Biraz yaklaşınca, pamuklu dokuma fabrikalarında, ipliği ve çıkrığı yetişkinlerden daha ustaca kullanan yaşları dört ile on arasındaki çocuk işçileri<span class="dip" xml:lang="en-US">10</span>; kömür madenlerinin dar tünellerinde yetişkin erkeklerden çok (daha ucuza geldiği için) “çocuk-arabalarıyla” kömür çeken küçük kadınları görürüz. Bu kadınların ve çocukların bir kez tıkıldıkları madenden canlı (veya tacize uğramadan) çıkmaları kural olarak imkânsızdı. Sanayi Devrimi sırasında Britanya’nın köle ticaretindeki rolüne atfen Hammonds’ın saptamasıdır:</p>

      <p class="paragraf-3">insanın gücüne güç katacak buhar makinesi henüz icat edilmişti; sahiden de çaresiz hemcinslerini alıp satanlara verdiği güç pek müthişti.<span class="dip" xml:lang="en-US">11</span></p>

      <p class="paragraf-3">Yeni boy veren sanayi kapitalizminin yandaşı ahlaki maharet sahibi sözcüler düşünce alanında hiç eksik olmamıştır. Bunlardan, sanayi toplumunun bebeklik dönemine denk gelen Jeremy Bentham’ın “faydacılık” ve “ahlakçı aritmetik bilimi” kavramlarına az ilerde değineceğiz. Bentham, pamuk fabrikalarındaki yeni sanayi teknolojisi için, küçük çocuğa benzetmeyle, “ilacın, yarardan çok zarar vereceği küçük bir bebek bile, kesin ve evrensel değerlerle donatılabilir” demektedir (Stark, 1954). Günümüzde “katı sevgi” denilen şeyin ilk örneklerinden!</p>

      <p class="paragraf-3">Milliyetçiliğin pamuklu sanayisinin doğuşundaki rolünün incelenmesi, kapitalizm, sömürgecilik ve sanayileşmecilik arasındaki veri dinamik ilişkiler kadar, Britanya’nın iktisadi, siyasi ve askerî gücünün yükselişinde pamuğun rolünü de açıkça ortaya koyar. Hobsbawm, dönemi anlattığı bölüme “Sanayi Devrimi diyen, pamuk diyordur” diye başlamıştı (1968, 40); kaldı ki pamuk diyen de Britanya’da Devletin bu yoldaki rolünü es geçemez. İngiltere’de pamukludan önce yünlü dokuma sanayisi temeldi ve geçmişi ortaçağa uzanıyordı.<span class="dip" xml:lang="en-US">12</span> İngiltere’de yünlü ticareti, perakendecileri, yünlü giyim üreticilerini ve koyun yetiştiricilerini kapsayan çok büyük bir siyasi güce sahipti. 1700’de, İngiltere’de Devlete egemen olan yünlü dokumacılık lobisi, –o sırada dünyanın başlıca pamuklu üreticisi olan– Hindistan’dan yapılan tüm pamuklu dokuma ithalatını yasaklatmıştı.<span class="dip" xml:lang="en-US">13</span> Bu yasak ilk başta yünlü sanayisine hizmet etmesine ve daha önce belirttiğimiz meselelere rağmen, pamuklu sanayisinin bebekliğinde ve ilk adımlarında rekabetten mutlak bir şekilde korunmasında temel eleman olmuştur. Bu durum, ülkede Ricardo’nun sözcülüğünü yaptığı “serbest ticaret” öğretisiyle açıklandı.</p>

      <p class="arabaslik-sol"><span xml:lang="en-US">DİZGİNLER SANAYİLEŞMECİLİKTE</span></p>

      <p class="paragraf-3">“Devrimci” dönüşümlerle etkileşim içinde gelişen ve yayılan pamuklu sanayisinin, önceleri tüm diğer sanayilerin dönüşmesine ve yayılmasına zemin hazırlamış olması doğaldır. Toprak kap-kacak, madencilik, metal eşya, kömür ve ulaşım bu sanayilerdendir. Ne var ki tesiri, en çıplak haliyle ulaşımda görülür. Ulaşımın modernizasyonu sadece tüm sanayiler ve ticaret açısından değil, sanayileşmenin alabildiğine gelişmesi açısından, hatta sömürgeciliğin derinlemesine nüfuz etmesi ve emperyalizmin gücü açısından da çok büyük öneme sahip olmuştur.</p>

      <p class="paragraf-3">Tüm bu gelişmelerde yaşamsal öneme sahip olan şey buhar makinesidir. Onun sayesinde kömür üretimi aniden artmış, demiryolu ve buharlı gemiler doğmuş, (o döneme has) homurtulu bacalarından duman üfleyen devasa fabrikalar türemiştir. Günümüzde üretim verimliliğinin kilit elemanı olmalarına rağmen pek önemsenmeyen makine imalatı üretimindeki ve yapısındaki köklü değişim de, yine buhar makinesi sayesindedir.</p>

      <p class="paragraf-3">Ancak en önemli sonuçlar ulaşımdaydı. Demiryolu sayesinde iç ulaşım ağı hızla yaygınlaşırken, buharlı gemiler de hızla ve en ucuz şekilde kıtaları birbirine bağlamıştı.<span class="dip" xml:lang="en-US">14</span></p>

      <p class="paragraf-3">Yaygınlaşan buhar gücüne dayalı taşımacılık her yönüyle ele alındığında, sırf ulaşım araçlarının (buharlı geminin, tekerleğin ve demiryolunun) gereksindiği şeylerin kömür, çelik ve makine vb. gibi kritik sanayiler için oluşturduğu büyük pazar hemen fark edilir. 20. yüzyıla kadar bu etkinin bir benzeri daha yoktur. Belki otomotivin –doğrudan ve dolaylı– etkileri bununla kıyaslanabilir.</p>

      <p class="paragraf-3">19. yüzyılın ikinci yarısındaki bu oluşumun, ki ayrıntıları Bölüm 2’de tartışılacaktır, geniş iktisadi anlamı şudur: Büyük ölçeğin gerekleri ve olanakları, kitlesel üretim ve hızlı ulaşım, tarımda ve sanayide –ucuz çelik, ucuz gıda, ucuz makineler ve daha bir sürü şey sayesinde– müthiş bir üretim artışı yanında, başlangıçtaki insafsız devasa şirketler üzerinden dünya çapında entegre çalışan bir ekonomi ve emperyalizm yarattı. Tüm bunlar da, sonradan 20. yüzyılın sanayi devrim(ler)ine temel olan İkinci Sanayi Devrimi denilen şeyi mümkün ve zorunlu kılmıştır.</p>

      <p class="paragraf-3">Böylesine sarsıcı iktisadi değişmeler, toplumsal (kültürel içindedir) ve siyasal alanda aynı ölçüde sarsıcı değişmelere yol açmadan mümkün olamazdı. 1850’ye kadar toplumun üst tabakası için olumlu olan bu değişimler Büyük Britanya’daki –İngiliz, İrlandalı, İskoç yahut Galli– büyük çoğunluk için oldukça ciddi ve çok yönlü bir yıkım yaratmıştı. Bu dört toplumda da kentler, fabrikalar ve madenler, nüfuslarının yarısından fazlasını zehirleyen yabani otlar gibi büyümüştür.</p>

      <p class="paragraf-3">Feci çalışma koşulları yukarıda özetlenen<span class="dip" xml:lang="en-US">15</span> madenler ve fabrikalar, Britanya halkının büyük kısmının –en çok da çalışan kesimin<span class="dip" xml:lang="en-US">16</span>– geleneksel yaşantısını dağıtmadan ortaya çıkamazdı.</p>

      <p class="paragraf-3">Sadece bir hayat tarzından diğerine geçişin korkunç koşulları, baskıları ve korkuları değil, aynı zamanda mevcut koşullarda da somut gerileme vardı. O dönemde yapılan –üst ve alt tabakadan, tutuculardan ve köktencilerden gelen– açıklamaları ve mevcut verileri dikkatle inceleyen Hobsbawm’ın vardığı sonuç, (ılımlı sosyalist) Fabian Society’nin lideri Sidney Webb’in doğru söylediğidir:</p>

      <p class="paragraf-3">1837’de Çartistler kendi dönemlerini 1787 ile kıyaslayıp çalışanların bu iki dönemdeki sosyal yaşantılarının muhasebesini yaptılarsa, geniş halk kesimlerinin hayat standardındaki gerilemeyi kayda geçmemiş olmaları muhtemel değildir.<span class="dip" xml:lang="en-US">17</span></p>

      <p class="paragraf-3">Çartist hareket, 19. yüzyılın ilk yarısında Britanya’daki sosyo-ekonomik gidişin yönünü değiştirmeye yönelik girişimlerden sadece biriydi. Daha öncesi, bir protestolar dönemiydi: Ludistlerin (“makine-kıranlar”) damgasını vurduğu sonu gelmez çalkantılar, 1819 Peterloo Kıyımı, işçilerin birlikler kurarak yaptıkları reform zorlamaları, fabrikalara ve Yoksullar Yasası reformuna yönelik siyasi çabalar, ve daha sonra da 1840’lı yıllar boyunca çalışanların daha güçlü siyasal temsilini hedefleyen Çartist hareket. Bunların hepsi, mümkün olduğu ölçüde, izleyen bölümde emekçi ve sosyalist hareketler kapsamında ele alınacaktır.</p>

      <p class="paragraf-3">Britanya’daki sanayi kapitalizminin “dar anlamda” iktisadi gidişine bakıldığında görülür ki, mevcut temponun devamı ya da artması, yüzyılın ortasından itibaren, kendisiyle birlikte dünya ekonomisini de değiştirmesine ve genişletmesine bağlıydı.</p>

      <p class="paragraf-3">Ekonominin büyümesi sadece sermaye ve mal ihracatının artışıyla mümkündü –kaldı ki bu artışın imparatorluğa sağlayacağı başka yararlar vardı. Britanya’nın 19. yüzyıldaki başlıca iki borçlusu olan Almanya’da ve Birleşik Devletler’de yatırımlara yönlendirdiği sermayeyi artırma zorunluluğu, Britanya’nın palazlanması için artık rekabeti zorlaştırmaktan başka şansı kalmadığını anlatıyordu. Yüzyıl biterken yarış da bitiyordu.</p>

      <p class="paragraf-3">Çok açıktır, 1750’den 1850’ye uzanan dönem hem nitel hem de nicel özgülükleriyle hayret uyandırıcıdır. Nitekim bütün gelişmeler –(özellikle) İngiliz sanayi kapitalizminin gereksindiği ve sürüklediği iktisadi, siyasi ve toplumsal yelpazenin tümüne yönelik– kuramsal ve düşünsel zenginleşmenin eşliğinde ortaya çıkmıştı. Zaten klasik ekonomi politik denilen şey de, genel olarak bu süreçlere çözüm arayışıydı; Marx ve Engels ise aynı çerçevenin muhalif tarafıydı. Bu noktada, her iki tarafın savlarındaki temel unsurların eleştirel çözümlemesine geçiyoruz.</p>

      <p class="arabaslik-sol"><span xml:lang="en-US">BEYİN TAKIMI</span></p>

      <p class="paragraf-3">Klasik ekonomi politiğin teorik çerçevesinin ilk soluğu Adam Smith’tir. Zaten daha ilk anda, kapitalizmin ideologu olmuştur. Wealth of Nations’da (Ulusların Zenginliği) hem sanayi kapitalizmine ayakbağı olan siyasi engellere karşı esas tezlerini koymuş, hem de “ülkelerin zenginliğinin” o engellerin kaldırılmasına ve serbest rekabet piyasalarının doğmasına bağlı olduğunu ileri sürmüştür.</p>

      <p class="paragraf-3">Smith’le uyumlu fikirlere (Locke’un mülkiyet’ine, Defoe’nun emek’ine, Petty’nin ticaret’ine) daha önce değindik. Fakat kendi döneminin hâkim “merkantil sistemine” derinlemesine ilk saldırı, “laissez-faire” ekonomisinin olabilirliğini inceleyen tutarlı bir analizle birlikte, Smith’ten gelir.<span class="dip" xml:lang="en-US">18</span></p>

      <p class="paragraf-3">Ne kadar derinlemesine olsa da, her yenilikçiden beklenebileceği üzere, Smith “sadece” bir çerçeve sunmuştur. İlk olarak Smith’in temel savlarını inceleyeceğiz. Ardından sırayla Ricardo, Malthus, Bentham, Jean-Baptiste Say (1767-1832) ve Mill’in öne çıkan görüşlerini ele alacağız. Hepsi de Smith’in muhakemesinden hareketle sınırlı bir alanı inceleyip yapıyı tamamlamışlardır: Ricardo dış ticaretle; Malthus toplumsal acıların sözde-bilimsel açıklamalarıyla<span class="dip" xml:lang="en-US">19</span>; Bentham (çocuk emeği istihdamının teşvikine ek olarak) mevcut iktisat kuramının temelinde hâlâ yer almaya devam eden insanın doğası kuramıyla; Say “makroiktisat kuramının” temelleriyle (daha doğrusu, Keynes’e kadar mevcut olmadığı için, yokluğunun gerekçeleriyle); ve Mill de klasik ekonomi politiğin sentezi –ya da belki daha uygun bir deyişle, ağıtı– ile ilgilenmiştir.</p>

      <p class="paragraf-3">Mill’den sonra, iktisat mesleği denilebilecek şeyin 1850’li ve 60’lı yıllardaki işi, klasik ekonomi politiğin Marx ve benzerlerine sağladığı silahlardan (en başta emek-değer kuramından) kurtulma çabasından ibaretti ki, daha önce, yine sanayi kapitalizminin yolunu açmak için bunları Smith de ileri sürmüştü. Çabaların sonucu “neoklasik iktisat” oldu (Bkz.: Bölüm 2). Artık Adam Smith’in büyük eserine geçebiliriz.</p>

      <p class="arabaslik-sol-kucuk"><span xml:lang="en-US">Adam Smith</span></p>

      <p class="paragraf-3">Bir ahlak felsefesi hocası olan Smith, ilk “iktisatçı” oldu. Kendinden önceki uzun merkantilist dönemin –belli bir iktisat politikasına yandaş veya muhalif– “broşür” yazarlarından bu yönüyle ayrılır. Düşündüğü sosyo-ekonomik reform programının kapsamlı çerçevesine bakıldığında, Smith’in, savlarına temel sağlamak amacıyla insanın doğası kuramına mecbur kalması akla yakındı.</p>

      <p class="paragraf-3">Döneminin sosyal kavrayışıyla içli dışlı olan Smith, temele bir “doğal düzen” koyuyordu. Kendi haline bırakılmakla en iyi işleyen bu düzen, Smith için, Devleti iktisadi işleyişten dışlamak, işi oluruna bırakmak, anlamına geliyordu. Doğal düzen ön kabulünün temelinde insanın doğası vardı. Bu doğa, altı “motiften” oluşuyordu: kendini sevme, sempati, özgürlük arzusu, uyum duygusu, çalışma alışkanlığı ve bir de, “değiş tokuş, takas ve mübadele eğilimi”.</p>

      <p class="paragraf-3">Her şeye rağmen Smith’in görüşü, iktisat kuramının en temeline yerleşen “homo economicus”<span class="dip" xml:lang="en-US">20</span> kavramından çok daha anlaşılırdı. Bırakın insanları kendi hallerine, diyordu Smith, Tanrı’nın bahşettikleri, mükemmel olmasa da, mümkün olan en iyi sosyal düzeni sağlayacaktır.</p>

      <p class="paragraf-3">Varsayalım Smith’in kaydettiği motifler eksiksiz bir şekilde hepimizin içinde (en azından Batı kültüründe) mevcut olsun. Tabii yine “doğal” olarak başka motifler de vardır. İşte bu son gruptakilerin çoğu irrasyonel, hatta bazıları düpedüz iğrençtir: “Yedi ölümcül günah”<span class="dip" xml:lang="en-US">21</span> ile korku, utanç, nefret ve diğerleri bu gruba girer. Smith’in ve asıl ondan çok bugünkü egemen iktisadın sözcülerinin savunduğu dünya, ki “serbest piyasa”nın her şeyi halletmek üzere<span class="dip" xml:lang="en-US">22</span> tüm toplumsal geleneklerini kaldırıp attığı bir dünyadır, çok tehlikeli bir şekilde kıyısına gelmemize rağmen, hâlâ tam olarak gerçekleşmiş değildir.</p>

      <p class="paragraf-3">Ola ki gerçekleşir, işte o zaman sebep Smith’in ekonomi politiğidir; yoksa çalışmasının vurucu yönlerini oluşturan insan doğasıyla ilgili kavramları değil. Hassasiyetle üstünde durduğu şey, bugün “girişimci sermaye” diye tabir edilen, o zamanlar atılım halindeki teknolojik ilerleme olan şeyin önündeki engellerdi. O engeller de zaten, Smith’in “merkantil sistem” diye adlandırdığı şeyin ta kendinden kaynaklanıyordu.</p>

      <p class="paragraf-3">Bu sistemin hayata geçmeye başlaması, kapitalizmin ve sanayileşmenin henüz embriyo formunda oldukları iki yüzyıl öncesine uzanır. Dünya, yeni doğan ulus-devletlerin bitmeyen savaş seferlerine, gerek Avrupa’da gerekse denizaşırı mesafelerde toprak elde etmek için birbirlerine girmelerine sahne oluyordu. Devlet tüccarlara, yatırımcılara ve sanayilere (üstelik sadece gemileri ve orduları için değil), ihtiyaç duyuyordu. Zamanın “işadamları” da Devlete muhtaçtı: İç piyasanın gümrük tarifeleriyle, denizlerin ve uzaklardaki toprakların deniz kuvvetleriyle korunması ve ticaretin ve sanayinin de (Doğu Hint Kumpanyası ve Batteries Royal örneklerinde görülen) tekelci imtiyazlarla donatılması gibi. Yeni dönemin ilk evrelerinde, iktisadi ve ulusal varlığın devamı için bunların hepsi, hatta daha fazlası gerekiyordu. Ne var ki, onlarca yıldır yıpranan sistemin paslanmış iktisadi dişlileri, 1776’dan itibaren teklemeye başlamıştı.</p>

      <p class="paragraf-3">Bu yüzden, Smith’in teşhisini koymasıyla birlikte –George III’ü saran sihirli çemberin dışındaki– siyaset ve iş çevrelerinden hızla büyüyen bir destek gördü. Bir insan ömrünü aşmayacak bir süre içinde de, 1776’da kurumsal olarak henüz mümkün olmayan ilk fabrika, ve haliyle, Smith’in savunduğu sosyo-politik bağlamın gerçekleşmesi, zorunlu hale geldi. Böylece modern ekonomilerin ve iktisadın çağı başlamış oldu....</p>

      <p class="paragraf-3">Merkantilist yöntemlerin ve araçların Smith tarafından eleştirilen aymazlığı ve tamahkârlığı tam anlamıyla doğrulanmıştı; ama Smith’in, sanayileşmenin zaman içinde anlamlı gelişmeler sağlayacağı yolundaki umudu, sıradan insanların çoğu için umut olmaktan uzaktı. Ona göre sermayenin çıkarına aykırı tüm engeller kaldırılmak zorundaydı, bu yüzden çalışanların nesillerdir sürdürdükleri hayatın bozulduğunu fark etmiyordu. Ayrıca rekabetin “görünmez elini” sanayileşmenin yok edeceğini de göremiyordu, çünkü “bireysel arayışın sosyal refaha” dönüşümüne takılmıştı. Oysa bugün açıkça ortaya çıktığı gibi, sayısız küçük firma bir çırpıda kenara itilip devlerin lokması olmuş, rekabetçi baskı yerini tekelci düzenlemelere bırakmıştır. Verim gerçekten artmıştı ama bütün kazanç sosyal piramidin tepesindekilere gidiyordu!<span class="dip" xml:lang="en-US">23</span></p>

      <p class="paragraf-3">Smith’in “başarılı sanayileşmenin yan etkileri” konusundaki körlüğünü bağışlamak mümkündür;<span class="dip" xml:lang="en-US">24</span> fakat, çağımızın ve geçmişin gerçekleri karşısında günümüz iktisatçılarının kayıtsızlığını bağışlamak başka bir şeydir. Galiba şunu söyleyebiliriz: Bu kadar cehalet, ancak tahsille mümkündür.</p>

      <p class="arabaslik-sol-kucuk"><span xml:lang="en-US">“Görünmez el”</span> <span xml:lang="en-US">mi, “görünmez yumruk” mu?</span></p>

      <p class="paragraf-3">Ekonominin kilit sektörlerinde –egemen iktisat ve iş çevrelerinin yücelttiği– rekabetin yerini çelmeleme almıştır, ki Smith’in beklentileriyle neredeyse taban tabana zıttır. Yaygın ve çok sayıda küçük firmayı kapsayan “Smith’çi” rekabet, koşulları gereğince maliyetleri düşmeye zorlar; firmaların emek, malzeme maliyetleri, “idari ücretler” ve faiz ödemeleri karşılığını aşacak bir fiyat koymasına olanak tanımaz.</p>

      <p class="paragraf-3">Oysa bugünün dev firmaları (GM, Ford, Chrysler ve diğerleri) arasındaki çelmeleşme esas olarak çok yüksek maliyetli reklamcılık ve ondan aşağı kalmayan ürün farklılaştırma (buna ürünlerin “kasıtlı olarak modasını geçirme” dahildir) üzerinden yürür. Bu maliyetlerin tüketici fiyatlarına yansıtılması, her ülkede çağdaş sanayinin karakteristiği olan az sayıdaki şirket (“oligopoller”) arasında yapılan genel ve birebir anlaşmalarla gerçekleşir.<span class="dip" xml:lang="en-US">25</span> Smith’in bilhassa üzerinde durduğu nokta Devlet gücünün suistimaliydi; yoksa sanayileşme sayesinde anormal büyümüş şirketlerin göz diktiği ve Devletin uysalca göz yumduğu bir baronluk kudreti hayal etmiyordu.</p>

      <p class="paragraf-3">Smith’in Ulusların Zenginliği kitabının günümüz iktisat düşüncesine hâkim olan serbest piyasacılığın payandası olduğu söylenir. Bunu yapanların, Smith’in işadamlarıyla ilgili Giriş’te verdiğimiz pasajdaki<span class="dip" xml:lang="en-US">26</span> olumsuz görüşlerini görmezden gelmek (veya hepten göz ardı etmek) zorunda olmaları icap eder.</p>

      <p class="paragraf-3">Smith’in, zamanı, yeri ve sosyal çerçevesi itibarıyla usta işi sayılabilecek kitabı, tutarlı bir tarihsel, siyasi, iktisadi analizi dikkate değer bir toplumsal felsefeyle birleştirir. Yine, toplumsal bir incelemeden beklenebileceği ölçüde makul bir bilimsel eser olarak da görülebilir –buradaki “bilimsel” sıfatı gözlem, muhakeme ve sınanabilir hipotezler birliğini anlatır. Oysa egemen iktisadın geleneğinde bunun yakınından geçebilenler sayılıdır.</p>

      <p class="paragraf-3">Smith’in Zenginliği tüm derinliğine karşın iki temel süreci es geçer: Bunlar dış ticaretin ve makroekonomi kuramının alanlarıdır. İlki kendinden hemen sonra Ricardo tarafından; ikincisi de Jean-Baptiste Say<span class="dip" xml:lang="en-US">27</span> tarafından ele alınmıştır. Ricardo, şimdi göreceğimiz gibi, sadece dış ticaret kuramında değil fakat kuramlaştırmanın kendisi hakkında da katkı yapmıştır ve fikirlerinin iktisat düşüncesi ve iktisat politikası üzerindeki etkisi şimdi de devam etmektedir –üstelik bugün kendi dönemindekinden daha da baskındır.</p>

      <p class="arabaslik-sol-kucuk"><span class="char-style-override-1">David Ricardo</span></p>

      <p class="paragraf-3">Yukarıdaki “bilimsel” sıfatı Ricardo’nun hakkıdır; ama bir ölçüye kadar.<span class="dip" xml:lang="en-US">28</span> Bilim, tümevarımsal ve tümdengelimsel akıl yürütmeyi birleştirir. İlki, gözlemleri genelleştirir; ikincisi, mantığa dayanır –tanımlar, kabuller ve çıkarımlar üzerinden sonuca gidilir.</p>

      <p class="paragraf-3">Ricardo tezini, tümdengelimsel, soyut kuramının yenilikçi (ve uzun ömürlü) çerçevesi içinde ortaya koymuştu. Bugünkü kuramcıların tersine, iktisadi gerçeklerin cahili değildi. Yetişkin olarak hayatının büyük kısmını finans dünyasında geçirmiş, başarılı olmuş ve Büyük Britanya’nın yararına olacak iktisadi stratejinin niteliği konusunda keskin bir sezi edinmişti: Küresel serbest ticaret.</p>

      <p class="paragraf-3">Smith gibi Ricardo’nun fikirlerinin de öncüleri vardır. Bu kapsamda Grotius’un 17. yüzyıl Hollanda’sına ait düşünceleri başta gelir (Ricardo’nun ailesi Hollanda göçmenidir). Ricardo’nun Principles of Political Economy and Taxation (Vergileme ve Politik Ekonominin Prensipleri) adlı eseri 1817’de çıktı; politikaları ise “Tahıl Yasaları” (the Corn Laws) üzerinde kopan kapışmanın ardından Britanya’da 1840’larda zafer kazandı. İşte biz de meseleyi ve Ricardo’nun kuramını, kuramın ve zaferin doğuşuna etkileriyle inceleyeceğiz. Bu kadar zaman önce ortaya konulmuş bir kuramın, günümüzün tamamen farklı dünyasında, gerek biçim gerekse içerik açısından, hâlâ hiç el sürülmeden kalmasının nedenini anlamak gerçekten önemlidir (ve zordur da).</p>

      <p class="paragraf-3">Smith’in o dönemde henüz embriyonik evresindeki modern sanayileşmenin açılımlarını ayırt edebilmesi gibi, Ricardo da, Britanya’nın –birtakım sanayileri içeren bir ekonomiden ziyade– sanayileşmiş bir ekonominin eşiğine geldiğini, eskisinden çok çeşitlilikte ve nicelikte ithalat yapmak zorunda olduğunu ve ihracatını da bunu karşılayacak düzeye çıkarması gerektiğini, önceden görüyordu. İthalat giderek artan ölçüde gıda maddelerinden ve sanayi hammaddelerinden; ihracat da sanayi mamullerinden (kömür, pamuklu kumaş, makine vb.) oluşuyordu. Ayrıca, ihracata ya da ithalata ciddi bir engelleme olmadığı sürece, Britanya’nın sanayileşmesi hızını düşürmeden ilerleyebilirdi. Bu ikincisi kesinlikle Smith’in de hedefiydi, ama o amacına uygun bir biçimde genel olarak iktisadi özgürlüğü savunmakla yetinmişti.</p>

      <p class="arabaslik-sol-kucuk"><span xml:lang="en-US">Serbest ticaret düsturu</span></p>

      <p class="paragraf-3">Ricardo’nun zamanında serbest ticaretin önündeki en önemli engel, tahıl ithalatını kısıtlayan 17. yüzyılın “Tahıl Yasaları” idi. 1817 yılında bu yasalar –küçük ve verimsiz yahut büyük ve verimli– bütün çiftçileri koruyordu. İkinci gruptakiler, siyasi güç sahibi toprak soyluları, yani kısıtlamadan çıkarı olan asıl kesimdi.<span class="dip" xml:lang="en-US">29</span> İthal tahıl üzerindeki tarife büyük bir “rant”, –yahut Ricardo’nun tabiriyle çalışmaksızın kazanılan gelir,– üretimle değil iktidarla sağlanan bir getiriydi.<span class="dip" xml:lang="en-US">30</span></p>

      <p class="paragraf-3">Bu payla ilgili esas mesele, işçilerin “asgari geçiminin”, dolayısıyla üretim maliyetlerinin ana kaleminin gıda (temel olarak da, ekmek) olması ve fiyatının da tarifeyle suni olarak şişmesiydi. Böylece toprak sahiplerinin yüksek kârları, işçi ücretlerinin (gerçek değil parasal olarak) yüksek olmasına yol açıyordu. Bu da, Ricardo’nun tezine göre, toprak sahibi soyluların lehine sanayici kârlarının (parasal ve gerçek) düşmesi ve sanayinin gelişmesinin teklemesi demek oluyordu. 1817’de başlıca siyasi güç, toprak sahipleriyken, 1846’ya gelindiğinde ciddi bir siyasi mücadelenin ardından Tahıl Yasaları kaldırılmış ve giderek yükselen işadamları kesimi de Parlamentoyu kendilerine göre yönlendirmede yeterli hale gelmişti.</p>

      <p class="paragraf-3">Ricardo’nun serbest ticaret tezinin temeli “karşılaştırmalı üstünlük ilkesi” idi. Bu ilkeyle ima edilen politikaya bağlılık –ticaretin önündeki tüm engellerin kaldırılması– “öteki şeyler aynı kalırken” üretimin genelinde en yüksek verimliliğe ve böylece herkes için mümkün olan en yüksek yaşam düzeyine yol açacaktı. Tahıl Yasalarının kaldırılmasının hemen ardından Marx, 9 Ocak 1848’de Brüksel Demokratik Birliği’ndeki konuşmasında bugüne de kolayca –ve dosdoğru– uyan bir gözlem yapmıştı:</p>

      <p class="paragraf-3">Sınırsız rekabetin bir ülkede yol açtığı yıkıcı her sonuç, dünya piyasasında çok daha büyük boyutlarda yeniden doğar.</p>

      <p class="paragraf-3">Eğer Serbest Ticaretçiler bir ülkenin diğeri pahasına zenginleşmesini anlayamıyorlarsa, hiç hayrete gerek yoktur ki aynı beyefendiler bir ülkedeki iki sınıftan birinin diğeri pahasına zenginleşmesini anlamaya da yanaşmayacaklardır.</p>

      <p class="paragraf-3">Ricardo’nun kuramı hâlâ etkili, üstelik daha güçlü ve daha yıkıcı. Sırf nedenini kavramaya girişmek için bile, iktisat kuramının yaşam destek sistemi olagelmiş ve olmaya devam eden şu “öteki şeyler” ile birlikte “dışlananı” keşfetmek üzere durup bir bakmak şarttır.</p>

      <p class="arabaslik-sol-kucuk"><span xml:lang="en-US">Soyut teorinin karşısında dünyevi gerçekler</span></p>

      <p class="paragraf-3">Soyut iktisat kuramının kabulleri “öteki şeylere” gömülüdür. Gerçekliğe belli ölçüde –ama sadece o ölçüde– makul yaklaşırlar ve kurama, o da sırf taşıması gerektiği için, bir geçerlilik verirler.<span class="dip" xml:lang="en-US">31</span> Ama şeytan, malum, ayrıntıda gizlidir.</p>

      <p class="paragraf-3">Ricardo’nun kuramını daha onun çağında problematik hale sokan söz konusu ayrıntılar bugün daha da artmıştır. İster o zaman ister şimdi, böyle detaylar esas olarak iktidarın kaynakları ve sonuçları hakkında açığa çıkardıklarından doğar. Şimdi, bunu aklımızda tutarak Ricardo’nun “ilkesini” onun çağında inceleyelim (ayrıca Bölüm 2’de kendi çağımıza bakacağız).</p>

      <p class="paragraf-3">Söz konusu ilke, her ülkenin göreceli olarak en verimli olduğu alanda üretim yapmasıdır. Ricardo’nun klasik örneği Portekiz şarabıyla İngiliz kumaşıdır. Buradan hareketle, Britanya’nın her ikisini de Portekiz’den daha verimli üretmesine rağmen kumaşta şaraptan daha verimli olması halinde, Britanya’nın kumaş üretiminde uzmanlaşması ve Portekiz’den şarap ithal etmesi, Portekiz’in de şaraba –mahkûm kalacak olsa bile– sarılması gerekiyordu.</p>

      <p class="paragraf-3">Portekiz ve Britanya için “aynı” kalacak –yani dışlanacak, incelenmeden bırakılacak, görmezden gelinecek– öteki şeyler nelerdi? Bu şeyler, Portekiz’in şarap (ya da diğer tarım ürünleri) dışında hiçbir şey üretmemesi, Britanya’nın da bütün kumaşı ve zamanla –sanayileşmenin mevcut dinamizmiyle– pek çok (hatta her türlü) sanayi mamulünü üreterek gelişmesidir.</p>

      <p class="paragraf-3">Bunu sonucunda Britanya mantıken sanayi ülkelerinin en büyüğü ve böylece daha da kudretli, “modern” (eğitim, sağlık, siyaset, askerî güç vb. yönlerden) olurken, Portekiz (ve onun gibiler) odun kesip su çekmeye devam ederler –ve Britanya’nın iktisadi sömürgesi (nitekim Portekiz oldu da) veya daha beter olurlar. Rule Britannia. (En büyük, Britanya!)</p>

      <p class="paragraf-3">Ricardo’nun kendi kuramının sonuçlarının farkında olması ya da olmaması bir yana, diğer ülkelerde nispeten bağımsız davranacak güçteki politika yapıcıları bu sonuçların farkındaydı. Nitekim, rekabet edemeyecekleri Britanya’ya karşı, ekonomilerini korumaya giriştiler; kendilerini korumacı tarifelerin arkasına aldılar ve “aşık atacak düzeye” gelene kadar sanayilerini sübvanse ettiler.</p>

      <p class="paragraf-3">Böyle ülkelerin içinde en başta geleni kuşkusuz Birleşik Devletler’dir. Bu ülkedeki millî (“Hamilton’cı”) politikalar İç Savaş’a yol açan başlıca unsurlardan biri olmuştur. Güney, Smith’çi/Ricardo’cuyken (pamuğunun, pirincinin ve tütününün başlıca alıcısı ve ithalatının kaynağı Britanya idi); Hamilton’cı Kuzey, “bebek sanayiler” adını taktıkları şeyi korumanın peşindeydi. Korumacılık böylece 19. yüzyıl boyunca devam ederek Almanya<span class="dip" xml:lang="en-US">32</span>, Fransa, İtalya, Japonya ve onlarla birlikte Britanya ve Kanada’yı da içeren, bugünün hâkimi Yediler Grubunu (G7) ortaya çıkardı.</p>

      <p class="paragraf-3">Smith’in ve Ricardo’nun iktisadi tezlerine ilerideki bölümlerde, çağımızın iktisadi süreçlerine uygulanışlarının eleştirel incelemesini yaparken, yine döneceğiz. Bu kapsamda, bugün bile müthiş ve yenilenmiş bir enerjiye sahip olan ve o dönemde tüm yönleriyle henüz gerçekleşme sürecindeki kapitalizmin sosyal felsefesinin (eğer öyle denebilirse) ve sosyal politikalarının temelini oluşturan fikirlerin iki mimarını, yani Malthus ve Bentham’ı tartışacağız. Ancak önce önemsiz olan ama iktisattaki yeri itibarıyla ileride büyük etki yapan iktisadi bir kavrama, Say’ın olmayan-makroekonomisine göz atıyoruz.</p>

      <p class="arabaslik-sol-kucuk"><span class="char-style-override-1" xml:lang="en-US">Jean-Baptiste Say</span></p>

      <p class="paragraf-3">Kıta Avrupa’sında Adam Smith’in takipçilerinin işleri zordu; en çok da Say’ın memleketi Fransa’da. (Kısa bir dönem için Almanya’da “Smithianismus” adıyla popüler gibi oldularsa da Prusyalılar göz açtırmadılar.) Say analitik açıdan kritik noktalarda Smith’ten sapmakla birlikte<span class="dip" xml:lang="en-US">33</span> “serbest piyasa” adına en etkili ve coşkulu seslerden biri olarak görülebilir. 19. yüzyılın ilk çeyreğindeki yoğun çabalarına rağmen Fransa’da uğradığı büyük başarısızlık kaçınılmazdı, çünkü Fransa Avrupa’nın en hevesli merkantilist ülkesiydi.</p>

      <p class="paragraf-3">Onun asıl kalıcı katkısı, üstünde en çok durduğu analitik (“fayda”) alanı değil, artık günümüzde makroekonomi diye bilinen bahse ait, arkada bıraktığı zamana dayanıklı “piyasalar kanunu” idi. Ne var ki, görüleceği üzere, bu “Say Kanunu”, 1930’larda Keynes’ten gecikmeli bir ölüm hükmü yemiş, sonra Reagan devrinde yeniden diriltilmiş, bugünse kanlı canlı tepemize çıkmıştır.</p>

      <p class="arabaslik-sol-kucuk"><span xml:lang="en-US">Bunalım imkânsızdır</span></p>

      <p class="paragraf-3">Say’ın “piyasalar kanunu”, buradaki amacımızla ilgisi açısından, aşırı üretimin olamayacağını söylüyordu: “Arz kendi talebini yaratır.” Gerçi Say asla böyle özlü ifade etmemişti ama önermesi esas itibarıyla buydu. Bu fikrin kabulü, kolayca, yol açtıkları sıkıntı ne olursa olsun “piyasalara” müdahalenin kesinlikle gerekmediğine ya da istenmediğine yorulabilir. Sıkıntı –ister başarısız girişimler, ister uzayan işsiz sıraları olsun– nihayetinde bir şekilde hallolur; süreci hızlandırmaya çalışmanın ekonomiyi yolundan çıkarmak dışında katkısı olmaz.</p>

      <p class="paragraf-3">Henüz tüm dünyanın girmediği bir yolda, yani sanayileşmenin ilk aşamalarında yazdığını düşünerek, Say’ın analitik hatalarını, Smith’in ve Ricardo’nunkiler gibi, “bağışlamak” mümkündür. Dünyanın büyük kısmının hâlâ yapmak zorunda olduğu şeyi, Say’ın 1803’te Treatise on Political Economy’yi (Politik İktisat hakkında Risale) yazdığı dönemde, dünyanın sadece bir parçası, Britanya, yapmaya girişiyordu. 19. yüzyıl boyunca sanayileşme Britanya’dan Kıta Avrupası’na, Birleşik Devletler’e ve Japonya’ya yayılırken, Say’ın düşüncesi sanayileşmenin ilk aşamalarına denk gelmesinden dolayı mazur görülebilir.</p>

      <p class="paragraf-3">Özetle, bu genişleme ve daralma evreleri (iktisadi dalgalanmalar) yüzyıl boyunca “kendiliklerinden düzeldiler”. Bunlar bugün Keynes’in kuramıyla ilişkilendirilen parasal/mali politikalar şeklindeki hükümet müdahaleleri olmaksızın ortaya çıktılar. Ancak bu “toparlanma”, öyle, Say’ın ileri sürdüğü gerekçeler yüzünden, yani makul bir fiyatla piyasadan temizlenmeyecek bir üretim imkânsızdır şeklindeki gerekçeler yüzünden değildi. Aksine, 19. yüzyılda, biraz teknik dille söylersek, sanayileşmenin gerektirdiği tür ve miktar itibarıyla göreli bir sermaye ve tasarruf darboğazı söz konusuydu.</p>

      <p class="paragraf-3">Oysa I. Dünya Savaşı’na götüren yıllarda ve sonrasında, tam tersine –hem sermaye hem de tüketim mallarında– alıcı kıtlığı yaşanırken, sermaye ve tasarruf fazlası oluşmuştur. Diğer bir deyişle, Say’ın imkânsız gördüğü şey meydana gelmiştir: üretim fazlası (ya da “eksik-tüketim”) veya aynı anlama gelen aşırı üretim kapasitesi.</p>

      <p class="paragraf-3">1930’larda bunalım sürerken iktisatçılar (en çok Birleşik Devletler’de) Say Kanunu’na sarılarak, bunalımın ve işsizliğin aşırı ücret isteyen işçilerden kaynaklandığını ileri sürüyordu: Uzun ekmek kuyruklarında dikilen, aileleri açlıktan kırılma sınırına gelmiş, sefalet içindeki işçilerden. İnatçılar, inatçı işçiler: dummkofpen {kafasızlar}.</p>

      <p class="paragraf-3">“Piyasalar kanunu” bunalımla birlikte soğuk bir şaka haline gelirken, Say’ın inancı, yerini 1936’da Keynesçi kurama bırakıyordu. Bu konuyu her yönüyle Bölüm 3’te ele alacağız.34</p>

      <p class="paragraf-3">Şimdi sırada, Malthus ile Bentham’ın kapitalizmin ihtiyaçlarına ve bu ihtiyaçları gerekçelendiren yeni doğan iktisada uyan –ancak Smith’in sosyal değerleri yahut felsefesi sayılabilecek şeye pek de uymayan– fikirleri var.</p>

      <p class="arabaslik-sol-kucuk"><span xml:lang="en-US">Thomas Robert Malthus</span></p>

      <p class="paragraf-3"><span>Az ileride sayacağımız sebeplerden dolayı Malthus sanayileşmeye karşıydı. Bu yüzden, hem kendi zamanında hem de günümüzde, sosyal kuramlarının sanayileşmenin yolunu açması başlı başına ironiktir. Düşünceleri, günümüzde, açık ya da örtük, yoksullara yönelik barbarlığı haklı gösteren gerekçelerin merkezinde yer alıyor.</span></p>

      <p class="paragraf-3"><span>Toprak soylusu bir aileden gelen Malthus, doğumundan itibaren hayatın tadını çıkarmıştır: Cambridge mezunu;</span> <span class="char-style-override-3">papaz</span> <span>(parson) ve profesör; zamanının büyük bölümünde de yazar. 1798’den itibaren yirmi yıllık ilk dönem yazılarında, kendilerine ve başkalarına acı veren yoksullara cinayet hariç her yöntemle (tercihan açlık ve hastalıkla) yardım etme peşindeki saplantılı</span> <span>“teorisinin”</span> <span>çeşitlemelerini geliştirdi –bu, birazdan göreceğimiz gibi onu, yoksulların kesin tasfiyelerini isteyeceği bir konuma getirmiştir.</span></p>

      <p class="paragraf-3"><span>Sonraki döneminde, sanayileşme karşıtı ruhuyla, –istikrarlı olarak gördüğü (ve tercih ettiği) tarım toplumunun yerini alan– sanayi kapitalizminin istikrarsız bir iktisadi sistem olduğunu ve kendi tabiriyle “arz fazlası” yarattığını kanıtlama arayışına girdi. Zaman onu haklı çıkardı, ama saydığı sebeplerle değil.</span></p>

      <p class="paragraf-3"><span>İlk önermesi, yoksullar hakkındaki acımasız tavsiyesidir. Temelindeki “teorik” önerme de meşhurdur: Nüfus geometrik olarak artma eğilimdeyken, besin kaynakları artimetik olarak artar, yani biri 1, 2, 4, 8, 16, ... diğeri de 1, 2, 3, 4, 5, ... şeklinde çoğalır. Bu gerçeklik karşıtı harikulade teoremdeki nüfusla ilgili kısımda, Malthus suçun yoksullarda olduğunu iddia eder. Malthus’un</span> <span class="char-style-override-3">Essay on Population</span><span>’ın</span> <span>birincisini (1970)</span><span class="dip" xml:lang="en-US">35</span> <span>(</span><span class="char-style-override-3">Nüfus Hakkında Deneme</span><span>) yazdığı 1798’de, çitleme hareketiyle ortaya çıkan sosyo-ekonomik yıkımın getirdiği ciddi bir sosyal kargaşa ve huzursuzluk hâkimdi (bu durum devrimci Fransa’dan Manş’ı aşıp gelen histeriyle bir hayli ısınmıştı üstelik).</span></p>

      <p class="paragraf-3"><span>Geçmişi ortaçağ İngiltere’sine dayanan ve Elizabeth döneminde elden geçen Yoksul Yasaları’na göre, işsiz olarak tarif edilen “yoksul”un ihtiyaçları, yörenin toprak soylusunun topladığı yerel vergilerden karşılanmak zorundaydı. İşte Malthus da bu toprak soyluları kesimindendi. Dolayısıyla, toplumsal tezlerinin, hiç değilse kısmen, toplumsal konumundan kaynaklandığını ileri sürmek üstünkörü bir değerlendirme gibi görünse de, pek öyle değildir.</span></p>

      <p class="paragraf-3"><span>Malthus’un analitik ve politik söyleminin detaylarına girmek yerine aşağıdaki kapsamlı pasajı vermek yeterli görünüyor. Onun meziyeti, eğer varsa, yoksullara</span> <span class="char-style-override-3">nefretini</span> <span>sergilediği zalim dürüstlüğünde yatar. Yoksa 1960’larda Daniel Moynihan’ın</span> <span>“art niyetsiz ihmal”inde ve haleflerinin 1990’lı yıllarda “katı sevgi” ile yaptıkları gibi, sırf laf cambazlığına dayanan cümleler kurmamış olması bile, lehinde bir puandır. Şunu dinleyelim:</span></p>

      <p class="paragraf-3">Nüfus artışının, oranı ne olursa olsun geçim araçlarındaki artışla sınırlanacağı apaçık ortadadır, en azından besinlerin yaşamı sürdürecek kadar küçük paylara bölünmesinin ardından ... Yetişkinlerin ölmesiyle yer açılmadığı sürece, nüfusu bu düzeyde tutmak için yeni doğan bütün bebeklerin ölmesi kaçınılmaz olur ... Dolayısıyla, aptalca ve anlamsız bir çabaya girip doğal işleyişin sonucunda ortaya çıkan ölüm oranını engellemek yerine, tutarlı davranıp doğanın işini kolaylaştırmalıyız; eğer en korkunç kıtlıkların kapımızı çalmasından dehşete kapılıyorsak, diğer felaketlerini harekete geçirmesi için doğayı zorlamalı, tüm gayretimizle teşvik etmeliyiz. Yoksullara temizlik tavsiye etmek yerine, tersi alışkanlıklarını teşvik etmeliyiz. Şehirlerde yolları dar yapmalı, kalabalıkları evlerine tıkmalı, vebaya davetiye çıkarmalıyız. Kırsal yörelerde de köyleri durgun suların kıyılarına kurmalı, bataklık bölgelerde sağlıksız koşullardaki yerleşimleri teşvik etmeliyiz. Ama hepsinden çok, kırıp geçiren hastalıkların çarelerine asla itibar etmemeliyiz<span class="dip" xml:lang="en-US">36</span> ... Eğer bu ve benzeri araçlarla yıllık ölüm oranı artsaydı ... hepimiz daha ergenlik çağında evlensek bile, yine de çok azımız açlıktan kırılırdık. (1970, 2:179-80; vurgular bana ait)</p>

      <p class="paragraf-3"><span>İnsan takılmadan geçemiyor:</span> <span>“Esirgemeyin küçük çocukları benden” derken, Hazreti İsa’nın kastettiği bu değildi herhalde!</span></p>

      <p class="paragraf-3"><span>Nüfus ve gıda arzı hakkındaki Maltus’çu fikirler ile yoksulların sorumluluğuna ait sözler günümüzde de aynı ölçüde, hatta belki daha bile canlıdır. Ne var ki bilimsel çevrelerde durum pek öyle değildir: Nüfusbilimciler, biyologlar, hatta içlerinde titiz iktisatçıların da bulunduğu daha pek çok kişi, Malthus’un ilk yazdığı dönemden bugüne, gıda arzının</span> <span class="char-style-override-3">daima</span> <span>nüfustan daha hızlı büyüdüğü konusunda fikir birliği içindedir.</span><span class="dip" xml:lang="en-US">37</span></p>

      <p class="paragraf-3"><span>Gerçekler Maltus’çu</span> <span class="char-style-override-3">kurama</span> <span>karşı insafsızdır; ama bu durum yoksullar aleyhine politikalar üretmekteki şevki kırmaya yetmiyor.</span><span class="dip" xml:lang="en-US">38</span> <span>Kimse (yoksul kadar zengini de vuran Malthus’un kafasındaki gibi ortaçağ tarzı)</span><span class="dip" xml:lang="en-US">39</span> <span>“salgınlara”</span> <span>bilerek sebep olmamıştır elbette. 1950’lerdeki kısa bir dönem hariç (özellikle Birleşik Krallık’ta ve Birleşik Devletler’de) daima devrede olan Maltus’çu politikalar yoksulların oranını düşürmeye –ya da yoksulluğu tümüyle ortadan kaldırmaya– yönelik anlamlı iktisadi adımlar açısından hep aksak ve gönülsüz olmuş, daima yoksulları küçük görmüş</span><span class="dip" xml:lang="en-US">40</span> <span>ve nihayetinde pratik amaçlarla terk edilmişlerdir –bunun büyük bir keyifle yapıldığını da eklemek gerekir. Ayrıca unutulmamalıdır ki, yoksulların ve güçsüzlerin oranının büyüklüğü kapitalist ekonomi politiğin gereğidir. Bu, çalışanlara</span> <span class="char-style-override-3">yoksulluk</span> <span>uyarısıdır ve sıklıkla da (diğer</span> <span>“işlevleri” yanında) hayal kırıklıklarını boşaltmada sübap olarak iş görür –bu bağlamda en çok ırkçı yönelimlerle iç içedir.</span><span class="dip" xml:lang="en-US">41</span></p>

      <p class="paragraf-3"><span>Bentham’a geçmeden önce Maltus’çu</span> <span>“arz fazlalığı”</span> <span>hakkında birkaç cümle: Malthus önemli noktaları Keynes’ten önce görmüştü. Analitik açıdan en önemlisi de Keynes’in</span> <span>“efektif talep yetersizliği” diye adlandırdığı ve bunalımla gelen dönemlere yönelik savıdır (</span><span class="char-style-override-3">Principles of Political Economy</span><span>) [1820’de].</span></p>

      <p class="paragraf-3"><span>Keynes gibi Malthus da içinde yaşadığı toplumu iktisadi felaket sonucunda uçuruma sürüklenmekten korumaya çalışıyordu. Keynes kapitalizmi intihardan kurtarmanın; Malthus ise sanayi kapitalizminden kurtarmanın peşindeydi –çünkü bunun toprak soylularını, yani kendinin de mensubu olduğu</span> <span>“hakiki ve toplumsal açıdan faydalı tek sınıfı” mahvettiğini düşünüyordu.</span></p>

      <p class="paragraf-3"><span>Malthus “arz fazlalığı” durumunu ortaya koymak için toprak sahipleri açısından çok şık bir argümana sahipti. Üç sınıf vardı: İşçiler, kapitalistler ve toprak soyluları. İçlerinde sadece soylular yeterince tüketebiliyordu. İşçiler ancak hayatta kalabilirlerdi; kapitalistler (sanayi şirketlerinden önce) gelirlerini veya kârlarını yeni yatırımlara yöneltirlerdi; oysa soylular geçimlerinin üstünde bir gelire</span> <span class="char-style-override-3">ve</span> <span>o geliri harcama arzusuna sahiplerdi. Ancak, sanayileşme, soyluların altındaki zemini aşındırıyordu. Çözüm ise, sanayi kapitalizmi sürecini yavaşlatmak (hatta mümkünse geri çevirmekti!).</span></p>

      <p class="paragraf-3"><span>Malthus’un bu tür fikirlerinin çok az ilgi görmesi şaşırtıcı değildir. Çünkü yükselen bir sosyo-ekonomik sisteme değil, tükenen bir güce uygundular. Tabii asıl anlamlı olan, bu sanayileşmecilik karşıtının nüfus ve yoksulluk hakkındaki görüşlerinin varlığını sürdürmesi ve gelişen sanayileşmeyle birlikte güçlenmesidir. Fakat, varlığını sürdürme konusunda yardım ve yataklık eden –bilerek veya bilmeyerek, dolaylı yoldan– Bentham oldu.</span></p>

      <p class="arabaslik-sol-kucuk"><span class="char-style-override-1" xml:lang="en-US">Jeremy Bentham</span></p>

      <p class="paragraf-3"><span>“Faydacılığın” gerçek kaynağı olarak görülen Bentham’ın (1748-1832) Sanayi Devrimi’yle hemen hemen aynı dönemde yaşadığı söylenebilir. Bir düşünür olarak üretken olduğu 60 yılı da, klasik ekonomi politiğin oluşumuyla örtüşmüştür. İktisat düşüncesine temel katkısı, –1860’larda iktisat düşüncesinin yatağı olan ve bugün yine baskın çıkan– fayda kuramı konusundadır.</span></p>

      <p class="paragraf-3"><span>Bu kuram, daha önce değinildiği ve ileride Bölüm 2’de, sonra da yine Kısım II’de değinileceği gibi, ilk olarak 1850’li yıllarda, Bentham’ın ölümünden sonra ortaya çıkmıştır. İlgili kuramların öncüsü olması, düşünsel gelişimin karmaşık muammaları arasındadır; görüşlerinin kabul edilmiş olması ise kapitalist ekonomi politiğin mantığı içinde kolaylıkla açıklanabilir.</span><span class="dip" xml:lang="en-US">42</span></p>

      <p class="paragraf-3"><span>Bentham’ın faydacılığının merkezindeki insanın doğası kuramı</span> <span class="char-style-override-3">An Introduction to the Principles of Morals and Legislation</span> <span>(</span><span class="char-style-override-3">Yasamanın</span> <span class="char-style-override-3">ve Ahlâkın</span> <span class="char-style-override-3">İlkelerine Giriş,</span> <span>1780) adlı eserinde yer alır. Burada, bir “fayda ilkesi” getirir. Buna göre bizler, insanoğlu, hazza erişme ve acıdan kaçınma çabasının emrindedir: “Yaptığımız, söylediğimiz, düşündüğümüz her şeyde”. Üstünde düşününceye kadar hiç fena gelmiyor. Totolojik olmak dışında, gönüllü eylemlerin çoğunun hazla ilişkisi ya çok azdır ya da hiç yoktur; kaldı ki bunlar bize acı verir (çocuk doğurmak, büyütmek gibi). Daha da genel olarak, yaptıklarımızın çoğu –totolojik olmak dışında– ne acıyla ne de hazla ilgilidir.</span><span class="dip" xml:lang="en-US">43</span> <span>Bu felsefi kavram</span> <span>“psikolojik hedonizm”</span> <span>denilen şeyin temeli olmuştur –ki, o da neoklasik “fayda kuramı”nın temelidir.</span></p>

      <p class="paragraf-3"><span>Bu kuramın Bentham’ın ölümünden sonraya kalan önemini açıklamak zor değildir. Klasik iktisadın teorik merkezinde, değeri emekle açıklayan kuram yer alıyordu. Kuram, bir ölçüde Adam Smith, ama asıl Ricardo tarafından ifade edilmişti. Ancak, yeri gelmişken, Ricardo’nun en çok önem verdiği şeyin,</span> <span class="char-style-override-3">Principles</span><span>’ın daha ilk paragrafından itibaren, gelirin ve servetin –üç sınıf arasındaki– dağılımının “yasalarını” anlamak olduğunu hatırlamakta yarar vardır:</span></p>

      <p class="paragraf-3">Toprağın ürünü –işgücünün, aletlerin ve sermayenin birlikte uygulanmasıyla ortaya çıkar ve toplumun üç sınıfı arasında, yani, toprak sahibi, toprağı işlemek için gereken sermaye ya da üretim aracı sahibi ve toprağı işleyen emekçiler tarafından bölüşülür. Ancak, toplam üretimden bu sınıflara tahsis edilecek paylar, rant, kâr ve ücret adları altında zorunlu olarak farklı olacaktır ... İşte Politik Ekonominin temel problemi, bu dağılımı düzenleyen kanunların belirlenmesi ...<span class="dip" xml:lang="en-US">44</span></p>

      <p class="paragraf-3">Sanayi Devrimi ve kapitalizm, yüzyılın ortalarına doğru yol alırken, bu “kanunların” nasıl olacağı üzerindeki sınıf çatışması üç cepheliydi: “Kapitalistler” ile toprak soyluları arasında (Ricardo’nun çalışmasında ele aldığı çatışmadır); kapitalistlerle sanayi işçileri arasında; ve işçilerle toprağın ve sanayinin güçleri arasında. Yüzyılın ortasında soylular (Parlamentodaki seyrek vetoları dışında) ciddi ölçüde güç kaybedince, geriye sadece kapitalistlerle işçiler arasında madenlerde, fabrikalarda, limanlarda, demiryollarında ve gemilerde, giderek daha yürek parçalayarak büyüyen kavga kalmıştı.</p>

      <p class="paragraf-3">Böyle bir dünyada sınıfla ilgili (her türlü) tartışma ne kadar yoksa, o kadar iyidir. Faydacılık ve iktisattaki uzantısı olan fayda kuramı, dikkatleri böyle –üretimle ilgili– meselelerden kopararak –tüketici, çalışan, iş çevresi ve benzeri– iktisadi “birimlerin” ruhsal/zihinsel durumlarına ve şeylerin (metaların, ki iş “birimleri” de dahildir) alınıp satıldığı, alıcıların ve satıcıların hazza ve acıya göre tepki verdikleri “piyasa”ya kaydırır.</p>

      <p class="paragraf-3">İzleyen bölümde etraflıca ele alacağım bu doktrin herkesin, her yerde ve her durumda, her şeyin hesabını yapan rasyonel insanlar olduğuna dayanır: sınıflar yok, tarih yok, geçmiş yok, yarın yok (muhtemelen olmayacak da); hepimiz her durumda gayet rasyonel bir şekilde sadece alım-satım yaparız. E bir puro da, Dr. Freud, bazen sadece bir purodur.</p>

      <p class="arabaslik-sol-kucuk"><span class="char-style-override-1" xml:lang="en-US">John Stuart Mill</span></p>

      <p class="paragraf-3"><span>Serbest piyasanın ateşli yandaşları, o zaman da şimdi de, Mill hakkında şöyle diyebilirlerdi pekâlâ: “Öyle dost varken, düşmana ne gerek.” Principles of Political Economy (Mill’in Politik Ekonominin İlkeleri) 1848’de</span><span class="dip" xml:lang="en-US">45</span><span>, “devrimler yılı”nda –daha doğru bir ifadeyle, büyük (Paris, Viyana, Berlin, Frankfurt ve Milano gibi)</span> <span class="char-style-override-3">kentlerdeki</span> <span>(ülkelerdeki değil) sarsıcı ayaklanmalar sırasında yayımlandı. Londra’da da büyük karışıklıklar olmuştu ama onalar farklıydı.</span></p>

      <p class="paragraf-3"><span>Kıta Avrupası’ndaki işçilerin ortalara dökülmelerinin esas hedefi, –zaten epeydir “burjuva” yönetimindeki– İngiltere’de Çartislerin önayak olduğu, daha iyi yaşam koşulları ve çalışan sınıf için daha fazla güç talebinden farklı olarak, siyasi özgürlükler ve burjuva yönetimiydi.</span></p>

      <p class="paragraf-3">J.S. Mill’in babası James, uzlaşılması en zor politik iktisatçılardan biriydi; oğlunu daha üç yaşından itibaren klasikleri Yunanca ve Latince orijinallerinden çalıştırarak kendi çizgisinde yetiştirmiştir. Fakat, J.S. Mill’in çalışması ancak, Eric Roll’un belirttiği gibi, sosyalizmin meydan okuyan yükselişi karşısında anlaşılabilir (1946, 389). Sanayi kapitalizminin Britanya’daki sağlam yapısı, modern sınıf savaşının ilk örneklerini ortaya koymuştu. J.S., laissez-faire’in ateşli bir taraftarıydı ... fakat. Buradaki “fakat”, yine kendi köklü inancı olan serbest piyasanın kendi haline bırakılmama, emeği ve araziyi korumak amacıyla müdahale etme gereğiyle ilgilidir: sistemin özüyle yani. Şu müthiş (ya da dönek kapitalistler için rezil) tespite bakalım:</p>

      <p class="paragraf-3">Bütün olasılıklarıyla komünizm ile bütün haksızlıkları ve acılarıyla bugünkü [1848] toplumsal durum arasında bir seçim yapılacaksa; eğer özel mülkiyet müessesesi, halihazırda gördüğümüz gibi, emeğin ürününün paylaşımında emekle ters bir oran gerektiriyor –yani en büyük dilim hiç çalışmayanlara, sonraki büyük dilim göstermelik işler yapanlara ait olacak şekilde, iş zorlaşıp tatsızlaştıkça dilim küçülüyor, hatta en yıpratıcı ve yorucu bedensel emekle hayati ihtiyaçlar bile karşılanamaz hale geliyorsa; seçenekler bundan ve komünizmden ibaretse, büyük ya da küçük, komünizmin tüm zorlukları devede kulak kalır!<span class="dip" xml:lang="en-US">46</span></p>

      <p class="paragraf-3">Metin –bütünü hakkında kim ne düşünürse düşünsün– iş ve gelir arasındaki ters yönlü ilişkiyi koymak açısından çok nettir. Yoksulları tembellikle suçlayanların gözden kaçırdıkları şey, aşağıladıkları bu insanların, geliri en az bir kat daha fazla olan işlerden daima daha ağır, daha uzun ve asla özenilmeyecek işlerde çalıştıklarıdır. Nitekim duyuları kapıcılarının iş yüküne imrenecek kadar körleşmiş profesörler olmayacağı açıktır; ama ya kapıcılar doğuştan profesörlerle aynı yaşam fırsatlarına sahip olsaydı? Kapıcıların büyük ölçüde zihni yetersizlikten yalnızca bu duruma mecbur olduğu düşünülmediği sürece, hiç kuşku yok ki, yerini profesörle değiştirmek istemeyen kapıcılar olmayacaktır. (Hele milyoner Wall Street spekülatörlerine çalışan kapıcıları düşündüğümüzde yer değiştirmeyle ilgili karşılaştırma iyice tuhaflaşır.)<span class="dip" xml:lang="en-US">47</span></p>

      <p class="paragraf-3">Biz yine Mill’e dönelim. Mill’in klasik ekonomi politik sentezi en başından itibaren karışık ve çelişkilidir –bu durum kavrayış eksiğinden (ki, fazlasıyla sahipti) ziyade, klasik ekonomi politiğin açık ya da kapalı olarak içerdiği ideolojinin güdümündeki fikirlerinin yetersizliğinden kaynaklanır.</p>

      <p class="paragraf-3"><span>Benimsediği öğretiyle çatışması “siyasi” olduğu kadar analitik içerik de taşır. Nitekim –ustası Ricardo’nun aksine– ücretlerin ille de asgari geçim düzeyiyle belirlenmesi gerekmediğini, daha çok, üretim araçlarına sahip olanların cazip buldukları toplam kâr oranı (eksi kendi tüketimleri) üzerinden</span> <span class="char-style-override-3">tespit</span> <span>edildiğini ileri sürmüştür. Ücretler soyut bir piyasa tarafından değil, bir</span> <span class="char-style-override-3">güç</span> <span>tarafından tespit ediliyor ve tıpkı Ricardo’nun anlattığı, toprak soylularının tespit ettiği tarifeler gibi, o güçle uyumlu olarak aşağı yukarı hareket ediyordu. Nitekim Marx’ın üstünde durduğu bağlantı tam da buydu (ama 1848’de değil,</span> <span class="char-style-override-3">Kapital</span> <span>[1867]’de).</span></p>

      <p class="paragraf-3"><span>Öte yandan</span> <span class="char-style-override-3">Principles</span><span>’ın son sayfalarında, Ricardo ile uyumlu olarak, kâr oranının sürekli düşme eğiliminde olduğunu söyler –bu tez Marx ve sonradan, kendi üslubunca, Keynes tarafından da tekrarlanır. Ancak Mill bu eğilimin fazla olan sermayenin ihracıyla “kârlı” bir şekilde durdurulabileceğini (hem de Lenin’den önce) görmüştü.</span></p>

      <p class="paragraf-3">Bu kuru fikrin epeyce sulu anlamları ve çeşitlemeleri vardı; ki sonradan “emperyalizm” teriminde özetlenmiştir. Bunun etkisi 1860’lardan itibaren hissedilmeye başlanır. Evet, sermaye ihracı kâr oranlarına destek oldu (ve Britanya’da ücretleri yükseltti), ama, aynı zamanda –emperyalizmin öz evladı olan II. Dünya Savaşı’ndan önce– tarihin yazdığı en yıkıcı savaşı kaçınılmaz kıldı.</p>

      <p class="paragraf-3"><span>Böylece J. S. Mill’in, ister istemez, klasik ekonomi politiğin sentezinin ötesine geçtiğini, hatta ölüm ilanını yazmanın eşiğine geldiğini görüyoruz. Mill’in ölümünden sonra, 19. yüzyıl sona erer ve sosyalist hareket güçlenirken, İngiltere’de sosyalizme rehber olan görüşler Marx’tan ziyade Mill’inkilerdi.</span><span class="dip" xml:lang="en-US">48</span> <span>Mill’den sonraki iktisatçılar, yani neoklasik iktisadı inşa edenler, klasik ekonomi politiğin hayaletini özgür iradeleriyle terk ettiler. Klasik ekonomi politiğin analizinin temeli –emek-değer kuramı–, kapitalizme ve dolayısıyla kapitalizmin iktisat düşüncesine de ayak bağı olmaya başlamıştı. Def ettiler!</span></p>

      <p class="arabaslik-sol-kucuk"><span class="char-style-override-1" xml:lang="en-US">Ve Karl Marx</span></p>

      <p class="paragraf-3"><span class="char-style-override-3">Kapital</span><span>’i okuyanlar bilir, emek-değer kuramı Marx tarzı iktisadın teorik özüdür. Epeydir kullanılması zor hale gelen bu kuram, bir de iktisatçılara yük olmaya başlayınca terk edildi. Bu süreci Bölüm 2’de ele alacağız. Şimdilik tartışmamızı “erken Marx” ve insan doğasına ilişkin anlayışıyla sınırlı tutacağız.</span></p>

      <p class="paragraf-3">Klasik kuramı kendiyle yüzleştiren Marx’ın –1840’larda başladığı– çeyrek yüzyıl süren bu çalışması, Kapital’in birinci cildi olarak sonuçlanmıştır.<span class="dip" xml:lang="en-US">49</span> Marx kapitalizmi incelemeye –hayatı boyunca dostu, sırdaşı ve çalışma arkadaşı olan Engels tarafından teşvik edilerek– 1840’larda başlamıştı. Ancak, bazen olduğu gibi, öğrenci öğretmenini geçmiştir. İşe, iktisadi süreçlerin kilit ilişkilerini, yani yaşam araçlarını denetleyen unsurları belirleyerek başladı. Kapitalizmde bu denetimi, üretim araçlarının özel mülkiyeti sağlar; bu da, sonuçta, kâr üzerinden işleyen bir süreçtir.</p>

      <p class="paragraf-3">Marx’ın bu çerçevede incelediği ilk şey, üretim araçları üzerinde denetimi –yani, yaşamlarını sürdürmek için “yabancılaşma” dışında güçleri– olmayanlardı. Marx’ın bu konuda söylediklerinde kendi kullandığı şekliyle (başlangıcı eski çağlara dayanan) “iş” ve “emek” terimleri arasındaki –hayati– farkı akıldan çıkarmamak şarttır.<span class="dip" xml:lang="en-US">50</span> “İş” –çiftçilik, yapıcılık, imalatçılık gibi– hayatı sürdürmeye yöneliktir ve işçinin kontrolündedir; emek ise neyin, ne zaman, nasıl, nerede ve niçin yapılacağına –ve bunun sonucunda elde edilen gelirin ve servetin bölüşümüne– karar verenlerin (işverenler, köle sahipleri) denetimi altında sarf edilir. “Emek”, kapitalist toplumda çalışan sınıfın durumunu karakterize eder ve Marx’ın “emeğin yabancılaşması” dediği şeyin esas (fakat tek olmayan) kaynağıdır.</p>

      <p class="paragraf-3">Emeği yabancılaştıran nedir? Bir kere, iş çalışanın dışındadır, yani onun doğal bir parçası değildir; bunun sonucunda kendini gerçekleştiremez, tersine, kendinden uzaklaşır, mutluluk değil zavallılık hisseder, ruhsal ve fiziksel enerjisini serbestçe geliştiremediği gibi bir de fiziksel olarak tükenir, ruhsal olarak çöker. Böylece, işçi, kendini sadece boş zamanlarında evinde, fakat çalışırken de boşlukta hisseder. Çalışması gönüllü değil, dayatma sonucudur, angaryadır. Bir ihtiyacın giderilmesi değildir, başka ihtiyaçları gidermek için bir araçtır. İşin yabancı karakteri, hiçbir fiziksel ya da başka zorlama olmadığı durumda, her ne pahasına olursa olsun, işten kaçılmasından bellidir. Dışlanmış emek, insanın kendine yabancılaştığı emek, kendini kurban etmenin, alçalmışlığın emeğidir ... kendi işini yapmayan, başkası için çalışan ... işteyken kendine değil, başkasına ait ... [bu] işçi sadece hayvani –yeme, içme, üreme veya en fazlasından evinde süslenme– işlevlerinde özgürce eylediğini hisseder, ama en insani eyleminde [iş yaparken] hayvana indirgenmiştir.<span class="dip" xml:lang="en-US">51</span></p>

      <p class="paragraf-3">Bunlar 1844’te yazılmıştır. Komünist Manifesto<span class="dip" xml:lang="en-US">52</span> ise Aralık 1847’de yazıldı ve ilk basımı Şubat 1848’de yapıldı. 1848’de Avrupa’yı saran karmaşayı önceliyor ve destekliyordu –Marx’ın ve Engels’in beklentileri de metindedir. İçinden bazı (ki 30 küsur sayfadır) cümleleri alırken açık tespitlerini seçtik –kendi dönemlerine ilişkin doğruluğu veya yanlışlığı ne olursa olsun, kesinlikle 1848’de birtakım etkileri olmuştur. Günümüzde birkaç kişi dışında etkili olacak ölçüde bilinmedikleri için alıntıyı biraz uzunca tuttuk:</p>

      <p class="paragraf-3">Avrupa’da bir heyula kol geziyor –komünizm heyulası. Yaşlı Avrupa’nın bütün devletleri, Papası ve Çarı, Metternich’i ve Guizot’su, Fransız Radikalleri ve Alman hafiyeleri bu heyulaya karşı kutsal bir sürgün avında el ele vermişlerdir. ...</p>

      <p class="paragraf-3">Bugüne kadarki bütün toplumların tarihi sınıf mücadeleleri tarihidir. Özgür yurttaş ile köle, patrisien ile pleb, baron ile serf, lonca ustası ile kalfa, sözün kısası ezen ile ezilen sürekli karşı karşıya gelmişler, her seferinde ya toplumun tümüyle devrimci bir dönüşüme uğramasıyla ya da çatışan sınıfların ortak yıkımıyla sonuçlanan, kimi zaman gizliden gizliye, kimi zaman açıktan açığa, ama dur durak bilmeyen bir mücadele içinde olmuşlardır.</p>

      <p class="paragraf-3">... Demek ki modern burjuvazinin kendisinin de uzun bir gelişme seyrinin, üretim ve mübadele tarzında meydana gelen bir dizi altüst oluşun ürünü olduğunu görüyoruz. ... Burjuvazi onca zamandır onurlu sayılan ve önünde huşuyla eğilinen her faaliyeti çevreleyen haleyi söküp atmıştır. Hekimi de hukukçuyu da rahibi de şairi de bilim adamını da kendi ücretli işçisi yapıp çıkmıştır. Burjuvazi aile ilişkisinin dokunaklı-duygusal örtüsünü yırtıp atmış, basit bir para ilişkisine indirgemiştir bu ilişkiyi.</p>

      <p class="paragraf-3">Burjuvazi üretim araçlarının, mülkiyetin ve nüfusun dağınıklığına her geçen gün biraz daha son veriyor. Burjuvazi nüfusu bir araya topladı, üretim araçlarını merkezîleştirdi ve mülkiyeti birkaç elde yoğunlaştırdı. Bunun zorunlu sonucu siyasi merkezîleşme oldu.</p>

      <p class="paragraf-3">... Burjuvazi henüz yüz yılı bulmayan sınıf hâkimiyeti süresince daha önceki kuşakların hepsinden daha büyük ve daha görkemli üretici güçler yarattı. Doğa güçlerine boyun eğdirilmesi, makineler, kimyanın sanayi ve tarıma uygulanması, buharlı gemiler, demiryolları, elektrikli telgraflar, koskoca kıtaların tarıma, nehirlerin gemiciliğe elverişli kılınması, mantar gibi biten dev nüfuslar –daha önceki yüzyıllarda, toplumsal emeğin bağrında bu üretici güçlerin yattığına ilişkin bir önsezi olsun var mıydı acaba?<span class="dip" xml:lang="en-US">53</span></p>

      <p class="paragraf-3"><span>Tarihle ve çözümlemelerle süren sayfalardan sonra</span> <span class="char-style-override-3">Manifesto</span><span>, işçilere yönelik “zincirlerinden başka kaybedecek hiçbir şeyleri yok ... [ve] kazanacakları bir dünya var”</span> <span>uyarısıyla sona ererken hâlâ yerine gelmemiş bir zorunluluğu haykırır:</span> <span>“BÜTÜN ÜLKELERİN İŞÇİLERİ, BİRLEŞİN!”</span> <span>Bugün de iyi bir fikre benziyor –hatta</span> <span>“HER RENKTEN VE IRKTAN ÇALIŞAN ERKEKLER, KADINLAR VE ÇOCUKLAR”</span> <span>diye değiştirilmesi iyi olur; o zaman olduğu kadar şimdi de, bu insanların çoğunun bu birlikteliğe ihtiyacı var ve birliktelik de onlara ihtiyaç duyuyor</span></p>

      <p class="paragraf-3"><span class="char-style-override-3">Manifesto</span> <span>kalıcı bir etkiye sahip olmuştur; öyle ki, muhtemelen, arkasından gelen</span> <span class="char-style-override-3">Kapital</span><span>’den ve sonraki destekleyici çözümlemelerden daha güçlüdür.</span> <span class="char-style-override-3">Kapital</span><span>’in ekonomi politiği, daha pek çok konuyla birlikte, izleyen bölümde ele alınacaktır.</span></p>
    </div>
  </div>
</body>
</html>
