<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>HAYATA DÖN</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-15" xml:lang="tr-TR">
		<div>
			<p id="_idParaDest-12"><st c="0">12</st></p>
			<p><st c="2">Bu ara işi gücü bıraktık, Tuna’yla el ele verdik, Ala’yla uğraşıyoruz çünkü benim bir başka eve taşınma önerimi kabul etti. </st><st c="127">Klinikteki arkadaşlara söyledim, emlakçilerle görüştüler. </st><st c="185">Hepsi ayrı koldan Ala’ya uygun bir ev arıyor. </st><st c="231">Ayrıca başka konularda da özellikle Tuna’dan yardım istiyormuş. </st><st c="295">Bugüne kadar hiç kuaföre gitmediği için, ilk gidişinde Tuna’nın da yanında olmasını istemiş. </st><st c="388">O da bu teklifi memnuniyetle kabul etmiş. </st><st c="430">Ben bu haberi alır almaz hemen kuaförüm İsmail’i aradım, Ala’yla ilgilenmesini ve ne gerekiyorsa yapmasını rica ettim ondan. </st><st c="555">Sonra da Tuna’yla birlikte gittiler. </st><st c="592">Tuna bu sabah ballandıra ballandıra anlattı ama kendisini görmeden bu konuda fikir yürütmek istemiyorum. </st></p>
			<p><st c="697">Ben de biraz heyecanlıyım. </st><st c="724">Evde anlattıkları onun kadar beni de etkiledi. </st><st c="771">Sanırım gerisini de bugün anlatacak. </st><st c="808">Yine acı, yine hüzün kol gezecek odamda. </st><st c="849">Kapı yavaşça açılıyor ve Ala utanarak başını içeri uzatıyor. </st><st c="910">Dikkatle bakıyorum ona. </st><st c="934">Saçlarını kısacık kesmişler. </st><st c="963">Kafasındaki eğri büğrü kabarıklık tamamen yok olmuş. </st><st c="1016">Saçları bazı yerde gür, bazı yerleri de yoluk olduğu için, kafası patlak bir lastik topa benziyordu. </st><st c="1117">Rengi de mi değişmiş? </st><st c="1139">Galiba! </st><st c="1147">Soluk bir kumraldı, şimdi çikolata rengi olmuş. </st><st c="1195">Birkaç tel saç alnına düşüyor, gerisi kulaklarının arkasına atılmış. </st><st c="1264">Tam bir genç kız saçı... </st><st c="1289">Ama onda başka bir değişiklik daha var. </st><st c="1329">Sadece saç insanı bu kadar değiştirmez. </st><st c="1369">Nedir diye tekrar bakıyorum ve kaşlarının inceldiğini fark ediyorum. </st><st c="1438">Aferin İsmail’e. </st><st c="1455">Onunla ciddi olarak uğraşıyor. </st><st c="1486">Neydi o kaşlar, orman gibi. </st></p>
			<p><st c="1514">– Hoş geldin Ala! </st><st c="1532">Ne güzel olmuşsun sen öyle!</st></p>
			<p><st c="1559">– Aman, utandırmayın beni.</st></p>
			<p><st c="1586">– Bunda utanacak bir şey yok, zaten çok sade yapmışlar saçlarını ve sana yakışmış. </st><st c="1670">İsmail’le iyi anlaşabildiniz mi? </st><st c="1703">O da senin gibi biraz aksidir. </st><st c="1734">Kafasına uymayan şeyi yaptıramazsın.</st></p>
			<p><st c="1770">– Anlaştık... </st><st c="1785">İşini iyi yapıyor.</st></p>
			<p><st c="1803">– Bundan sonra haftada en az bir kere gideceksin ona, tamam mı?</st></p>
			<p><st c="1867">– Tamam.</st></p>
			<p><st c="1876">– Dün anlattıkların yarım kaldı. </st><st c="1910">Bugün kaldığımız yerden devam edelim mi?</st></p>
			<p><st c="1950">– Yine mi ben anlatacağım?</st></p>
			<p><st c="1977">– Tabii ki sen anlatacaksın.</st></p>
			<p><st c="2006">– Ama bana hikâye anlatmaya devam edeceğinize söz vermiştiniz.</st></p>
			<p><st c="2069">– Evet, söz verdim ve sözümde duracağım ama önce sen başla.</st></p>
			<p><st c="2129">– Tersini yapamaz mıyız? </st><st c="2155">Yani önce siz anlatın... </st><st c="2180">sonra ben.</st></p>
			<p><st c="2190">– Ama Ala vaktimiz az kaldı. </st><st c="2220">Yakında ben yazlığa gideceğim. </st><st c="2251">Acele etmemiz gerekiyor.</st></p>
			<p><st c="2275">– Olsun... </st><st c="2287">ne olur önce siz başlayın... </st><st c="2316">Hemen olmuyor... </st><st c="2333">istesem de anlatamıyorum işte.</st></p>
			<p><st c="2363">– Pekâlâ! </st><st c="2374">Bugün ne anlatayım istersin?</st></p>
			<p><st c="2402">– Siz bilirsiniz. </st></p>
			<p><st c="2421">Artık onu tanıyorum, kim olduğunu biliyorum. </st><st c="2466">Bana eskisi kadar yabancı ve bilinmez değil. </st><st c="2511">Bu durum aramızdaki ilişkiyi olumlu etkiliyor. </st><st c="2558">Bana yabancı olmayan, en azından çocukluğunda neler yaşadığını bildiğim bu kız eskisi kadar itici gelmiyor bana. </st><st c="2671">Sanırım aynı şey onun için de geçerli çünkü elimi sıkmasından bile bu fark hissediliyor. </st><st c="2760">Aslında bir yandan anlatmayı o da istiyor ama bir yandan da bana anlatırken yeniden canlanan anıların ağırlığı altında eziliyor. </st><st c="2889">Yüreği kaldırmıyor. </st><st c="2909">Onun rahatlaması için belli ki biraz zamana ihtiyacı var. </st><st c="2967">Kısa, suya sabuna dokunmayan, yine bireysel değil, toplumsal bir çılgınlıktan söz edeyim ona. </st><st c="3061">Belki odadaki ağır hava dağılır. </st></p>
			<p><st c="3094">– Evinin bahçesine hiç bakmamışsın ama bana gönderdiğin çiçekler çok güzeldi. </st><st c="3172">O zamanlar bana en çok lale gönderiyordun. </st><st c="3215">Laleleri çok mu seviyorsun?</st></p>
			<p><st c="3242">– Evet... </st><st c="3253">boyunlarını büküşleri bana çok benziyor.</st></p>
			<p><st c="3293">– Demek kendini laleye benzetiyorsun. </st><st c="3332">O zaman sana lalelerle ilgili bir hikâye anlatayım ve lalenin bir zamanlar ne kadar değerli olduğunu gör. </st></p>
			<p><st c="3438">Biraz önce kararan rengi bir anda sanki açılıyor, bakışlarında küçücük pırıltılar dolaşıyor ve gözlerini bana dikip heyecanla anlatacağım hikâyeyi bekliyor. </st></p>
			<p><st c="3595">– Lalenin bir zamanlar Hollanda’nın sosyal ve ekonomik sistemini nasıl yerle bir ettiğini anlatacağım sana. </st><st c="3703">Lale yani onların dilinde “tulip” Türkçe bir sözcüktür ve bir çeşit “türban” anlamına gelir. </st><st c="3796">Lale Avrupa’ya ilk olarak on altıncı yüzyılda, İstanbul’dan getirildi. </st><st c="3867">Rengi ve şekli Avrupalılara çok ilginç gelen bu çiçek özellikle Almanya ve Hollanda’da çok ilgi gördü. </st><st c="3970">Öyle ki özellikle Hollanda’da zengin bir adamın lale soğanı koleksiyonunun olmaması, iyi yetiştirilmediğinin, üst sınıfa layık olmadığının bir göstergesiydi. </st><st c="4128">Özellikle orta sınıf, bir üst sınıf olan zenginler kategorisine girebilmek için laleleri kullanıyordu. </st><st c="4231">1634’te özellikle küçük esnaf, bol bol lale alarak sosyal statü kazanmaya çalışıyordu. </st><st c="4318">Öyle ki bütün malvarlığının yarısını vererek bir lale soğanına sahip olmak ve böylece özel kulübe katılmak, orta sınıf insanları arasında hızla yayıldı. </st><st c="4471">Başta yalnızca zararsız bir saplantı gibi görünen “lale çılgınlığı”, zamanla çok ciddi bir tehdit oluşturmaya başladı. </st><st c="4590">Altın ve gümüş yerine lale almak daha güvenli bir zenginlik ölçütü haline geldi. </st><st c="4671">Öyle ki insanlar her şeylerini lale soğanlarına yatırmadıkları sürece kendilerini güvende hissetmiyorlardı. </st><st c="4779">Sonunda ülke ekonomisi bu çılgınlığa daha fazla dayanamayarak çökme noktasına geldi. </st><st c="4864">Çok fakir insanlar bile zengin olma hayaliyle her şeylerini bu çılgın saçmalığa yatırıyordu. </st><st c="4957">Kimi oturduğu evi, kimi tarlasını veya hayvanlarını satıp eline geçen parayla lale alıyordu. </st><st c="5050">Hatta 1635’te adamın biri yüz bin florinlik servetiyle yalnızca kırk tane lale soğanı almıştı. </st><st c="5145">Fiyatlar en yüksek noktaya ulaştığında, bu çılgınlığın sonsuza kadar sürmeyeceğini bilen profesyonel borsacılar, ellerindeki laleleri piyasaya sürmeye karar verdiler Bu da fiyatları hızla düşürdü. </st><st c="5342">İflas, güçlerinin üstünde laleye sahip olan Hollandalıların kaderi haline geldi ve lale piyasasının çöküşüyle birlikte sosyal bir kargaşa baş gösterdi. </st><st c="5494">1634-1636 yılları arasında yaşanan bu toplu histeri, Hollanda’ya çok pahalıya mal oldu. </st><st c="5582">Ülkenin ticaret hacmi küçüldü, tarım ve endüstri düşüşe geçti ve Hollanda uzun yıllar bu kaybı telafi edemedi. </st></p>
			<p><st c="5693">– Bu insanlar ne tuhaf! </st><st c="5717">Zengin olmak ya da zengin görünmek... </st><st c="5755">onlar için çok önemli olabiliyor demek ki...</st></p>
			<p><st c="5799">– İnsanlık tarihi boyunca, bu hep böyle olmuştur. </st><st c="5850">Statü, yani toplum tarafından nasıl algılandığımız insanlar için sanıldığından daha önemlidir.</st></p>
			<p><st c="5944">– Akıl her zaman işe yaramıyor galiba... </st><st c="5986">İnsanlar aptalca şeyler uğruna hep birlikte deliliğe soyunuyorlar... </st><st c="6055">Keşke ben de onların yerinde olsaydım.</st></p>
			<p><st c="6093">– Neden Ala, neden böyle bir şey istiyorsun?</st></p>
			<p><st c="6138">– Hiç olmazsa toplu bir delilik bu... </st><st c="6177">yalnız değiller... </st><st c="6196">Ne yapıyorlarsa hep birlikte yapıyorlar... </st><st c="6239">Aç da kalsalar, ölüme de gitseler beraberler... </st><st c="6287">Tek kişilik delilik bence en kötüsü! </st></p>
			<p><st c="6324">Tek kişilik delilik! </st><st c="6345">Tam da onu anlatıyor. </st></p>
			<p><st c="6367">– Ne demek istediğini anlıyorum ama toplu deliliğin büyük bir dezavantajı var. </st><st c="6446">Herkes deli olduğu için, onları uyaran, yardım eden kimse yok. </st><st c="6509">Tek kişilik delilikte ise kişi senin düşündüğün kadar yalnız değil. </st><st c="6577">Ona yardım etmek isteyenler var.</st></p>
			<p><st c="6609">– O yardımı vermek kadar almak da önemli... </st><st c="6654">Konuşmayı, anlatmayı bilmiyorsa ne yapacaksınız?</st></p>
			<p><st c="6702">– Alabileceği güne kadar sabırla bekleyecek ve ona birbirinden güzel hikâyeler anlatmaya devam edeceğim. </st><st c="6808">Geçen gün yaşadıklarını ne güzel anlattın bana, tıpkı hüzünlü bir masal gibi. </st></p>
			<p><st c="6886">– Ama bugün geçen haftaki performansımı sergileyemeyeceğim galiba... </st><st c="6955">Bu haftayı çok zor geçirdim... </st><st c="6986">Size anlattığım şeyler hiç gözümün önünden gitmiyor. </st></p>
			<p><st c="7039">– Bunu biliyorum ama hayatta kolay olan ne var ki? </st><st c="7090">Bak, değişiyorsun. </st><st c="7109">Şu anda senin için değişmek demek, gelişmek demektir. </st><st c="7163">Senin için dört bir koldan ev arıyoruz. </st><st c="7203">Küçük, sevimli, her yere yakın ve güvenli bir ev olmalı. </st><st c="7260">Senin şimdi oturduğun evi de biraz toparlamak gerekiyor. </st><st c="7317">Bu işleri yapan birilerini bulacağız sana. </st><st c="7360">Sonra da içini boşaltır ve kiraya veririz.</st></p>
			<p><st c="7402">– İçindekilerin hepsini atacak mıyız?</st></p>
			<p><st c="7440">– Sen atmak istemediğin şeyleri alırsın. </st><st c="7482">O evden ne almak istiyorsun?</st></p>
			<p><st c="7510">– Önce kitaplarımı... </st><st c="7533">sonra da giysileri!</st></p>
			<p><st c="7552">– Şu senin giydiklerini mi?</st></p>
			<p><st c="7580">– Evet... </st><st c="7591">onları almam gerekiyor.</st></p>
			<p><st c="7614">– Ne yapacaksın alıp?</st></p>
			<p><st c="7636">– Giyeceğim.</st></p>
			<p><st c="7649">– Neden Ala, neden bunda ısrar ediyorsun?</st></p>
			<p><st c="7691">– Sizce onları giymezsem cehennemde yanmaz mıyım?</st></p>
			<p><st c="7741">– Neden yanasın? </st><st c="7759">Sen kendini günahkâr biri gibi mi hissediyorsun?</st></p>
			<p><st c="7807">– Sizce öyle değil miyim?</st></p>
			<p><st c="7833">– Öyle değilsin. </st><st c="7851">Hatta o kadar çok acı çekmişsin ki, ortada bir günah varsa bile bedeli çoktan ödenmiş.</st></p>
			<p><st c="7937">– Beni hâlâ tam olarak bilmiyorsunuz ama... </st></p>
			<p><st c="7982">– Evet, hâlâ bilmediğim şeyler var ama seni hiç tanımıyor da değilim. </st><st c="8052">Hakkında pek çok şey biliyorum artık.</st></p>
			<p><st c="8089">– Benimle ilgili iyi şeyler söylemekten... </st><st c="8133">iyi şeyler düşünmekten ne zaman vazgeçeceksiniz? </st></p>
			<p><st c="8182">Ne ilginç, ne acıklı bir soru bu böyle. </st><st c="8222">Bu kız kendisinden o kadar iğreniyor, öylesine nefret ediyor ki, onunla ilgili iyi bir şey söylenmesi bile onu çok rahatsız ediyor. </st><st c="8354">Çünkü kötü olduğundan o kadar emin ki, iyi şeyleri yalan dolan gibi değerlendiriyor. </st></p>
			<p><st c="8439">– Seninle ilgili ne düşüneceğime ben karar veririm. </st><st c="8491">Senin hatırın için ne iyi derim, ne de kötü. </st><st c="8536">Senin günahsız olduğuna sonuna kadar inanıyorum. </st><st c="8585">İnandığım doğruları söylemekten vazgeçmeyeceğim. </st></p>
			<p><st c="8634">Bir anda gözlerine yeniden korkunun gölgeleri düşüyor. </st><st c="8689">Yine içim sızlıyor... </st><st c="8711">Bu kızın doktoru olmak meğer ne kadar zor, ne kadar yorucuymuş! </st><st c="8775">Ona nasıl üzüldüğümü anlamak bir yana, onu koruduğum için kızıyor bana. </st><st c="8847">İstediği kadar kızsın, onu, kendi şerrinden korumaya devam edeceğim. </st></p>
			<p><st c="8916">Yine doldu gözleri. </st><st c="8936">Bakışlarını bana dikti, hiç kıpırdamadan, hiç ses çıkarmadan gözyaşları çağlayan gibi boşalıyor. </st><st c="9033">Geçen gün evinde değişmişti ağlaması, herkes gibi hıçkırarak, içini çekerek ağlıyordu. </st><st c="9120">Demek korkunca böyle ağlıyor. </st><st c="9150">Huzursuzluğum giderek artıyor ama şu anda ona yumuşak davranırsam, bundan hoşlanmayacak ve kim bilir kafasında yine ne yorumlar yapacak. </st></p>
			<p><st c="9287">“Of” diyorum içimden, “yine duygularını belli etmemek, yine taş gibi durmak bana düştü.” Hele gözlerimin içine bakarken bunu yapmak öyle zor ki... </st><st c="9434">Derin bir nefes alıyor, hafifçe öksürerek sesime hissettiklerimi belli etmeyecek bir ton verdikten sonra soruyorum:</st></p>
			<p><st c="9549">– Sen alışmışsın aşağılanmaya. </st><st c="9581">Biraz da bunun için vazgeçmiyorsun o giysilerden. </st><st c="9631">Sen istesen de ben seni aşağılamak şöyle dursun, sana hayranlık duyuyorum ve seni tanıdıkça bunda ne kadar haklı olduğumu görüyorum. </st><st c="9764">Umarım, yakında sen de bunu göreceksin. </st></p>
			<p><st c="9804">Ne söylediğimi tam anlamamış gibi bakıyor yüzüme. </st><st c="9854">Sonra yavaş yavaş bakışlarındaki şaşkınlık yerini acıya, hüzne bırakıyor. </st><st c="9928">Bu kızın canını acıtmak istemiyorum çünkü artık onunla birlikte benim de canım acıyor. </st><st c="10015">Gözlerinden dökülen tombul damlalar yanaklarına doğru yuvarlanmaya devam ediyor. </st><st c="10096">Ben bu sahneyi görmeye daha fazla devam edemeyeceğim. </st></p>
			<p><st c="10150">– Ne biçim ağlıyorsun Ala? </st><st c="10177">Şimdi beni de ağlatacaksın! </st><st c="10205">Hıçkır, bağır, boşalt içini. </st><st c="10234">Tutma... </st><st c="10243">Bırak gitsin.</st></p>
			<p><st c="10256">– Siz kızmaz mısınız?</st></p>
			<p><st c="10278">– Neye?</st></p>
			<p><st c="10286">– Öyle yaparsam diyorum.</st></p>
			<p><st c="10311">– Geçen gün rahatça ağladın, kızdım mı?</st></p>
			<p><st c="10351">– Ama annem kızardı.</st></p>
			<p><st c="10372">– Biliyorum, böyle olduğunu anladım ama ben senin annen değilim. </st><st c="10438">Burada istediğin gibi ağlayabilirsin.</st></p>
			<p><st c="10475">– Öyle sessiz ağlardım ki... </st><st c="10505">Annem hiç anlamazdı ağladığımı. </st></p>
			<p><st c="10537">– Çok acı çekmişsin Ala... </st><st c="10564">Ama sen neden bunlardan kurtulmak istemiyorsun? </st></p>
			<p><st c="10612">– Nasıl yani?</st></p>
			<p><st c="10625">– Sevgili annenin söylediklerini yapmaktan vazgeçmiyorsun.</st></p>
			<p><st c="10684">– O benim sevgili annem filan değil.</st></p>
			<p><st c="10721">– Öyleyse neden hâlâ onu mezarında rahat bırakmıyorsun?</st></p>
			<p><st c="10777">– Benim yerime cehennemde o yansın istiyorum da ondan. </st></p>
			<p><st c="10833">Bu sözler ağzından çıktığı anda sanki onları o söylememiş de aniden başkasından duymuş gibi irkiliyor. </st><st c="10936">Yüzü kıpkırmızı oluyor ve elleriyle ağzını kapatıp korku dolu gözlerle bakıyor bana. </st><st c="11021">Gözleri yine yaşlı! </st><st c="11041">İçindeki zehir aktı. </st><st c="11062">Günah işte burada... </st><st c="11083">Annesine duyduğu öfke sanki tabancadan çıkan bir kurşun gibi annesine çarpıp bütün hızıyla geri dönüyor ve onu vuruyor. </st><st c="11203">O kadına karşı içindeki nefret, bir anda kılık değiştiriyor, ona kızdığı için kendini suçluyor ve bu duygu da Ala’yı yerle bir ediyor. </st><st c="11338">Asıl sorun bu! </st><st c="11353">Bu yüzden sürekli kendini suçlu, günahkâr ve cehennemde yanmaya layık biri olarak görüyor. </st><st c="11444">Bu yüzden kendisine iyi bir şey söylenmesinden rahatsız oluyor. </st><st c="11508">Bu yüzden ona karşı iyi davrananlara inanmıyor ve hep kötülerin peşinde koşuyor. </st></p>
			<p><st c="11589">Zihnine adeta kazınmış bu düşünceleri deterjanla ovsam bile kolay çıkaramayacağımı biliyorum. </st><st c="11683">Bu duygular aslında onun gelecekteki kaderini yazacak. </st><st c="11738">Kendini iyi şeylere bir türlü layık göremeyeceğinden hep kötünün, hep cezanın peşinden gidecek. </st><st c="11834">Sonra da kaderine lanet ederek ayrılacak bu dünyadan. </st><st c="11888">Acaba bu kaderi ben değiştirebilecek miyim? </st><st c="11932">Bunun için çok uğraşacağım kesin. </st><st c="11966">Bakalım kader mi galip gelecek, yoksa ben mi? </st><st c="12012">Şu anda artık biraz daha zorlayıcı olmam gerekiyor. </st><st c="12064">Bugüne kadar onu hiç sıkıştırmadım. </st><st c="12100">Konuşmadı, direnmedim. </st><st c="12123">Onun yerine ben konuştum, ben anlattım ama artık kendiyle ilgili bazı gerçekleri görmesi gerekiyor. </st><st c="12223">Acımak, merhamet etmek, ağırdan almak yok... </st><st c="12268">Neşteri tam da yaranın üzerine vurmanın zamanı geldi. </st></p>
			<p><st c="12322">– Kötüsün, aslında çok kötüsün değil mi Ala?</st></p>
			<p><st c="12366">– Sonunda nihayet anladınız değil mi kötü olduğumu?</st></p>
			<p><st c="12418">– Bunu zaten en baştan anlamıştım. </st></p>
			<p><st c="12454">– Nasıl anladınız?</st></p>
			<p><st c="12472">– Nasıl olacak, geldiğin gün burada yaptıklarını hatırlamıyor musun?</st></p>
			<p><st c="12541">– Kötüler öyle mi yapar?</st></p>
			<p><st c="12566">– Kendine saygısı olmayan, kendini kötü ilan eden biri yapar onları. </st><st c="12636">Sen bir kere kararını vermişsin. </st><st c="12669">Kötüsün... </st><st c="12680">Bu kararı ben değil, temyiz mahkemeleri bile bozamaz. </st><st c="12734">Eh, ne yapalım, madem öyle istiyorsun kötü ol... </st></p>
			<p><st c="12783">Kinle, öfkeyle bakıyor yüzüme. </st><st c="12814">Gözlerindeki son ümit kırıntıları da hızla yok olurken yerini öfke kıvılcımlarına bırakıyor. </st><st c="12907">Bense sanki bütün işlerini bitirmiş, toparlanıp evine gitmek üzere hazırlanan biri gibi önümdeki dağınıklığı topluyorum. </st><st c="13028">Yani onu artık ben de terk ediyorum. </st><st c="13065">İnanmaz gözlerle bakıyor yüzüme. </st><st c="13098">Sonra bir çığlık duyuyorum. </st><st c="13126">Onun o berbat, tiz, kulak tırmalayıcı, insanın içini gıcıklayan sesi çınlıyor odada. </st></p>
			<p><st c="13211">– Ben kendimden başka kime kötülük etmişim? </st><st c="13255">Siz de mi beni suçluyorsunuz? </st></p>
			<p><st c="13285">Nasıl da hiç teklemeden, durmadan, takılmadan söylüyor bu sözleri? </st><st c="13352">Bu ağlanası sahne karşısında içimden tam tersi bir duygu yükseliyor. </st><st c="13421">Gülmek istiyorum. </st><st c="13439">Bu kadarını da ona göstermesem iyi olacak. </st><st c="13482">Son derece ciddi ve kararlı bir sesle cevaplıyorum onu:</st></p>
			<p><st c="13537">– Uyan artık Ala, uyan... </st><st c="13564">Aç gözlerini! </st></p>
			<p><st c="13578">Öyle çok bağırıyorum ki, kendi sesimden kendim bile ürküyorum. </st><st c="13641">Ne demek istediğimi anlamadan gözlerini kırpıştırarak bakıyor yüzüme. </st><st c="13711">Korktu. </st><st c="13719">İlk gün, bu odada yaşananlar geliyor aklıma. </st><st c="13764">O gün de böyle bağırmıştım Ala’ya. </st><st c="13799">O zaman “Kalk ayağa” diye bağırıyordum. </st><st c="13839">Şimdi de ona benzer bir şey söylüyorum. </st><st c="13879">“Kalk ayağa” yerine, “Uyan” diyorum ona, “uyan artık!”</st></p>
			<p><st c="13933">Ben ona “uyan” dedikçe hızla gözlerini kırpıştırıyor. </st><st c="13988">Sanki gözlerini azıcık bile kapatsa ben kızacakmışım gibi, bir yandan hızla kırpıştırıp bir yandan da sonuna kadar açık tutmaya çalışıyor. </st><st c="14127">Bu kız emir almaya, o emri her ne olursa olsun yerine getirmeye çok alışkın. </st></p>
			<p><st c="14204">– Ben de suçluyorum seni. </st><st c="14230">Sen hukukçusun. </st><st c="14246">Suçsuz birini suçlamak da bir suç değil midir?</st></p>
			<p><st c="14292">– Suçtur... </st></p>
			<p><st c="14305">Sesi bir çocuğunki kadar zayıf ve kırılgan... </st><st c="14351">Korkuyor. </st></p>
			<p><st c="14361">– İşte bu yüzden suçluyorum seni. </st><st c="14395">Suçsuz birini suçlayarak suç işliyorsun. </st><st c="14436">Kendine karşı suç işliyorsun.</st></p>
			<p><st c="14465">– Kendime karşı!</st></p>
			<p><st c="14482">– Evet, kendine karşı! </st><st c="14506">Bana çok şey anlattın. </st><st c="14529">Ben de seni dikkatle dinledim. </st><st c="14560">Küçücük, masum, saf ve çaresiz bir çocuğun başına gelenleri anlattın. </st><st c="14630">O çocuğu daha fazla suçlamana izin vermeyeceğim. </st><st c="14679">Ben artık o çocuk iyi olsun, yaşadığı o kötü günleri unutsun isterim. </st><st c="14749">Onu korumak, onu sevmek, ona dünyanın güzel yanlarının da olduğunu göstermek isterim. </st><st c="14835">O cehennemden onu bir an önce çıkarmak, yepyeni bir yolda keyifle, mutlulukla, başarıdan başarıya koştuğunu görmek isterim. </st><st c="14959">Senin yaptığın gibi, “Herkes madem ona vuruyor, bir tane de ben vurayım” demiyorum.</st></p>
			<p><st c="15042">– Bir tane de ben mi vuruyorum?</st></p>
			<p><st c="15074">– Evet, sen aynen öyle yapıyorsun. </st><st c="15110">Bir tane de sen vuruyorsun. </st><st c="15138">Sakın kendine dışarıda düşman arama. </st><st c="15175">Sen varken başkasına ne hacet?</st></p>
			<p><st c="15205">– Düşman!</st></p>
			<p><st c="15215">– Evet, düşman... </st><st c="15234">Düşünüyorum da, cehennemde yanması gereken biri varsa, bu asla sen değilsin zaten. </st><st c="15317">Şu üzerinden dökülen, eski, berbat şeyleri giysen de giymesen de, o sen değilsin. </st><st c="15399">Belki senin de ufak tefek suçların, günahların vardır ama o kadarı hepimizde var. </st><st c="15481">Üstelik sen suç işleyen insanlarla ilgileniyorsun. </st><st c="15532">Suç her şeyden önce bir eylemdir. </st><st c="15566">Bir insana çok kızıp onu öldürmek istemek suç değildir ama bunu eyleme dönüştürüp onu öldürmek en büyük suçtur. </st><st c="15678">Kim bilir kaç milyon kişinin içinden, birilerini öldürmek geçmiştir! </st><st c="15747">Beynimiz, belki de bedenimizin en ilginç, en donanımlı, en esrarlı organıdır. </st><st c="15825">Muhteşem yaratılmış bir organ! </st><st c="15856">Benim işim de işte o esrarı çözebilmek... </st><st c="15898">Senin beynin de arada bir küçük oyunlar oynamış sana. </st><st c="15952">Mecbur kalmasa inan bana böyle yapmazdı. </st><st c="15993">Ama o küçük kızın beyni yaşadığı şeylerin altında öyle ezilmiş, öyle bir köşeye sıkışmış ki, arada bir gerçek ile arzuyu birbirine karıştırıvermiş. </st><st c="16141">Senin nefret ettiğin o küçük kızı ben seviyorum. </st><st c="16190">O küçük kıza, hayattaki tek sahibi olan annesi çok eziyet etmiş. </st><st c="16255">O küçük kız da annesine doğal olarak kızmış. </st><st c="16300">İçinden onunla ilgili kötü şeyler geçmiş. </st><st c="16342">Bu zaten onun elinde değil ki... </st><st c="16375">İstese de istemese de bu duygular doğal birer tepki olarak çıkıverirler ortaya. </st><st c="16455">Sonra da sadece böyle düşündüğü, böyle hissettiği için, sen onu suçlu ilan etmişsin. </st><st c="16540">Hiç acımamışsın o küçük kıza. </st><st c="16570">Şimdi o küçük kız büyüdü. </st><st c="16596">Aklı başında, iş güç sahibi bir kız oldu. </st><st c="16638">Senin görevin, onu boş yere suçlamak değil. </st><st c="16682">Artık görevin, onu korumak... </st><st c="16712">Çünkü yetişkin bir insanın da bir sahibe ihtiyacı vardır. </st><st c="16770">Kendimize sahip çıkmak, arka çıkmak, koruyup kollamak en önemli sorumluluğumuzdur. </st><st c="16853">Tanrı da böyle ister! </st><st c="16875">O, bizi bize emanet eder. </st><st c="16901">Sen en büyük emanete hıyanet ediyorsun. </st><st c="16941">Artık bunları yakıştıramıyorum sana. </st><st c="16978">Kendinle uğraşacağına biraz da hayatla uğraş. </st><st c="17024">Onunla mücadele et. </st><st c="17044">Madem bu kadar yetenekli bir kızsın, senin kadar hayat da bu yetenekten nasibini alsın. </st><st c="17132">Çalış, üret. </st><st c="17145">Ala diye birinin bu dünyadan gelip geçtiğini gösteren izler bırak geriye. </st><st c="17219">Kendini gözünden düşürdüğün kadar yükselt, yücelt. </st><st c="17270">Önce kendin beğen yaptıklarını. </st></p>
			<p><st c="17302">Arada bir kaşlarını çatarak dikkatle dinliyor beni. </st><st c="17354">Dinledikçe, söylediklerimi anladıkça, anladıklarını ta yüreğinin içinde hissettikçe yüzünün hatları ağır ağır yumuşuyor. </st><st c="17475">Daha bir umutla bakıyor gözleri. </st><st c="17508">Sonra derin bir nefes alıp sırtını dikleştiriyor ve başlıyor anlatmaya: </st></p>
			<p><st c="17580">– Ankara’ya geldiğimiz zaman... </st><st c="17612">hepimiz şaşkın gibiydik... </st><st c="17639">Ne yapacağımızı bilmiyor, hiç tanımadığımız bu memlekette kendimizi sürgünde gibi hissediyorduk. </st><st c="17736">Annem dört ay kadar cezaevinde kaldıktan sonra tahliye edilmiş, babam annemi hiç eve götürmeden, beni de alıp Ankara’ya, bu eve getirmişti... </st><st c="17878">Annem çok değişmişti orada... </st><st c="17908">Sanki yıllardır hapiste yatmış biri gibi on yaş birden ihtiyarlamıştı... </st><st c="17981">ve bana olan düşmanlığı iyice artmıştı... </st><st c="18023">Eskiden de benimle fazla ilgilenmez, bana sarılmaz, beni sevmezdi ama böyle düşman değildi. </st><st c="18115">Ben onu ilk gördüğümde yanına gittim... </st><st c="18155">sarılmak istedim... </st><st c="18175">izin vermedi. </st><st c="18189">Eliyle itekledi beni... </st><st c="18213">Sanki bir buz kalıbı gibi donup kalmıştı. </st><st c="18255">Boyu bile kısalmıştı sanki... </st><st c="18285">O heybetli güzel kadın gitmiş... </st><st c="18318">yerine sırtı hafifçe kamburlaşmış... </st><st c="18355">sarı benizli... </st><st c="18371">donuk bakışlı biri gelmişti... </st><st c="18402">Bu bakışlar sadece beni gördüğü zaman parlamaya başlıyordu. </st><st c="18462">Bir boğanın kırmızıyı gördüğündeki bakışlarına benziyordu. </st><st c="18521">Konuşmuyor, anlatmıyor, kimseye bir şey sormuyordu. </st><st c="18573">Babam elinden geldiğince evi oturulur hale getirmişti zaten... </st><st c="18636">Annem evle de ilgilenmiyordu. </st><st c="18666">Çoğu zaman salondaki koltukta kendi başına oturuyor, boş gözlerle çevresine bakıyordu. </st><st c="18753">Babam beni okula kaydettirmiş, çantamı, defter ve kitaplarımı, önlüğümü almış... </st><st c="18834">ilk gün de okula beni kendisi götürmüştü... </st><st c="18878">Okulda kendimi uzaydan gelmiş gibi hissediyordum. </st><st c="18928">Çocuklar koşup oynuyor, teneffüslerde kızlar bir araya gelip tatlı tatlı konuşuyorlardı. </st><st c="19017">Ben yine yalnızdım. </st><st c="19037">Onlara uzaktan bakıyor, her birinin ne kadar şanslı olduğunu düşünüyordum. </st><st c="19112">Tertemiz geliyorlardı okula... </st><st c="19143">Kızların saçlarına kurdeleler bağlanmıştı. </st><st c="19186">Ayaklarına giydikleri beyaz çoraplar tertemizdi... </st><st c="19237">Arada bir anneleri geliyordu okula... </st><st c="19275">Öğretmenlerle görüşüyor, onlara gülüyorlardı. </st><st c="19321">Ben sanki çocuk değil, insan değil, acayip bir şeydim... </st><st c="19378">Ben de konuşmak, gülmek, onlar gibi oynamak istiyor ama hiçbirini yapamıyordum... </st><st c="19460">Ben onlara bakıyordum... </st><st c="19485">Onlar da bana... </st><st c="19502">Sanki sırtımda tonlarca yük varmış gibi ağır ağır geliyordum eve... </st><st c="19570">Ne okulda kalmak istiyordu canım, ne de eve gelmek... </st><st c="19624">Kapıyı istemeye istemeye çalıyor, annemin bana nefretle bakan gözlerini görmemek için hiç kafamı kaldırmıyordum. </st><st c="19737">Karnım aç oluyordu ama kimse önüme yemek koymuyordu. </st><st c="19790">Annem canı ne isterse pişirir yerdi... </st><st c="19829">Yemek yerken, “Sen bahçeye çık” derdi bana... </st><st c="19875">Bana yemek vermemek için bahçeye çıkarırdı beni... </st><st c="19926">Kalanı benim gözüme sokarak dökerdi... </st><st c="19965">Bahçedeki kediler yerdi döktüklerini... </st><st c="20005">Ben de yalanarak bakardım onlara... </st><st c="20041">Sonra içeri alırdı beni... </st><st c="20068">Mutfağa gider, yiyecek bir şeyler arardım... </st><st c="20113">Kuru ekmek, biraz peynir, ne varsa işte... </st><st c="20156">Zaten canım yemek yemek istemezdi... </st><st c="20193">Babam zaten kendi derdinde... </st><st c="20223">Akşamları kafayı çeker, geç vakit gelirdi eve... </st><st c="20272">O olaydan sonra kardeşler kalan mirası aralarında paylaşmışlar, babamın hisselerinin karşılığını ona para olarak ödemişlerdi. </st><st c="20398">Para çoktu babamda... </st><st c="20420">Haftada bir evin her ihtiyacını alıyor ama evde yemek var mı yok mu, bilmiyordu. </st><st c="20501">Bana da harçlık veriyordu... </st><st c="20530">İlk gün okulda ben de yiyecek bir şeyler alıyordum kendime ama ertesi gün annem bütün paramı alıyordu cebimden... </st><st c="20644">Ölmemi bekliyordu. </st><st c="20663">Açlıktan ölmemi... </st><st c="20682">Baktı ki ölmüyorum, o zaman ümidi kesti ve başladı beni dövmeye... </st><st c="20749">Annemin sesini bir tek beni döverken duyardım. </st><st c="20796">Bir yandan döver, bir yandan da avazı çıktığı kadar bağırır ve beddua ederdi bana... </st></p>
			<p><st c="20881">Aman Tanrım! </st><st c="20894">Bu kadarını tahmin edememiştim! </st><st c="20926">Ona pek çok hikâye anlattım, meğer onunki kadar hüzünlü değilmiş benim hikâyeler. </st><st c="21008">Gözlerim dolarak dinliyorum. </st><st c="21037">O ise sakin... </st></p>
			<p><st c="21052">– “Keşke doğurmaz olsaydım seni... </st><st c="21087">Seni doğuracağıma taş doğursaydım... </st><st c="21124">İblissin... </st><st c="21136">Şeytansın” derdi bana... </st><st c="21161">“Senin yüzünden geldi bu belalar başıma... </st><st c="21204">Sen bana Tanrı’nın verdiği cezasın... </st><st c="21242">Beni gösteren o parmağın dökülsün inşallah... </st><st c="21288">Sürüm sürüm sürün... </st><st c="21309">Kırk kapıdan kovul... </st><st c="21331">Biraz aklım olsa, seni doğduğun gün ellerimle öldürürdüm... </st><st c="21391">Bana ihanet ettin... </st><st c="21412">Yüzün gibi ruhun da çirkin senin...” Böyle derdi... </st><st c="21464">Bedenimin çektiği acı yetmezdi ona, ruhum da acısın isterdi... </st><st c="21527">Arada bir sorardım ona, “Anne beni öldürecek misin?” derdim... </st><st c="21590">Çünkü öldüresiye dövüyordu beni... </st><st c="21625">“Babana söylersen onu da yaparım” derdi... </st><st c="21668">Sonunda babam fark etti durumu... </st><st c="21702">Beni alıp doktora götürdü... </st><st c="21731">Doktor beni soydu, her yanım çürümüştü... </st><st c="21773">Beni odadan çıkardı, bir şeyler söyledi babama... </st><st c="21823">Polis filan, öyle şeyler işte... </st></p>
			<p><st c="21856">Yine polisler! </st><st c="21871">Polis bu kızın hayatında hep var galiba... </st><st c="21914">Esma Sultan’ın banyoda düştüğü gün, anne bu olaydan çok etkilenmiş ancak parmağıyla onu gösterdi diye Ala’ya bu kadar kızması, neredeyse onu öldürmeye kalkması, anlaşılacak gibi değil. </st><st c="22099">O zaman Ala henüz çok küçük, üstelik sonraki ifadelerinde anneyi hiç suçlamamış. </st><st c="22180">Buna rağmen kadının bütün husumeti kızına dönmüş. </st><st c="22230">Süreyya’nın ciddi bir ruhsal hastalığı olduğunu ilk günden beri tahmin ediyorum, ancak yine de bu işin içinde başka şeyler var, henüz göremediğim, anlayamadığım şeyler... </st></p>
			<p><st c="22401">– Babam korktu... </st><st c="22419">Ondan sonra erken gelmeye başladı eve... </st><st c="22460">Akşam gelir gelmez ilk işi beni baştan aşağı muayene etmek olurdu... </st><st c="22529">Sonra da sıkı sıkı sorardı bana, “Annen yine seni dövdü mü?” diye... </st><st c="22598">Bir şey söylemezdim, çünkü söylersem daha çok döverdi... </st><st c="22655">Artık sabahları beni okula babam götürüyor, akşam da daha ben eve gelmeden geliyordu... </st><st c="22743">Babamın sürekli evde olması annemi rahatsız etmişti... </st><st c="22798">Hem beni dövemiyor, hırsını alamıyor, hem de babamın sürekli içki içmesine kızıyordu... </st><st c="22886">Biraz rahatlamıştım... </st><st c="22909">Hiç olmazsa odama giriyor, kapımı kapatabiliyor ve ister ders çalışıyor, ister kitap okuyordum. </st><st c="23005">Hatta arada bir babamın aldığı radyodan kısık sesle müzik bile dinleyebiliyordum.</st></p>
			<p><st c="23086">– Hiç arkadaşım yok muydu Ala?</st></p>
			<p><st c="23117">– Yoktu... </st><st c="23129">Zaten okula gitmek dışında evden çıkmam yasaktı... </st><st c="23180">Ne ben bir yere gidebiliyordum, ne de bizim eve birileri gelebiliyordu... </st><st c="23254">Sadece benim değil, babamın arkadaşlarının da eve gelmesi yasaktı... </st><st c="23323">Annem hepsini yasaklamıştı... </st><st c="23353">Bir süre sonra babam eskisi kadar olmasa bile, sabahları sık sık otogardaki işine gitmeye başladı... </st><st c="23454">Ama akşamları eve erken geliyor, yemek masasının başına oturuyor, kendine ufak tefek bir şeyler hazırlıyor ve içiyordu... </st></p>
			<p><st c="23576">– Hep birlikte yemek yemiyor muydunuz?</st></p>
			<p><st c="23614">– Biz hiç birlikte yemek yemedik... </st><st c="23651">Annem yemek yapsa bile mutfakta yalnız yerdi... </st><st c="23699">Babam o yemekleri zaten yemez, meze türü şeyleri tercih ederdi...</st></p>
			<p><st c="23764">– Ya sen? </st><st c="23775">Sen ne yerdin?</st></p>
			<p><st c="23789">– Annemin yaptığı yemekleri o vermeden almak gururuma dokunurdu... </st><st c="23857">O da zaten bana vermezdi ama yine de mutfakta bir şeyler bulur, yerdim... </st><st c="23931">Bir gece annemle babam arasında bilmediğim bir nedenle kavga çıktı... </st><st c="24001">Sanırım annem onun içki içmesine kızdı... </st><st c="24043">Kavga büyüdü ve sonunda babam annemi fena halde dövdü... </st><st c="24100">Ben gürültüyü duyunca hemen fırladım odamdan... </st><st c="24148">Babam anneme elinin tersiyle tokat atıyordu... </st><st c="24195">Annem tokadın etkisiyle savrulunca merdivenin başında, beni gördü... </st><st c="24264">Göz göze geldik onunla... </st><st c="24290">Bir an, ne yapacağımı bilemedim... </st><st c="24325">Annem yine çok kötü bakmıştı bana... </st><st c="24362">Esma Sultan’ın öldüğü gün de öyle bakmıştı... </st><st c="24408">Korktum... </st><st c="24419">Hemen yukarı, odama çıkıp kapımı kapattım... </st><st c="24464">Bir şeyler olacağını anladım ama elimden bir şey gelmedi... </st><st c="24524">Bir gece sabaha karşı üzerimde bir ağırlık hissettim... </st><st c="24580">Gözlerimi açtığım anda annemle göz göze geldik... </st><st c="24630">Üzerime oturmuş, kolumdaki saati çıkarmaya çalışıyordu... </st><st c="24688">Okulu birincilikle bitirdiğim için bu saat bana okul idaresi tarafından hediye edilmişti... </st><st c="24780">Neye uğradığımı şaşırdım... </st><st c="24808">Saati aldığı gibi hızla çıktı odamdan... </st><st c="24849">Çok korktum... </st><st c="24864">Arkasından gitmek yerine hemen odamın kapısını arkadan iyice kilitledim çünkü çok kötü bakmıştı bana... </st><st c="24968">Ertesi gün mutfaktaki demir havanın içindeydi benim saat... </st><st c="25028">Havanın içinde saati ezmiş, paramparça etmişti... </st><st c="25078">Babam da gördü bunu... </st><st c="25101">Bu sefer saat yüzünden kavga etmeye başladılar ve babam yine dövdü annemi... </st><st c="25178">Artık hemen her akşam bizim evde kıyamet kopuyordu... </st><st c="25232">Eğer babam sakin, kendi başına oturmuş rakısını içiyorsa, annem kavga çıkarmak için bir bahane buluyor ve ikisi, iki düşman gibi kavga ediyorlardı... </st><st c="25382">Bu kavgaların dozu giderek artıyor, birbirlerine kıyasıya vuruyorlardı... </st><st c="25456">Yıllar geçtikçe babam da dayağın dozunu artırmıştı, tıpkı annemin bana yaptığı gibi öldüresiye dövüyordu annemi... </st><st c="25571">Böyle durumlarda annem bütün gücüyle bağırıyor, çığlık atıyor, o da babama saldırıyor, kapılar kırılıyor, eşyalar devriliyor, ortalık birbirine giriyordu...</st></p>
			<p><st c="25727">– Sen ne hissediyordun o zaman?</st></p>
			<p><st c="25759">– Hep kendimi suçluyordum... </st><st c="25789">Bütün bunların benim yüzümden olduğunu düşünüyor, kapı aralığından korkuyla onları seyrederken hep ağlıyordum... </st><st c="25902">“Ben doğduğum gün annem beni öldürüverseymiş, bunlar olmazdı” diyordum içimden... </st><st c="25984">“Dünyaya gelmekle herkesi mutsuz ve perişan etmişim” diyordum... </st><st c="26049">O kavgalarda her an biri ölebilirdi... </st><st c="26088">Bundan da korkuyordum... </st><st c="26113">Arada bir polis gelirdi eve... </st><st c="26144">Yoldan geçerken gürültüyü duyanlar şikâyet ederlermiş... </st><st c="26201">Babam polislere bir şeyler söyler, savuştururdu onları... </st><st c="26259">İkisi de birbirinden şikâyetçi olmazdı zaten... </st></p>
			<p><st c="26307">Yine polisler... </st><st c="26324">İşin ilginç yanı, avukatlık mesleğinde de polislerle dirsek teması devam edecek. </st><st c="26405">Polis gördüğü zaman ne hissediyor acaba? </st><st c="26446">Benim ona anlattığım hikâyelerden çok daha heyecanlı, hüzünlü, kavgalı dövüşlü, vurdulu kırdılı, içinde sık sık polislerin de yer aldığı kendi hikâyesini anlatıyor bana. </st><st c="26616">Sol yanına eğdiği başına eliyle destek yapıyor. </st><st c="26664">Arada bir uzaklara, bazen de önüne bakıyor; ince, titrek, kırılgan bir çocuk sesi çıkıyor ondan.</st></p>
			<p><st c="26760">– Babam bir an bile evden çıksa, annemle yalnız kalsak, pis pis gülerdi bana... </st><st c="26841">Sonra da saçımdan tuttuğu gibi savurur, bacaklarımı tekmelerdi. </st><st c="26905">Babam, bacaklarımdaki morlukları görünce, bu sefer annemi daha çok döverdi. </st><st c="26981">Bir keresinde kolu kırıldı annemin... </st><st c="27019">Hastanede alçıya aldılar... </st><st c="27047">O ara birkaç ay bizim evde büyük bir sessizlik hüküm sürdü. </st><st c="27107">Annem ne kadar uğraşsa da babamın onu dövmesini sağlayamadı. </st><st c="27168">Ben de oh demiş, biraz olsun rahatlamıştım... </st><st c="27214">Kırık koluyla beni de dövemiyordu... </st><st c="27251">Arada bir tekmelemeye, tek koluyla beni tutmaya çalışsa da, beceremezdi çünkü ben kaçardım... </st><st c="27345">“Bu alçı hiç çıkmasa keşke” derdim. </st><st c="27381">Babam da rahattı o zaman... </st><st c="27409">Ama o kavgasız günler iyi gelmedi anneme... </st><st c="27453">Kendi kendine konuşmaya, sabaha kadar evde dolaşmaya başladı. </st><st c="27515">Yemek de yemiyor, sanki karşısında birileri varmış gibi boşluğa bakarak konuşup duruyordu. </st><st c="27606">Karşısındaki kişi çok saygıdeğer biriymiş gibi yerlere kadar eğilerek onu selamlıyor, sonra da namaz kılar gibi ellerini göğsünün üzerinde birleştirerek onu dinliyor, mırıl mırıl kendi de ona bir şeyler söylüyordu. </st><st c="27821">Ben onu öyle gördükçe dehşete kapılıyor, evde hayaletlerin dolaştığını düşünüyor, geceleri karanlıkta o hayaletlerin benim yanıma da gelecekleri fikrini bir türlü kafamdan atamıyordum. </st><st c="28006">Her gece odamın kapısını dikkatle kilitliyor, en küçük bir tıkırtı duysam dehşet içinde yataktan fırlıyordum. </st><st c="28116">Annemin sağlığının giderek bozulduğunu görünce, babam da endişelenmeye başladı. </st><st c="28196">Artık onu dövmüyor, o sataşsa bile yavaşça kolundan tutup onu bir yere oturtuyor, o yatmadıkça kendisi de yatmıyor, içkili bile olsa gözlerini bir an bile ondan ayırmıyordu...</st></p>
			<p><st c="28371">– Onu doktora götürmek babanın aklına gelmedi mi hiç?</st></p>
			<p><st c="28425">– Geldi... </st><st c="28437">Zaten yıllardır hep bunu yapmaya çalıştı... </st><st c="28481">Doktordan kaç kere randevu aldı ama annemi götürmeyi bir türlü başaramadı. </st><st c="28556">Hatta bir keresinde onu götüremeyince randevuya kendisi gitti. </st><st c="28619">Doktor ilaç vermiş, “Bunları içirin” demiş ama annem hiçbirini kabul etmedi. </st><st c="28696">Birkaç kere de babamı annemin suyuna ilaç damlatırken gördüm ama annem bunu da çabuk anladı. </st><st c="28789">“Sen beni öldüreceksin” diyerek saldırdı babama... </st><st c="28840">O da çaresiz kaldı... </st><st c="28862">Sonunda, baktı ki bu işe bir çözüm bulamazsa bizim evde faciaların en büyüğü yaşanacak, o zaman bir hastaneyle görüştü. </st><st c="28982">Annemi yatırmaya karar verdiler... </st><st c="29017">Ben de bir an önce yatsa da biraz nefes alsam diye buna için için seviniyordum... </st><st c="29099">Annem buna da karşı çıktı ama bu sefer babam kararlıydı. </st><st c="29156">“Sen istesen de istemesen de hastaneye yatacaksın” dedi... </st><st c="29215">O ara çok sıkıntısı vardı annemin... </st><st c="29252">Sanki gözlerinden ateş çıkıyor, bir türlü oturamıyor, sık sık nefes alıyordu... </st><st c="29332">Okullar kapanmıştı ve ben hep evdeydim. </st><st c="29372">Ona baktıkça korkuyor, ne yapacağımı şaşırıyordum... </st><st c="29425">O sabah eve ambulans gelecek ve annemi istemese de zorla hastaneye götüreceklerdi. </st><st c="29508">Sabah babam bazı evrakları alıp çıktı evden... </st><st c="29555">Giderken de anneme hazırlanmasını söyledi. </st><st c="29598">Annem işte o zaman başka çare kalmadığını anladı... </st><st c="29650">Babam ne yapıp edecek ve onu hastaneye yatıracaktı... </st></p>
			<p><st c="29704">– Sen annenle evde yalnız mı kaldın?</st></p>
			<p><st c="29740">– Yalnız kaldık. </st><st c="29758">Kalbim yerinden fırlayacak gibi güm güm atıyor, gözlerimi annemden ayıramıyordum. </st><st c="29840">Korkuyordum. </st><st c="29853">Önce banyoya girip aptes aldı. </st><st c="29884">Sonra banyoya bir sandalye götürdü. </st><st c="29920">Ardından da önceden hazırladığı kalın bir ip aldı eline... </st><st c="29979">Kendini asacak zannettim. </st><st c="30005">Elim ayağım titremeye başladı. </st><st c="30036">Sonra beni çağırdı yanına. </st><st c="30063">Sesi yıllardır hiç olmadığı kadar sakindi... </st><st c="30108">Önce kısa bir tereddüt geçirdim, sonra sanki hipnotize olmuş gibi uslu uslu gittim yanına... </st><st c="30201">Sandalyeyi kenara aldı ve oturmamı istedi...</st></p>
			<p><st c="30245">– Oturdun mu?</st></p>
			<p><st c="30259">– Oturdum... </st></p>
			<p><st c="30273">Ne yapıyor bu kız? </st><st c="30292">Neden onun yanına gidiyor? </st><st c="30319">O sandalyeye neden oturuyor? </st><st c="30348">Hiç mi korkmuyor? </st></p>
			<p><st c="30366">– Onu uzun süredir böyle sakin görmemiştim... </st><st c="30412">Sanki aylardır süren sıkıntı kaybolmuş ve rahatlamıştı... </st><st c="30470">Sesi bile bir başka çıkıyordu... </st><st c="30503">Hemen oturmak istemedim ama kolumdan çekip oturttu beni.</st></p>
			<p><st c="30559">– Hiç direnmedin mi? </st><st c="30581">Neden oturdun o sandalyeye?</st></p>
			<p><st c="30608">– Bilmem... </st><st c="30621">Ona karşı gelmek hiç aklıma gelmedi... </st><st c="30660">Beni döverken de öyle yapardım... </st><st c="30694">Sadece ellerimle başıma siper alır, beni istediği gibi dövmesi için önünde dururdum... </st></p>
			<p><st c="30781">Hemen aklıma bu kliniğe ilk geldiği gün geliyor. </st><st c="30830">Onu odama almaya çalışırken düşmüş, ben yanına yaklaştığımda da tıpkı şimdi söylediği gibi ellerini başına siper etmişti. </st><st c="30952">O gün, bu kızın dayak yemeye alışkın olduğunu düşünmüştüm. </st><st c="31011">Demek yanılmamışım. </st><st c="31031">Ancak yine de bir gariplik var. </st><st c="31063">Dayaktan, hatta ölümden bile kaçmıyor. </st><st c="31102">Annesinin çok ağır hasta olduğunu bildiği halde onun dediğini yapıyor ve hiç direnmeden gösterdiği sandalyeye oturuyor. </st><st c="31222">Her insanda doğuştan var olan korunma refleksi, sanki bu kızda hiç gelişmemiş! </st><st c="31301">Bunu anlamak zor! </st></p>
			<p><st c="31319">– Annen seni belki de öldürecek ama hâlâ o ne derse yapıyorsun. </st><st c="31383">Kaçsana oradan!</st></p>
			<p><st c="31398">– Ama öldürmedi.</st></p>
			<p><st c="31415">– Ama öldürmemiş! </st><st c="31434">Ya öldürseydi?</st></p>
			<p><st c="31448">– Ben de kurtulurdum.</st></p>
			<p><st c="31470">– Bu kadar düşmanın varken, sen bari kendini korusana be kızım! </st><st c="31535">Her neyse, seninle daha sonra bunları konuşacağız... </st><st c="31588">Sonra ne oldu?</st></p>
			<p><st c="31602">– Beni sandalyeye oturttuktan sonra ellerimi arkaya aldı ve iple hem ellerimi hem de bütün bedenimi öyle bir bağladı ki, kımıldayamaz hale geldim.</st></p>
			<p><st c="31749">– Seni bağlarken uslu uslu oturdun ha? </st><st c="31789">İnanamıyorum sana.</st></p>
			<p><st c="31807">– İnanamayacağınız daha çok şey anlatacağım bugün... </st><st c="31861">Bunları dinlemeye hazır mısınız? </st></p>
			<p><st c="31894">Ne garip bir soru! </st><st c="31913">Ne demek istiyor acaba? </st><st c="31937">Hafif, ince, derin bir istihza seziyorum bu sözlerde. </st><st c="31991">Anlattıklarından benim de çok etkilendiğimin farkında. </st><st c="32046">Benim etkilenmem, yaşadıklarını bir anlamda onunla paylaşmam demek. </st><st c="32114">Ama o, sanki beni test ediyor, deniyor. </st></p>
			<p><st c="32154">– Sonra gitti mutfaktan bir bıçak getirdi... </st><st c="32199">O zaman her yanım titremeye başladı... </st><st c="32238">“Beni delik deşik edecek” dedim... </st><st c="32273">Ağlamaya başladım... </st></p>
			<p><st c="32294">İşte ben de bundan korkuyordum zaten! </st><st c="32332">O anda her şey yapabilir o kadın. </st><st c="32366">Halen yaşadığına göre, demek ki yapmamış. </st><st c="32408">Bunlar şansa bırakılmamalıydı. </st><st c="32439">Bu kız gerçekten mi ölümü çağırıyor? </st></p>
			<p><st c="32476">– Durdu, uzun uzun baktı gözlerimin içine... </st><st c="32521">Elindeki bıçağı evirdi, çevirdi, sonra tavandaki lambanın altına doğru tuttu. </st><st c="32599">Sanki bıçağı ayna gibi kullanıyor, orada hem kendini görmeye çalışıyor, hem de bıçağın pırıltısına hayran hayran bakıyordu... </st><st c="32725">Birkaç kere ayak uçlarında yükselip bıçağın ucunu tavandaki çengele değdirmeye çalıştı... </st><st c="32815">Sonra aniden telaşla çıktı banyodan... </st><st c="32854">Bıçak hâlâ elindeydi... </st><st c="32878">Bir de baktım, elinde başka bir sandalyeyle geri dönmüş. </st><st c="32935">Sandalyeyi çengelin tam altına yerleştirdi, sonra elindeki bıçakla arkama doğru geçti... </st><st c="33024">Bana yaklaştıkça titremelerim artıyordu. </st><st c="33065">Eğildi, ellerimi bağladığı ipin ucunu bıçakla kesti. </st></p>
			<p><st c="33118">Bir korku filmine dalıp gitmiş gibi dinliyorum onu. </st><st c="33170">Her söylediği gözümün önüne gelirken el ve ayaklarımın buz kestiğini hissediyorum. </st></p>
			<p><st c="33253">– Kalan ipi gözümün önünde düğümledi ve sandalyenin üzerine çıkarak bir ucunu tavandaki çengelden geçirdi... </st><st c="33362">Sonra gözlerini bana dikti, ipi ilmek yapıp boynuna geçirdi ve konuşmaya başladı... </st></p>
			<p><st c="33446">Kendini asacak galiba, hem de kızının gözleri önünde... </st><st c="33502">Bu ne vahşet Tanrım! </st></p>
			<p><st c="33523">– O gün, havlu elinde beklerken, bir an gözlerinin nasıl da parladığını görmedim mi sanıyorsun?</st></p>
			<p><st c="33618">O da ne? </st><st c="33628">Ala’nın sesi neden aniden değişti? </st><st c="33663">O cılız, ince, titrek ses gitti; yerine oldukça kalın, tok bir ses geldi. </st><st c="33737">Madem böyle bir sesi vardı, neden şimdiye kadar bunu kullanmak yerine, çocuk gibi bir tonda konuşuyordu acaba? </st></p>
			<p><st c="33848">– Esma karısını öldürmemi benden çok sen istedin.</st></p>
			<p><st c="33897">Bunları ona söyleyen Süreyya, yani annesi! </st><st c="33941">Onun sesiyle konuşuyor. </st><st c="33965">Ama bu kızdan bu ses çıkmamalıydı. </st><st c="34000">Bunda bir gariplik var. </st><st c="34024">Bu kızın asıl sesi hangisi acaba? </st><st c="34058">Kafam fena halde karıştı. </st><st c="34084">Hem de hikâyenin en heyecanlı ve gergin yerinde böyle olmamalıydı...</st></p>
			<p><st c="34152"> – Ama ben yapamadım... </st><st c="34176">Beceremedim... </st><st c="34191">Sen, karayılan, yine de parmağınla beni gösterdin... </st><st c="34244">“Sen yaptın” dedin...</st></p>
			<p><st c="34265">Evet, bu konuşan Süreyya! </st><st c="34292">Boynunda iple, sandalyenin üzerinde söylüyor bunları. </st><st c="34346">Dikkat ve hayretle bakıyorum Ala’nın yüzüne. </st><st c="34391">Rahat rahat bakıyorum çünkü şu anda artık o beni görmüyor. </st><st c="34450">Yüz hatları bile değişmiş, sanki başka biri olmuş. </st><st c="34501">Kim olduğunu biliyorum, şu anda o Ala değil, Süreyya. </st><st c="34555">Sol eline dayadığı başını düzeltmiş ama sol eli hâlâ boynunu tutuyor.</st></p>
			<p><st c="34624">– Parmağınla beni göstererek Esma’nın katilinin ben olduğumu ilan ediyordun herkese... </st><st c="34712">Senin yaşamana izin vermemeliydim... </st><st c="34749">Bunu çok daha önce yapmalıydım... </st><st c="34783">Önce seni, sonra da kendimi...</st></p>
			<p><st c="34813">Evet, evet, bu çok açık! </st><st c="34839">Süreyya uzun süredir kızını öldürmeye kararlıymış. </st><st c="34890">Bunu çeşitli şekillerde denemiş zaten. </st><st c="34929">Bazen aç bırakarak, bazen de öldüresiye döverek. </st><st c="34978">Bu kızın yaşaması gerçekten mucize galiba! </st></p>
			<p><st c="35021">– Peygamber Efendimiz hiç durmadan söyledi bana, “Öldür onu, öldür de kurtul” dedi... </st><st c="35107">“Yoksa cehennem ateşinde yakacağım seni” dedi... </st><st c="35156">“Sen bir iblis doğurdun, kendi pisliğini kendin temizle” dedi... </st><st c="35221">Çok uğraştım ama olmadı... </st><st c="35248">Ne Esma’yı kendi ellerimle yok edebildim, ne de seni... </st><st c="35304">Ama Tanrı bana öyle bir güç verdi ki, ben onu yok etmeyi düşündüğüm anda Esma öldü...</st></p>
			<p><st c="35389">Sık rastladığımız bir durum bu. </st><st c="35422">Süreyya kendini peygamberle konuşacak kadar üstün bir kişi, belki de ermiş biri gibi görüyor. </st><st c="35516">Esma Sultan’ın ölmesini gerçekten istemiş ve o gün banyoda Esma Sultan ölüverince, bunu isteklerinin Tanrı tarafından kabul edilip gerçekleştirilmesi olarak değerlendirmiş. </st><st c="35689">Böylece, kendini Esma Sultan’ın ölümünün tek sorumlusu, tek nedeni olarak görmüş. </st></p>
			<p><st c="35771">– Sen beni bir şeye benzetemiyorsun ama ben öldürdüm onu. </st><st c="35829">İstedim ve öldü... </st><st c="35848">Şimdi aynı şeyi senin için düşünüyorum... </st><st c="35890">Sen de öleceksin... </st><st c="35910">Esas oğullarım öldü... </st><st c="35933">Kimse onları, onlar da kimseyi öldürmeden kolayca ölüp gittiler... </st><st c="36000">Boş yere direnme, öldürmek ya da öldürülmek senin kaderinde de var... </st><st c="36070">Senin anan da katil, baban da... </st><st c="36103">Bu yazgıyı silemeyeceksin alnından... </st><st c="36141">Bir gün ya öldüreceksin ya da birileri seni öldürecek... </st></p>
			<p><st c="36198">Hastalığın boyutları şimdi iyice açıklık kazandı. </st><st c="36248">Süreyya uzun süredir hayaller görüyor, sesler işitiyormuş zaten. </st><st c="36313">Demek önünde eğildiği kişi peygamberdi. </st><st c="36353">Sık görüldüğü kadar da tehlikeli bir hastalıktır. </st><st c="36403">Cinayet işlemeye en yatkın kişiler bu tür hastalardır çünkü emir doğrudan Tanrı’dan veya peygamberden gelir. </st><st c="36512">Bu hastalar işaret edilen kişiyi ortadan kaldırarak dünyayı büyük bir kötülükten kurtardıklarını düşünürler. </st></p>
			<p><st c="36621">Bunların hepsi de Ala’nın annesine ait gerçekler ama ya Ala? </st><st c="36682">Şu anda onun durumu ne? </st><st c="36706">Bir anda kişilik değiştirip sanki annesinin yerine geçerken zihni kısa bir yol mu açtı ona, yoksa bu yolun ucu çok derinlere mi iniyor? </st><st c="36842">Acaba hastalık anneden sonra şimdi de Ala’da mı yaşamaya devam ediyor? </st></p>
			<p><st c="36913">– Yaşadığın sürece sen, ben olacaksın... </st><st c="36954">Sen yoksun artık... </st><st c="36974">Benim yapamadıklarımı yapacak, sonra da benim gittiğim yere geleceksin, beraber yanacağız... </st><st c="37067">Bu bizim yazgımız... </st><st c="37088">Öyle söyledi peygamber efendimiz... </st><st c="37124">Gel, beraber yanalım... </st><st c="37148">O el artık senin değil, benim elim... </st><st c="37186">O parmak benim parmağım... </st><st c="37213">Orada oturan sen değilsin, benim... </st><st c="37249">Sen yoksun artık, ben varım... </st></p>
			<p><st c="37280">Neler söylüyor bu kız! </st><st c="37303">“Sen yoksun, ben varım” da ne demek? </st><st c="37340">“Sen, ben olacaksın” diyor! </st><st c="37368">Aman Tanrım! </st><st c="37381">Nasıl da anlamadım bunu? </st><st c="37406">Demek annesinin elbiselerini bunun için çıkarmıyor? </st><st c="37458">Yoksa gerçekten Süreyya mı oldu? </st><st c="37491">Gerçekten öyle mi sanıyor? </st><st c="37518">Yazık, öyleyse çok yazık! </st></p>
			<p><st c="37544">Demek esrar perdesini kaldıracak asıl açıklamayı en sona sakladı. </st><st c="37610">Biraz önceki soruyu, şimdi daha iyi anlıyorum galiba! </st><st c="37664">“İnanamayacağınız çok şey anlatacağım, hazır mısınız?” derken, haklıymış. </st><st c="37738">Bu kadarına hazır değildim. </st><st c="37766">Demek için için gülüyordu bunlara. </st><st c="37801">İçin için gülmek aslında oldukça sağlıklı bir durumdur. </st></p>
			<p><st c="37857">Bu zavallı, çaresiz kız banyoda, elleri kolları bağlıyken dinliyor annesini. </st><st c="37934">Sandalyenin üzerine çıkmış, boynunda iple annesi söylüyor bunları ona. </st><st c="38005">Başka türlü bu kadar etkilenmezdi. </st><st c="38040">Ne kötü şeyler yaşamış! </st><st c="38064">Hem de kendisine omuz verecek, biraz olsun onu cesaretlendirecek, yaşadıklarını paylaşacak kimse de yok yanında. </st></p>
			<p><st c="38177">Gözlerinde görmeye alışkın olmadığım garip bir pırıltı var. </st><st c="38237">Bana bakıyor ama sanki beni görmüyor. </st><st c="38275">Şimdi artık bir şeyler yapmalı ve onu daldığı bu rüyadan uyandırmalıyım. </st><st c="38348">Yeniden Ala olmalı, başına gelen bunca şeyi birlikte değerlendirmeli, paylaşmalıyız. </st><st c="38433">Bir kere dikkatle bakıyorum Ala’ya. </st><st c="38469">Gözlerindeki garip pırıltı devam ediyor ama eskisi kadar zavallı ve çaresiz görünmüyor. </st><st c="38557">O pırıltıda dolaşan öfke kıvılcımları giderek artıyor. </st></p>
			<p><st c="38612">Biraz önce tek eliyle tutuyordu boynunu, şimdi iki eliyle birden boynunu ovalıyor. </st><st c="38695">Sanki görünmez bir ip boynunu sıkıyor ve o da ipten kurtulmaya çalışır gibi bir şeyler yapıyor. </st><st c="38791">Ah, canım! </st><st c="38802">Eğer şu anda o kendini Süreyya gibi hissediyorsa, ip boynunu sıkıyor ve o ölüyor. </st><st c="38884">Bu sahneyi yaşamasına izin vermemeli ve hemen bir şeyler yapmalıyım. </st></p>
			<p><st c="38953">Gözüm masamda her zaman duran sürahi ile bardağa takılıyor. </st><st c="39013">Aceleyle bardağa biraz su doldurup ayağa kalkarak uzatıyorum ona. </st><st c="39079">Önce görmüyor beni ama ısrar ediyorum. </st><st c="39118">Derin bir uykudan uyanır gibi gözlerini bana çeviriyor ve ellerini boynundan çekerek uzattığım bardağı alıyor. </st><st c="39229">Suyu birkaç kez içmeye çalışıyor ama olmuyor, sanki yutamıyor gibi birkaç damla su boynundan aşağı doğru dökülüyor. </st><st c="39345">Elimi uzatıp ter içinde kalan saçlarını hafifçe okşuyorum. </st><st c="39404">Yeniden hayretle bakıyor yüzüme. </st><st c="39437">“İç suyunu, iyi gelecek sana” diyorum. </st><st c="39476">Bu sefer bir dikişte bitiriyor suyu. </st><st c="39513">Elinden bardağı alıp daha yerime oturmadan konuşmaya başlıyorum. </st></p>
			<p><st c="39578">– Meğer neler yaşamışsın sen Ala! </st><st c="39612">Elin kolun bağlı, annenin boynunda ip ve sen yapayalnızsın! </st><st c="39672">Seni anlamak baştan beri kolay olmadı benim için, ama sonunda anladım galiba... </st><st c="39752">Genç yaşta, bu kadar yükü, senin o küçücük omuzların nasıl kaldırdı? </st><st c="39821">Meğer sen ne güçlü bir kızmışsın! </st><st c="39855">Oysa biz yani senin dışındaki herkes seni ne kadar yanlış tanımışız! </st><st c="39924">Hepsi geçti. </st><st c="39937">Artık unut bunları, hayata dön Ala! </st></p>
			<p><st c="39973">Hiç tepki vermeden dinliyor beni ancak gözlerindeki o garip pırıltı azaldı, sanırım şu anda artık beni görüyor ve duyuyor. </st><st c="40096">Ama yine de donmuş bir resim karesi gibi... </st><st c="40140">Resimden çıkıp yeniden canlanmasını sağlamam gerekiyor. </st></p>
			<p><st c="40196">– Annenin ne yapmaya çalıştığını biraz olsun anladım galiba. </st><st c="40257">Çok hastaymış o zaman. </st><st c="40280">Sen onun hayal gördüğünü zaten çok önce anlamışsın. </st><st c="40332">Demek peygamberi görüyor ve onunla konuşuyordu. </st><st c="40380">Bu tür hastalıklarda sık rastladığımız bir durumdur bu. </st><st c="40436">Ama yine de senin o gün, o banyoda yaşadıkların dehşet verici şeyler. </st><st c="40506">Aferin sana! </st><st c="40519">Benden aferin almak kolay değildir ama sen bunu hak ettin. </st><st c="40578">Her şeye rağmen işte buradasın! </st><st c="40610">Birlikte bunların üstesinden geleceğiz. </st><st c="40650">Neden öyle bakıyorsun bana? </st></p>
			<p><st c="40678">Cevap vermiyor. </st><st c="40694">O cevap vermedikçe ben konuşmayı uzatıyor ve ona güzel şeyler söylemeye, onu yüreklendirmeye ve yeniden bugüne, bu ana çekmeye çalışıyorum. </st><st c="40834">Ağzı açık, gözleri donuk, resim karesi gibi öylece durmaya devam ediyor. </st></p>
			<p><st c="40907">– Kim bilir senin için ne zor olmuştur sandalyede elin kolun bağlı oturmak! </st><st c="40983">O arada baban da gelmedi mi? </st></p>
			<p><st c="41012">Yine cevap vermiyor. </st><st c="41033">Doğru soruyu bulursam, belki de yeniden konuşmasını sağlayabilirim ama doğru soru ne acaba? </st><st c="41125">Biz nerede kalmıştık? </st><st c="41147">En son Ala bana ne dedi? </st><st c="41172">Annesinin sandalyenin üzerinde ona söylediklerini anlatıyordu. </st><st c="41235">Demek başka bir şey söylemedi. </st><st c="41266">Yani ondan sonra kendini astı. </st><st c="41297">Zaten bu son cümleden sonra Ala’nın elleri boynuna doğru gitmiş ve boğulmaktan kurtulmaya çalışır gibi bir şeyler yapmıştı. </st><st c="41421">Demek aklı hâlâ o günde ve o anda. </st><st c="41456">Unutamadığı o sahneler var gözlerinin önünde. </st></p>
			<p><st c="41502">Belki de bilmeden ben de kaçıyorum o sahnelerden. </st><st c="41552">Onun dikkatini bugüne çevirmeye çalışıyorum. </st><st c="41597">Ben de bundan sonrasını dinlemek istemiyorum. </st><st c="41643">Bu zavallı kızın yaşadıklarını dinlemeye bile tahammülüm yok. </st><st c="41705">Evet, asıl gerçek bu! </st><st c="41727">Şimdi biraz daha cesur olmalı ve yapmam gerekeni, hiç tereddüt etmeden yapmalı ve çok etkilensem de olayın bundan sonrasını da sonuna kadar dinlemeliyim. </st><st c="41881">Ne yapalım, işim bunu gerektiriyor. </st></p>
			<p><st c="41917">– Annen çok hastaymış, Ala. </st><st c="41945">Baksana, sana neler söylüyor. </st><st c="41975">“Sen, ben olacaksın” diyor. </st><st c="42003">Sen Ala’sın. </st><st c="42016">Süreyya’nın kızı Ala. </st><st c="42038">Hasta olan o, sen değilsin. </st><st c="42066">Her ne kadar onun elbiselerini giysen de, sen o değilsin. </st><st c="42124">Bunlar hasta bir insanın sözleri. </st><st c="42158">Eminim o gün bu sözlerden çok etkilendin. </st><st c="42200">Haklısın. </st><st c="42210">Ama artık o günler geride kaldı. </st><st c="42243">Üstelik aradan yıllar geçti ve sen büyüdün. </st><st c="42287">Genç, sağlıklı, iş güç sahibi bir kız oldun. </st><st c="42332">O yaraları saralım diye buraya geldin. </st><st c="42371">Korkma, hepsi geride kaldı ve ben senin yanındayım. </st></p>
			<p><st c="42423">Gözlerini yere indirip derin bir nefes alıyor. </st><st c="42470">Bu sözlerimin onu olumlu etkilediğini, biraz rahatladığını hissediyorum. </st><st c="42543">Söze yeniden başlarken hangi ses tonunu kullanacağını merak ediyorum çünkü artık yeniden Ala olması ve her zamanki sesiyle konuşması gerekiyor. </st><st c="42687">Benim tercihim de böyle. </st><st c="42712">Konuşmaya annesinin sesiyle devam ederse, işimiz çok daha zor demektir. </st></p>
			<p><st c="42784">Tam söze başlayacakken sesinin bir türlü çıkmadığını ikimiz de fark ediyoruz. </st><st c="42862">Birkaç kere öksürüyor, genzini temizliyor, sonra yeniden derin bir nefes alıyor ve başını kaldırmadan başlıyor konuşmaya: </st></p>
			<p><st c="42984">– Bir vuruşta devirdi sandalyeyi... </st><st c="43020">Sandalye havada uçarak başımın sağ tarafına vurup geçti... </st><st c="43079">Başımdan ılık ılık kanlar akıyordu... </st><st c="43117">Önce gözlerimi kapattım ama duramadım, yine açtım... </st><st c="43170">Ellerim bağlı olmasa hiç olmazsa gözlerimi ve kulaklarımı ellerimle kapatır, belki de oradan kaçardım... </st><st c="43275">Bunların hiçbirini yapamadım... </st><st c="43307">Hem gördüm, hem de duydum... </st><st c="43336">Ölürken benim nasıl korktuğumu, nasıl çıldırdığımı gördü... </st><st c="43396">İnanmayacaksınız ama gülerek öldü annem... </st><st c="43439">Gözlerini hiç benden ayırmadan, “Söylediklerimi sakın unutma” der gibi, gülerek öldü... </st></p>
			<p><st c="43527">Bu ne vahşet, bu ne acımasızlık! </st><st c="43560">Onu dinlerken insanın tüyleri diken diken oluyor. </st><st c="43610">Ancak bu arada Ala’nın sesindeki değişikliği hemen fark ediyorum. </st><st c="43676">Bu ses annesinin değil, Ala’nın da değil. </st><st c="43718">Bu konuşan kim? </st><st c="43734">Yumuşacık, ipek gibi bir ses çıkıyor ondan. </st><st c="43778">Gözlerimi Ala’dan hiç ayırmadan, dikkatle izliyorum. </st><st c="43831">Kafam iyice karıştı. </st><st c="43852">Şu anda ona soru da soramam çünkü ne konuşacak ne de dinleyecek hali var. </st><st c="43926">Ellerini kucağında birleştirmiş, sessiz sakin oturuyor. </st><st c="43982">Sanki narin bedeni iyice küçülmüş, omuzları çökmüş, sıcağı gören bir kardan adam gibi eriyip yok olmak istiyor. </st><st c="44094">Arada bir kucağına düşen damlalardan ağladığını anlıyorum. </st><st c="44153">İçindeki dayanılmaz yalnızlıktan sızan damlalar bunlar. </st></p>
			</div>
<div id="charCountTotal" value="44209"></div></body>
</html>
