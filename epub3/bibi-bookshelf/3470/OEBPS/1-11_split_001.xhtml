<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>HAYATA DÖN</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-11" xml:lang="tr-TR">
<div>
<p><st c="0">– Prenseslere üzülmeyin... </st><st c="28">Hem merak etmeyin, onlara bir şey olmaz.</st></p>
			<p><st c="68">– Sen nereden biliyorsun onlara bir şey olmayacağını?</st></p>
			<p><st c="122">– O bir prenses... </st><st c="142">Onların en küçük problemi bile bütün dünyaya dert olur... </st><st c="200">Güzellik derseniz onlarda... </st><st c="229">para pul, itibar, yani her şeyleri var onların... </st><st c="279">Allah her şeyi onlara verecek değil ya! </st><st c="319">Her şey vermiş, oğlan vermemiş... </st><st c="353">Oh olmuş işte... </st><st c="370">Hem nedir bu oğlan çocuk takıntısı... </st><st c="408">bunu da anlayabilmiş değilim... </st><st c="440">Kız olmak suç mu?.. </st><st c="460">Oğlanların aklı var da kızların yok mu?.. </st><st c="502">Koca şah olmuş ama bunu bile öğrenememiş... </st><st c="546">Koca Pers İmparatorluğu’na şah ol, git, İsviçrelerde oku... </st><st c="606">ama bu kadarını bile öğrenemeden gel... </st><st c="646">Öküz hikâyesindeki Afrikalılardan ne farkı var bunların? </st><st c="703">Hem de yirminci yüzyılda yaşanıyor bunlar... </st><st c="748">Aslında cahil halk böyle istemiştir... </st><st c="787">Şah da paşa paşa yapmıştır ondan istenileni... </st><st c="834">Tahtı kaybetmeyi göze alacak değil ya! </st></p>
			<p><st c="873">İşler iyice karıştı. </st><st c="894">Bu sefer öfkesi sadece prensese değil; oğlan çocuğu doğuramadığı için eşini boşayan şaha ve bunu destekleyen insanlara da kızıyor. </st><st c="1025">Bu öfkeyi uysalca sineye çekmeli; şimşek gibi çakan bakışlarını, masamın kenarında tıkırdayan parmaklarını, soluk soluğa iç çekişlerini görmezden gelmeliyim. </st><st c="1183">Aksi takdirde bu öfke bana dönecek. </st></p>
			<p><st c="1219">– Şah muhtemelen tahtını koruyabilmek için böyle bir karar aldı. </st><st c="1284">Şah, prenses Fevziye’den ayrılır ayrılmaz yeni bir prenses arayışları başlamış. </st><st c="1364">Süreyya’nın babası, İran’ın ünlü ailelerinden birinin oğluymuş ve bir Alman kızına âşık olup evlenmiş. </st><st c="1467">1932’de tek çocukları olan Süreyya dünyaya gelmiş. </st><st c="1518">Süreyya’nın sözcük anlamını biliyor musun?</st></p>
			<p><st c="1560">– Yedi yıldızdan oluşan... </st><st c="1588">yıldız kümesi demek. </st></p>
			<p><st c="1609">Allah Allah... </st><st c="1624">Bilgisayar gibi bir kafası var. </st><st c="1656">Ben bu soruyu laf olsun diye sormuştum ama pat diye yapıştırdı cevabı. </st><st c="1727">Bu kız başka neler biliyor acaba? </st></p>
			<p><st c="1761">– Senin de bilmediğin yok! </st><st c="1788">Bu yedi rakamı Süreyya’nın hayatında önemlidir çünkü annesi onu evlendikten yedi yıl sonra dünyaya getirir ve zaten bu yüzden adını Süreyya koyarlar. </st><st c="1938">Şah’la evliliği de yedi yıl sürer. </st></p>
			<p><st c="1973">– Prenses olmasa... </st><st c="1993">kimin umurunda yedi rakamı filan? </st></p>
			<p><st c="2027">Böyle giderse öyküyü anlatamayacağım. </st><st c="2065">Her seferinde sel gibi akıtıyor içindeki öfkeyi. </st><st c="2114">Bu öyküler çok işe yarıyor doğrusu... </st></p>
			<p><st c="2152">– İran’ın o zamanki koşulları son derece kötüdür. </st><st c="2202">Ülkenin insanları sefalet içindedir. </st><st c="2239">Açlık ve salgın hastalıklar ülkede kol gezmektedir. </st><st c="2291">Bu koşullar altında kızı Süreyya’nın İran’da kalmasını istemeyen anne, eşini de ikna eder ve hep birlikte Berlin’e giderler, ancak 1937’de babasının işleri nedeniyle ülkelerine geri dönmek zorunda kalırlar. </st><st c="2498">Süreyya önce İsfahan’da bir Alman okulunu, sonra da bir İngiliz okulunu bitirir. </st><st c="2579">1947’de İsviçre’ye, iki yıl sonra da yine eğitimi için Londra’ya gider. </st><st c="2651">İşte ne olursa burada olur. </st><st c="2679">Süreyya’nın orada yaşayan bir akrabası ile şahın validesi iyi arkadaştır ve bu iki kadın işbirliği yapar ve Süreyya’nın fotoğraflarını şaha yollarlar. </st><st c="2830">Şah fotoğraflardan çok etkilenir ve ablasını Londra’ya göndererek Süreyya’ya evlenme teklifini iletmesini sağlar.</st></p>
			<p><st c="2943">– Hiç görmeden mi?</st></p>
			<p><st c="2962">– Hiç görmeden. </st><st c="2979">Gerçi onunla ilgili bütün bilgiler prensesa iletilir ama yine de birbirlerini hiç görmezler. </st><st c="3072">Şahın ablasıyla birlikte İran’a gelen Süreyya hemen saraya davet edilir. </st><st c="3145">Saraydaki akşam yemeğinden sonra evlenme teklifini bir kez de şahın kendisi yapar. </st><st c="3228">Hemen ertesi gün Süreyya bu teklifi kabul eder.</st></p>
			<p><st c="3275">– Birinin tek derdi prenses olmak... </st><st c="3313">öbürünün de tahtını korumak... </st><st c="3344">Bütün prenseslerin... </st><st c="3366">canı cehenneme. </st></p>
			<p><st c="3382">Yüzüne bakıyorum; alı al, moru mor olmuş. </st><st c="3424">Gözlerinin içi bile kızarmış. </st><st c="3454">Durumun benim tarafımdan fark edilmemesi için hemen başını önüne eğiyor. </st><st c="3527">Üzerine gitmiyor ve kaldığım yerden anlatmaya devam ediyorum. </st></p>
			<p><st c="3589">– O zaman Süreyya henüz on yedi yaşındadır. </st><st c="3633">Daha sonra anılarını yazdığı bir kitapta o gece şahtan nasıl etkilendiğini, ilk görüşte ona nasıl âşık olduğunu ve bu kararından dolayı hiç pişmanlık duymadığını anlattı.</st></p>
			<p><st c="3803">– Bunlar ölse yine de pişman olmazlar... </st><st c="3845">Yeter ki prenses olsunlar.</st></p>
			<p><st c="3871">– Sen olsan ne yapardın? </st><st c="3897">Böyle bir teklifi kabul eder miydin?</st></p>
			<p><st c="3933">– Ben nasıl olsa olamam... </st><st c="3961">onun için boş yere bana bunu sormayın.</st></p>
			<p><st c="3999">– Pekâlâ... </st><st c="4012">Hemen düğün hazırlıklarına başlanır, ancak ülkenin içinde bulunduğu yoksulluk ve sefalet nedeniyle şaşaalı bir düğünden kaçınan şahın isteğiyle düğün, Pehlevi sülalesinin pek alışkın olmadığı bir sadelikte olur. </st><st c="4224">Ancak şanssızlık o zamandan başlar ve düğünden hemen önce Süreyya tifoya yakalanır. </st><st c="4308">Böylece çok daha öncesinden yapılması planlanan nikâh, 12 Şubat 1950’de yani soğuk ve karlı bir kış gününde yapılır. </st><st c="4425">Süreyya aslında tamamen iyileşememiştir ama ülkedeki siyasi durum nedeniyle şah sabırsızlanmaktadır. </st><st c="4526">Cristian Dior’un diktiği tül üzerine gümüş kılaptan işlemeli bir gelinlik giyen Süreyya, gelinliğin en az yirmi kilo oluşu ve o sıralar henüz hastalığı tam atlatamamış olması nedeniyle düğün gecesini çok zor geçirir. </st><st c="4743">Hatta bir ara bayılacak gibi olunca nedimelerden biri kimseye fark ettirmeden gelinliğin on metre uzunluğundaki kuyruğunu kesiverir.</st></p>
			<p><st c="4875">– Kim bilir ne zor olmuştur o gelinliği kesmek. </st></p>
			<p><st c="4924">– Zor olmuş mu bilmiyorum ama nedime gelinliğin eteğini o kadar güzel kesmiş ki, kimse bir şey fark etmemiş.</st></p>
			<p><st c="5032">– O da insan ama kimse onun farkında değil... </st><st c="5079">Prenses varken onunla neden ilgilensinler ki? </st></p>
			<p><st c="5125">Onu asıl ilgilendiren prensesler değil, nedimeler. </st><st c="5176">Prenseslere öfkesi de bundan. </st><st c="5206">Sanki zamanında o da bir nedimeymiş gibi konuşuyor. </st><st c="5258">Muhtemelen evde Prenses lakaplı kuzeni de ona bir nedime gibi davrandı. </st><st c="5330">Bu kızı dinlerken kendimi dedektif gibi hissediyorum ama başka çarem de yok. </st></p>
			<p><st c="5407">– Düğünün yapıldığı Gülistan Sarayı’nın aynalı salonu o gün baştanbaşa çiçeklerle donatılmış. </st><st c="5501">Tam iki yüz orkide, iki yüz dal kiraz çiçeği, bin kırmızı karanfil, bin iki yüz leylak salkımı konmuş salona. </st><st c="5611">Sarayı dolduran iki bin kişilik kalabalığın oluşturduğu tebrik koridorunda herkesi tek tek selamlayarak geçmek zorunda kalan Süreyya o gece çok yorulmuş.</st></p>
			<p><st c="5764">– Vah vah, üzülelim bari... </st><st c="5793">Neymiş efendim gelinlik ağır gelmiş! </st><st c="5830">O da yetmemiş herkesi tek tek selamlamaktan yorulmuş... </st><st c="5886">Naza, edaya bakın... </st><st c="5907">Böyledir bu prensesler... </st><st c="5933">Nedimeler bunun beş katını yapsa yorulmaz ama prenses dayanamaz... </st><st c="6000">Neden, çünkü o narindir, nazlıdır, hastalanıverir... </st><st c="6053">Sen koştur dur... </st><st c="6071">Görevin prensesi memnun etmek!</st></p>
			<p><st c="6101">– Sen bir zamanlar Süreyya’nın nedimesi miydin yoksa?</st></p>
			<p><st c="6155">– Ben bir zamanlar bizim evdeki Prenses Süreyya’nın nedimesiydim... </st><st c="6224">Ben de bir prenses olabilecekken... </st><st c="6260">onun yüzünden nedime oldum... </st><st c="6290">İstese o evin kraliçesi olurdu Süreyya... </st><st c="6332">ama istemedi... </st><st c="6348">Beni de kötü kaderinin arkasından sürükledi... </st><st c="6395">Kendi Esma Sultan’a köle olurken, benim de o kızıl saçlı şeytana hizmetçilik etmeme göz yumdu... </st></p>
			<p><st c="6492">Nasıl da anlamadım bunu! </st><st c="6517">Tabii ya, prenses derken sadece kuzenini kastetmiyor. </st><st c="6571">Bir de anne var! </st><st c="6588">O da bir kraliçe kadar güzel ama asla bir kraliçe gibi davranmıyor. </st><st c="6656">Kuzenine kızıyor ama asıl hedefi belki de annesi. </st></p>
			<p><st c="6706">– Belki bir gün hikâyemi size sonuna kadar anlatabilirsem... </st><st c="6767">siz bari anlarsınız beni. </st><st c="6793">Zaten şunun şurasında elimde ne kaldı ki! </st><st c="6835">Ölüm ile deliliği saymazsak geriye bir tek siz kalıyorsunuz... </st><st c="6898">Şimdi lütfen Süreyya’yı anlatmaya devam edin. </st></p>
			<p><st c="6944">Hayretler içinde dinliyorum onu. </st><st c="6977">Bir ölüm, bir delilik, bir de ben... </st><st c="7014">Birkaç küçük sözcükle durumu özetleyiverdi. </st><st c="7058">Oysa daha biraz önce benim iyi mi yoksa kötü mü olduğumu bilmediğini söylüyordu. </st><st c="7139">Sesi son derece kararlı ama bakışları ne kadar yorgun olduğunu belli ediyor. </st><st c="7216">Ne de olsa yılların yorgunluğu bu. </st><st c="7251">Bir an gözlerimiz buluşuyor, duygularımı anlatmak ister gibi bakıyorum ona. </st><st c="7327">Bir şey söylemenin zamanı değil. </st><st c="7360">Bakışlarımla “varım, buradayım” diyorum. </st><st c="7401">Sonra yumuşak bir sesle anlatmaya devam ediyorum: </st></p>
			<p><st c="7451">– Süreyya belki de İran’ın en talihsiz döneminde kraliçe olur. </st><st c="7514">O dönemde kimilerine göre şah yapması gerekenleri yapmayarak halkı bir sefaletin içine sürüklemiş, başta Amerika olmak üzere dış güçlerin ülkenin iç işlerine karışmalarına izin vermiş. </st><st c="7699">Ülkede insanlar yoksulluktan kırılırken kendisi her geçen gün daha da büyüyen bir lüks ve zenginlik içinde yaşamış. </st><st c="7815">Kendisini eleştiren aydınlar her türlü işkenceyi görmüş, ülkenin dört bir yanına korku salmış ve sansür her geçen gün artmış. </st><st c="7941">Kimilerine göre ise şah son derece mazbut bir yaşantı içinde, lüksten uzak yaşamış, halkı için hep en iyisini yapmaya uğraşmış. </st><st c="8069">Bu iki farklı görüşe dair pek çok kitap yazılmış, ancak tartışmalar hâlâ sonlanmamıştır.</st></p>
			<p><st c="8157">– Hayır, şah dünyanın en gaddar başkanlarından biriydi bence... </st><st c="8222">Ülkesi için hiç iyi bir şey yapmadı... </st><st c="8261">O sadece kendi keyfine baktı ve memleketini sattı... </st><st c="8314">Kendi halkına işkence yaptı... </st><st c="8345">Korkuttu onları. </st></p>
			<p><st c="8362">Burada bir yandan, prensese ağzına geleni söylerken, sanırım asıl hedefi babası. </st><st c="8443">“Halkına sahip çıkmadı” derken, belki de kendi iç dünyasının kapılarını aralıyor bana. </st><st c="8530">“O sadece keyfine baktı ve memleketini sattı” diyor. </st><st c="8583">Burada muhtemelen babaya karşı olumsuz duyguları öne çıkıyor. </st></p>
			<p><st c="8645">– Demek sen böyle düşünüyorsun!</st></p>
			<p><st c="8676">– Hayır, gerçek bu!</st></p>
			<p><st c="8696">– Olabilir... </st><st c="8711">İran tahtına ait mücevherler dünyaca ünlüdür. </st><st c="8757">Süreyya kraliçe olunca özel kasalarda duran bu mücevherleri anılarında anlatır. </st><st c="8837">Aslında bu mücevherlerin hiçbiri prensesa ait değildir. </st><st c="8893">Hepsi devletin malıdır. </st><st c="8917">Bu mücevherler İran kâğıt parasının karşılığıdır. </st><st c="8967">Bunların arasında en ünlüleri incilerle, elmaslarla süslü şahlık asası, yakutlarla, zümrütlerle işlenmiş yeniçeri palaları ve Derya-yı Nur denilen, 186 kıratlık dünyaca ünlü elmastır. </st><st c="9151">Bu elmas, ondan daha küçük 475 elmasın ortasına oturtulmuş. </st><st c="9211">Zamanında Nadir şah bunu Hindistan’dan getirmiş.</st></p>
			<p><st c="9259">– Ülkenin servetini kendilerinin sanıyor bunlar... </st><st c="9311">Oraya oturunca gözleri dönüyor... </st><st c="9345">Kim bilir bu mücevherleri de nasıl iç ettiler!</st></p>
			<p><st c="9391">– Ben bu ayrıntıları bilmiyorum ama İran, özellikle petrol nedeniyle dünyanın gözünün hep üstünde olduğu bir ülke...</st></p>
			<p><st c="9508">– İngilizler ve Amerikalılar hep bu petrolün peşinde... </st><st c="9565">Şah ülkenin kaynaklarını onlara peşkeş çekmiş... </st><st c="9614">Yeter ki o tahtında otursun... </st><st c="9645">Oh oldu işte, devrildi gitti... </st><st c="9677">Dünya hiç kimseye kalmaz... </st><st c="9705">Sultan Süleyman’a kalmamış, ona mı kalacak?</st></p>
			<p><st c="9748">– Kızdın yine.</st></p>
			<p><st c="9763">– Kızarım tabii... </st><st c="9783">Yok şahmış, yok prensesmiş!.. </st><st c="9813">Onların bizlerden yani halktan ne farkı var? </st><st c="9858">Ne gibi üstünlükleri var? </st></p>
			<p><st c="9884">İşte kapılar yine aralandı! </st><st c="9912">“Şahın ve prensesin benden bir farkı olmamalı” diyor. </st><st c="9966">Kendisine sahip çıkmayan, onu sevmeyen, önemsemeyen hatta haklarına saygı göstermeyen anne babasına isyan ediyor. </st><st c="10080">Haklı! </st></p>
			<p><st c="10087">– Prenses hikâyesi isteyen sensin ama şimdi de kızıyorsun. </st><st c="10146">Üstelik bu hikâyede prenses pek mutlu olamıyor. </st><st c="10194">Bir de mutlu prenses anlatsam kim bilir neler diyecektin?</st></p>
			<p><st c="10251">– Hiçbir prenses mutlu olmayı hak etmez ama neyse... </st><st c="10305">siz isterseniz devam edin.</st></p>
			<p><st c="10331">– 1951’de yani Süreyya evlendikten bir yıl sonra Musaddık başbakan olunca, ilk işi petrolü devletleştirmek olur. </st><st c="10445">Ancak bu durum hem İngiltere’yi hem de Amerika’yı rahatsız eder.</st></p>
			<p><st c="10509">– Vatansever insanları sevmez onlar. </st></p>
			<p><st c="10547">Musaddık’a daha yakın hissediyor kendini. </st><st c="10589">Ezilmiş, hakkı yenen insanlara arka çıkan biri gibi görüyor onu. </st><st c="10654">Şu ana kadar anlattıklarından gördüğüm kadarıyla, hayatında ona arka çıkan kimse olmamış. </st><st c="10744">Acaba o ben olabilir miyim? </st></p>
			<p><st c="10772">– Musaddık bu arada şah devirmenin yollarını aramakta, bu konuda halktan da büyük destek almaktadır, ancak şahın aleyhine giden bu durum Amerikalıların müdahalesiyle aniden değişir. </st><st c="10954">Süreyya’yı da alıp Roma’ya gitmek zorunda kalan şah, bir hafta içinde Musaddık’ın devrildiği müjdesiyle geri döner. </st><st c="11070">Bu da Süreyya’nın hayatındaki dönüm noktalarından biridir çünkü eğer şah o zaman devrilseydi, Süreyya da muhtemelen hayatını eşinin yanında geçirebilecekti. </st><st c="11227">Ama olmadı... </st></p>
			<p><st c="11241">Hayret, susuyor, itiraz etmedi. </st><st c="11273">Sanırım beni kızdırmaktan korkuyor. </st><st c="11309">Sosyal adalet kavramı onun için çok önemli. </st><st c="11353">Hayata başlarken hakkı yenen, adaletsizliği erken öğrenen insanlarda bu inanç her zaman çok güçlüdür. </st><st c="11455">Ancak bu tür kişilerin sesinin ne zaman, yani yaşamının hangi döneminde kesildiği kadar, kişiye uygulanan şiddetin dozu da burada çok önemli. </st><st c="11597">Kişi doğduğu günden beri o kadar çok haksızlığa uğramıştır ki, buna isyan etmeyi bile bilmez ve kölelik ruhu giderek tüm içini kaplar. </st><st c="11732">Böyle insanlar kendine saygı duymayı, kendini önemsemeyi hiç öğrenemeyenler arasından çıkar ve hep otoriteye boyun eğerler. </st><st c="11856">İşte bu yüzden ezilen halklar Hitler gibi insanları destekler, adı demokrasi olan ama demokrasinin hiç uygulanmadığı ülkelerde de ısrarla onlara oy verirler. </st><st c="12014">Bu kızın otoriteye isyanı, öfkesi bu nedenle hoşuma gidiyor. </st><st c="12075">İçinde ölmeyen, dipdiri duran bir şeyler hâlâ var. </st></p>
			<p><st c="12126">– Şah ülkesine geri dönünce Süreyya’yı da yanına alarak pek çok ülkeye resmi ziyaretler yapmaya başlar. </st><st c="12230">Bu ziyaretlerden biri de Menderes zamanında Türkiye’ye yapılır. </st><st c="12294">Adnan Menderes ve Celal Bayar, şah ve Şahbanu’yu İstanbul’da ağırlarlar. </st><st c="12367">Bu gezide Şah Rıza Pehlevi tıpkı babası gibi Atatürk’e ve devrimlerine duyduğu hayranlığı bir kez daha dile getirir. </st><st c="12484">Süreyya evlilikleri süresince İran’da reform hareketlerine öncülük etmeye çalışarak halkın sevgisini kazanır. </st><st c="12594">Ancak zaman geçmekte ve tahta bir veliaht gelmemektedir. </st><st c="12651">Bir süre sonra Süreyya’nın çocuk sahibi olamayacağı tıbben kesinleşir. </st><st c="12722">Şah ortalık yatışana kadar Süreyya’yı yurtdışına gitmeye ikna eder. </st><st c="12790">Süreyya ülkesinden ayrılırken bunun geri dönüşü olmayacağını sezer ama yapabileceği bir şey yoktur. </st><st c="12890">Gerçi şah daha sonra ona, yeniden evlenmesine izin verdiği takdirde ülkeye dönebileceğini, kraliçe olarak hayatına devam edebileceğini söyler ama bu öneriyi Süreyya asla kabul etmez. </st></p>
			<p><st c="13073">– Şah’a bakın hele... </st><st c="13095">“Sen gel ama ben başkasıyla evleneyim” diyor... </st><st c="13143">Şah olmuş ama adam olamamış. </st></p>
			<p><st c="13172">Şahn Kraliçe Süreyya’ya yaptığı bu teklife de itirazı var. </st><st c="13231">Sanırım bir yandan da gizli gizli babasının, anneye haksızlık ettiğini düşünüyor. </st></p>
			<p><st c="13313">– Bu teklifi kabul etmez ve böylece mahzun gözlü prenses yapayalnız kalır. </st><st c="13388">Artık ne tahtı, ne tacı, ne de serveti vardır. </st><st c="13435">Üstelik dünyanın bütün gazetecilerinin gözü onun üzerindedir. </st><st c="13497">Gittiği her yerde etrafı gazeteciler tarafından sarılır ve hakkında sürekli asılsız dedikodular çıkar. </st><st c="13600">Hatta şahın Süreyya’ya bir servet bağışladığı, saraydaki bütün mücevherleri Süreyya’ya verdiği gibi bir yığın mesnetsiz iddia ortaya atılır. </st><st c="13741">Oysaki şah, prensese mazbut bir hayat yaşamasına yetecek bir imkân sağlamıştır, hepsi bu kadar. </st><st c="13837">Neden susuyorsun, bir şey söylemeyecek misin?</st></p>
			<p><st c="13882">– “Zavallı prenses” dememi... </st><st c="13913">beklemiyorsunuz herhalde...</st></p>
			<p><st c="13940">– Tabii beklemiyorum. </st><st c="13963">Artık prenseslere ne kadar kızdığını biliyorum.</st></p>
			<p><st c="14010">– Sonunda yine zengin bir herif bulmuştur kendine. </st></p>
			<p><st c="14062">Burada öfke okları yeniden anneye dönüyor. </st><st c="14105">“Yine zengin bir herif bulmuştur kendine” derken acaba annesinin babasıyla evlenmesinde de buna benzer bir sebep görüyor olabilir mi? </st></p>
			<p><st c="14239">– Genç kızlığından beri film yıldızı olma hayalleri olan prenses 1963’te </st><span><st c="14312">Bir Kadının Üç Yüzü </st></span><st c="14332">adlı filmde başrol oynar. </st><st c="14358">Ancak filmin tüm kopyalarını şahın satın aldığı söylentisi tüm dünyaya yayılır ve film hemen gösterimden kalkar. </st><st c="14471">Bu arada filmin yönetmeni Franco Indovino ile Süreyya arasında bir aşk ilişkisi başlar. </st><st c="14559">Ancak çiftin mutlulukları kısa sürer. </st><st c="14597">Süreyya’nın kötü kaderi burada da peşini bırakmaz ve Franco 1972’de bir uçak kazasında ölür. </st><st c="14690">Prenses bu büyük acının ardından Roma’dan ayrılır ve Paris’e yerleşir. </st><st c="14761">25 Ekim 2001’de Paris’teki apartman dairesinde ölü bulunur. </st><st c="14821">Bu hüzünlü prenses hikâyesi de burada biter.</st></p>
			<p><st c="14865">– Kadın gerçekten şanssızmış. </st></p>
			<p><st c="14896">İlk kez prensesle empati yaptı ve sonunda kendini onun yerine koyarak düşünebildi. </st><st c="14979">Bu da bir tesadüf gibi gelmiyor bana. </st><st c="15017">Demek arada bir annesi için de üzülüyor bu kız! </st></p>
			<p><st c="15065">– Demek sonunda kabul ettin!</st></p>
			<p><st c="15093">– Ne kadar şanssız da olsa o, hayatını bir prenses olarak yaşamış... </st><st c="15163">Keşke ben de prenses olsaydım da şansım iyi olmasaydı... </st><st c="15220">Veya erken ölseydim.</st></p>
			<p><st c="15240">– Ciddi misin? </st><st c="15256">Şanssız bir prenses olmayı ben istemezdim doğrusu. </st><st c="15307">Bunu sen neden bu kadar çok istiyorsun?</st></p>
			<p><st c="15346">– Bir gün bile yeter bana... </st><st c="15376">O duyguyu bir gün yaşasam... </st><st c="15405">hemen sonra ölebilirim.</st></p>
			<p><st c="15428">– Bunu bana da anlat Ala! </st><st c="15455">Bu duyguyu anlamak istiyorum. </st><st c="15485">İnsan olmak ile prenses olmayı eş tutuyorsun gibi geldi bana.</st></p>
			<p><st c="15546">– Olabilir. </st><st c="15559">Ben kendimi insan olarak göremiyorsam, bu benim suçum değil... </st><st c="15622">kimse bana insan muamelesi yapmadı ki... </st></p>
			<p><st c="15663">Bu sözleri içimi sızlatıyor. </st><st c="15692">Hüznüm neredeyse yüreğime sığmıyor artık... </st><st c="15736">Buraya ilk geldiği günü hatırlıyorum. </st><st c="15774">Ben de reddetmiştim onu. </st><st c="15799">Öyle yaptığım için şimdi üzülüyorum ama kendini bizim tombalak Tuna’ya bile reddettirmenin bir yolunu bulmuştu. </st><st c="15911">Reddedilmek, istenmemek, sevilmemek onun tarihinde var. </st><st c="15967">Bir yandan bu kaderin tekrarından ölesiye korkarken, bir yandan da bu kaçınılmaz sona hazırlıyor kendini. </st><st c="16073">Çok daha dikkatli olmalıyım. </st><st c="16102">Bir gün, olmadık bir telime dokunuverecek ve o çok korktuğu sonu, bu ilişkide bile kendi elleriyle hazırlayıverecek diye ben bile korkuyorum. </st><st c="16244">Aslında en derinlerinde bir yer asla böyle olsun istemiyor, bunu biliyorum ama yazgısı onu buraya itecek. </st><st c="16350">Ona karşı kullandığım kalkanı giderek güçlendirmeli, kendine sıktığı kurşunun geri dönüp beni vurmasına mani olmalıyım. </st><st c="16470">Psikiyatrist olmak böyle bir şey işte! </st><st c="16509">Bazen insanı insanlıktan çıkaran ve çıkardığı kadar da derinleştiren, olgunlaştıran çileli bir meslek! </st></p>
			<p><st c="16612">– Buraya ilk geldiğin günden beri aramızda geçenleri düşünüyorum da, sana iyi muamele edilmesini sen de pek istemiyorsun gibi geliyor bana.</st></p>
			<p><st c="16751">– Öyle değil... </st><st c="16768">alışkanlıklarımı tekrar ediyorum... </st><st c="16804">Sonunda yaşanacağına baştan yaşansın istiyorum.</st></p>
			<p><st c="16851">– Yanılıyor olamaz mısın? </st><st c="16878">Bu davranışlar belki de senin en korktuğun şeyleri ısrarla çağırıyor. </st></p>
			<p><st c="16948">Bu sözüme hemen cevap vermiyor, düşünüyor. </st><st c="16991">Korkuyla beklediği yazgıyı göreve davet ediyor gibi bir hali var. </st><st c="17057">“Nasıl olsa bir gün geleceksin, bari bir an önce gel” diyor ona. </st><st c="17122">Sonra ani bir hareketle başını bana doğru çevirip gözlerimin içine bakarak soruyor: </st></p>
			<p><st c="17206">– Kadere inanır mısınız? </st></p>
			<p><st c="17231">İlginç bir zamanda, ilginç bir soru! </st><st c="17268">Tam da zihnimden onun kaderiyle ilgili düşünceler hızla akarken soruyor bunu bana. </st></p>
			<p><st c="17351">– İnanırım. </st><st c="17363">Değiştiremeyeceğimiz şeyler vardır hayatımızda. </st><st c="17411">Örneğin, dünyaya kimlerin çocuğu olarak geldiğimiz, tamamen bizim dışımızda gerçekleşir ve bu da neredeyse hayatımızın rotasını çizer. </st><st c="17546">Ama ben yine de teslimiyetten yana değilim. </st><st c="17590">Hep isyan eden, hep savaşan, hep bir şeyleri değiştirmeye çalışan bir kişiliğim vardır. </st><st c="17678">Hastalarımı da genelde hep bu yönde yüreklendirmeye çalışırım. </st><st c="17741">Tarih okuyorsan eğer kaderini değiştiren nice insanlar görürsün orada. </st><st c="17812">Senin için de aynen böyle düşünüyorum. </st><st c="17851">Yeteri kadar iyi savaşırsan kazanabilirsin. </st></p>
			<p><st c="17895">– Onun için buradayım... </st><st c="17920">Silahsız savaşabilir mi insan?</st></p>
			<p><st c="17950">– İnsan savaşmak için gerekli silahı kendisi üretmelidir. </st><st c="18009">Sende göremediğim de işte bu!</st></p>
			<p><st c="18038">– Kazanmayı ne kadar istediğimi... </st><st c="18074">görmüyor musunuz?</st></p>
			<p><st c="18091">– İstediğini görüyorum ama bunun için savaştığını görmüyorum. </st><st c="18154">Sen içindeki öfkeye teslim oluyorsun. </st><st c="18192">Oysa zeki bir kızsın. </st><st c="18214">Bir de kendinle barışabilsen! </st><st c="18244">Kendini aşağılamak, çirkinleştirmek, başkaları tarafından itilmek, reddedilmek ve sevilmemek için elinden geleni yapıyorsun.</st></p>
			<p><st c="18368">– Bu da... </st><st c="18380">bir çeşit isyan... </st><st c="18399">olamaz mı? </st></p>
			<p><st c="18410">Bunun da bir çeşit isyan olabileceğini düşünmemiştim doğrusu ama neden olmasın? </st></p>
			<p><st c="18490">– Hiç böyle düşünmemiştim ama haklı olabilirsin. </st><st c="18539">Belki bu da bir çeşit isyandır! </st><st c="18571">Ama iki türlü isyan vardır. </st><st c="18599">İsyan etmek için isyan etmek veya kazanmak için isyan etmek. </st><st c="18660">Sen hangisini yapıyorsun? </st></p>
			<p><st c="18686">– Siz hiç arabanızla bir kediye çarptınız mı?</st></p>
			<p><st c="18731">– Hayır, inşallah da olmaz çünkü çok üzülürüm.</st></p>
			<p><st c="18778">– Ben işte o kediye benziyorum... </st><st c="18813">Araba çarptıktan sonra yolda çaresizce debelenen zavallı bir kediye... </st></p>
			<p><st c="18884">Nasıl da acımasız bir benzetme bu! </st><st c="18919">Bu kız kendini bu kadar mı âciz hissediyor? </st></p>
			<p><st c="18963">– Yapma Ala, yapma... </st><st c="18985">Kendine bu kadar haksızlık etme. </st><st c="19018">Bak, şimdi senin yerine ben isyan ediyorum. </st><st c="19062">Sen hukukçusun, insanlara adalet dağıtacaksın. </st><st c="19109">Kendini nasıl o kediye benzetirsin? </st></p>
			<p><st c="19145">– Milyonlarca insan gazetelerde okudukça... </st><st c="19189">Prenses Süreyya’nın kötü kaderine üzüldü... </st><st c="19233">ama yolda acıyla çırpınan kediye üzülmek kimsenin aklına gelmez... </st><st c="19300">Önce prenses olacaksın... </st><st c="19326">üzülmeye değer biri olmayı hak edeceksin ki... </st><st c="19373">insanlar sana da üzülsünler. </st></p>
			<p><st c="19402">Söyledikleri hiç de yabana atılacak şeyler değil. </st><st c="19452">Kendini yaralı bir kediye benzetmesi yine içimi sızlatıyor. </st></p>
			<p><st c="19512">– Önemli biri olmak için prenses olmak gerekmiyor. </st><st c="19563">Başka türlü de yapabilirsin bunu. </st><st c="19597">Hem genç, hem akıllı, hem de çalışkan bir kızsın. </st><st c="19647">Bunları hayata geçirmeyi denesene!</st></p>
			<p><st c="19681">– Öyle yapıyorum zaten... </st><st c="19708">Görmüyor musunuz, her fırsatta yanınıza koşuyorum... </st><st c="19761">Şimdilik elimden gelen bu... </st><st c="19790">Gerisini birlikte yapacağız.</st></p>
			<p><st c="19818">– İnşallah...</st></p>
			<p><st c="19832">– Yine çok zamanınızı aldım. </st></p>
			<p><st c="19862">– Olsun, bakalım bir dahaki sefere neler anlatacaksın bana! </st></p>
			<p><st c="19922">Korkudan adeta gözleri büyüyor. </st></p>
			<p><st c="19954">– Korkma canım, ben polis değilim, ifadeni almak gibi bir niyetim de yok. </st><st c="20028">Anlatırsan dinlerim, sen anlatmazsan da yine ben anlatırım. </st></p>
			<p><st c="20088">– Anlatırsınız değil mi? </st><st c="20113">Öyle güzel anlatıyorsunuz ki... </st><st c="20145">belki de hayatımın en mutlu günlerini yaşıyorum burada... </st><st c="20203">O kedi yavrusu gidiyor... </st><st c="20229">çirkin de sevimsiz de olsa... </st><st c="20259">yaşayan bir canlı, belki de bir insan oluyorum yanınızda... </st></p>
			<p><st c="20319">– Bugün sıranı bir başkasına verdin. </st><st c="20356">O çıkana kadar bekledin. </st><st c="20381">Çok zarif, çok insanca bir davranıştı. </st><st c="20420">Bunun için sana teşekkür etmek istiyorum.</st></p>
			<p><st c="20461">– Ne önemi var? </st></p>
			<p><st c="20478">Böyle deyip elime dokunur gibi yaparak çıkıyor odadan. </st><st c="20533">Garip bir hüzün çöküyor üzerime. </st><st c="20566">Sanki hüznün buğu olup havaya dağıldığı, boğucu, nemli bir hamamda gibi hissediyorum kendimi. </st><st c="20660">Oysa bu odadan olabildiğince iyi çıktı Ala. </st><st c="20704">Burada kendini mutlu hissettiğini söyledi. </st><st c="20747">Belki de “mutluluk” kelimesini ilk kez kullandı ama bu kız insanı hüzünlendiriyor. </st></p>
			<p><st c="20830">Ayağa kalkıp elimde tespihim, odamda bir aşağı bir yukarı dolaşıyorum. </st><st c="20901">Kapıyı kimse açmaz inşallah çünkü bu halim insanları endişelendirecek ve bir sürü soru soracaklar bana. </st><st c="21005">Bunu istemiyorum. </st><st c="21023">Sonra yavaşça penceremin önüne gelip dünyaya bakıyorum. </st><st c="21079">Akşam güneşi bulutların arasından bir görünüp bir kaybolarak dolaşıyor. </st><st c="21151">Bu güneş bütün canlılara yaşam bahşediyor. </st><st c="21194">Pencereyi açınca taze havayla birlikte Ankara’nın uzaktan gelen uğultulu sesi doluyor odama. </st><st c="21287">“Hayat devam ediyor” diyorum içimden, demek ki kısa bir an da olsa benim için hayat durmuş. </st></p>
			<p><st c="21379">Kapı hafifçe vuruluyor ve Nevin giriyor içeri, elinde tepsiyle. </st><st c="21443">Sıcak çay ve birkaç bisküvi getirmiş bana. </st><st c="21486">Yine kırmızı önlüğünü giymiş üstüne. </st><st c="21523">Kırmızı, küçük bebekleri anımsatan yanakları, çoğu zaman insana cıvıl cıvıl bakan gözleri ve özellikle benim yanıma girerken heyecandan zangır zangır titreyen elleriyle, bu odaya her girişinde farklı bir duygu yaratır bende Nevin. </st><st c="21754">Onun odaya getirdiği duygu sevinçtir, coşkudur, gençliktir! </st><st c="21814">Arada bir görüşmenin tam orta yerinde açılır kapı ve bir bahaneyle girer içeri Nevin. </st><st c="21900">Hasta da donar kalır, ben de! </st><st c="21930">Hiç hoş olmaz böyle şeyler ama içeri gireni görünce iki tarafın da öfkesi yatışır, gözler kızgın bakmaktan hemen vazgeçer, o işini bitirip çıkana kadar sevgiyle izleriz onu. </st><st c="22104">Tuna bunları çok iyi bildiği için her zaman sokmaz onu içeri. </st><st c="22166">Çoğu zaman elinde tepsiyle kapıdan geri döner ama bazen Tuna’yı atlatmanın bir yolunu bulur ve sabah güneşi gibi dalar odaya. </st><st c="22292">Sabah güneşine ne kadar kızılabilirse, biz de o kadar kızarız Nevin’e. </st><st c="22363">Annesiyle birlikte kafeteryada çalışırlar. </st><st c="22406">Annesi yani Ayten yıllar önce benim yanımda çalışmaya başladı. </st><st c="22469">Birbirinden güzel üç kızı var. </st><st c="22500">Ben onu tanıdığımda çocukların en büyüğü ilkokula gidiyordu. </st><st c="22561">Nevin daha okula bile başlamamıştı. </st><st c="22597">Ayten yıllardır hiç bıkmadan usanmadan, hiç “yoruldum” demeden çalıştı ve okuttu kızlarını. </st><st c="22689">Şimdi iki büyük kız üniversiteyi bitirdi, kendilerine iyi birer iş ve eş buldular. </st><st c="22772">Bir tek Nevin kaldı Ayten’in elinde. </st><st c="22809">Emekleri, alın terleriyle kendilerine ait bir evde, anne-kız birlikte oturuyor ve sabahları işe yine birlikte geliyorlar. </st><st c="22931">İkisi de burada çalışmaktan mutlu. </st><st c="22966">Biz onları seviyoruz, onlar da bizi... </st></p>
			<p><st c="23005">Ağzım kurumuş. </st><st c="23020">Bu çayı tam zamanında getirdi Nevin. </st><st c="23057">Daha çayımı bitirmeden Tuna giriyor içeri. </st><st c="23100">Bilgisayardaki randevulara bakıyorum. </st><st c="23138">Görmem gereken daha birçok hasta var. </st><st c="23176">Ellerini ovuşturarak başlıyor söze: </st></p>
			<p><st c="23212">– Hüseyin Bey ile ailesi geldi. </st><st c="23244">Randevuları yok ama salonda bekliyorlar. </st><st c="23285">Sabahtan gelmişler Ankara’ya. </st><st c="23315">Telefonla arayıp da, “durum acil” deyince, “Gelin, bir ara size de bakar doktor hanım” deyivermiştim ama bu kargaşada size söylemeyi unuttum. </st><st c="23457">Bir saattir bekliyorlar. </st></p>
			<p><st c="23482">Korkarak bakıyor gözlerime. </st><st c="23510">Bana sormadan hiç yapmazdı böyle şeyler ama olmuş bir kere... </st></p>
			<p><st c="23572">– Hangi Hüseyin Bey’den söz ediyorsun sen?</st></p>
			<p><st c="23614">– Hani şu öğretmen olan! </st><st c="23640">Hatırlamadınız mı? </st><st c="23659">Sık sık eşiyle birlikte gelirler ya buraya?.. </st></p>
			<p><st c="23705">– Ha, o mu? </st><st c="23717">Tamam, tamam. </st><st c="23731">Buyursunlar. </st><st c="23744">Ama bekleyen randevulu hastalarımız var.</st></p>
			<p><st c="23784">– Adamcağızın halini görünce hiçbiri itiraz etmedi. </st><st c="23837">Sizce de uygunsa önce onu alalım. </st></p>
			<p><st c="23871">Hatırlamaz olur muyum Hüseyin Bey’i? </st><st c="23908">Küçük bir ilde öğretmenlik yapıyor. </st><st c="23944">Eşi de bankacı. </st><st c="23960">İki çocukları var. </st><st c="23979">Karı-koca çalışmış okutmuşlar çocuklarını. </st><st c="24022">Şimdi ikisi de üniversite öğrencisi. </st><st c="24059">Tipik bir Anadolu ailesi onlar. </st><st c="24091">Herkes birbirinin gözünün içine bakıyor. </st><st c="24132">Kimse ötekinin hastalanmasına, üzülmesine dayanamıyor ama kızınca da bazen incitebiliyorlar birbirlerini. </st></p>
			<p><st c="24238">Bundan sekiz-on yıl önce Hüseyin Bey ilk depresyona girdiğinde gelmişlerdi bana. </st><st c="24319">Orada da doktorlara gitmişler ama olmamış. </st><st c="24362">Neredeyse intiharın eşiğine gelmiş adamcağız. </st><st c="24408">Okula gidemez olmuş. </st><st c="24429">Yerinde duramıyor, geceleri sabaha kadar evin içinde sıkıntıdan dolaşıp duruyormuş. </st><st c="24513">O ara okulda ufak tefek bazı sorunları olmuş. </st><st c="24559">“Onlara üzüldü de böyle oldu” diye anlatmıştı eşi. </st><st c="24610">Yemiyor, içmiyor, kumru gibi sabahtan akşama kadar düşünüyor, aç açık kalacaklarını, ele muhtaç olacaklarını kuruyormuş hep. </st><st c="24735">O zaman verdiğim tedaviyle tamamen düzelmişti, ancak bir süre sonra da farklı bir tabloyla gelmişlerdi bana. </st><st c="24844">Hüseyin Bey’in yüzünde güller açıyor, sürekli bir şeyler anlatıyor, hiçbir şeyinin olmadığını, eşinin zoruyla geldiğini söylüyordu. </st><st c="24976">Ama daha içeri girer girmez bunun bir manik atak olduğunu anlamıştım. </st><st c="25046">Yani depresyon bu sefer de tersine dönmüş, aşırı haller başlamıştı bizim Hüseyin Bey’de. </st></p>
			<p><st c="25135">İlk günden beri ailecek hepsine kanım çok ısındığından, onları sanki uzaktan gelen akrabalarım gibi kapıda karşılarım hep. </st><st c="25258">Hüseyin Bey biraz da buna güvenerek bana biraz nazlanmış ama sonunda yine tedaviye ikna olmuş ve ilaçları alıp gitmişlerdi. </st><st c="25382">Sonra bir daha bu hastalık gelmesin diye koruyucu ilaç vermiştim kendisine. </st><st c="25458">En az senede bir kere eşiyle birlikte gelirler ve uzun süredir Hüseyin Bey çok iyiydi. </st><st c="25545">Bakalım bugün yine iyi mi? </st></p>
			<p><st c="25572">Yerimden kalkıp bekleme salonuna çıkıyorum. </st><st c="25616">Hüseyin Bey ile eşi beni görünce ayağa kalkıp yanıma geliyorlar. </st><st c="25681">Eyvah, yine çok kötü benim sevgili hastam. </st><st c="25724">Ne oldu acaba? </st><st c="25739">Hemen kapıda ellerini sıkıp teker teker karşımdaki koltuğa oturtuyorum onları. </st></p>
			<p><st c="25818">Eşinin gözlerinde yaş var. </st><st c="25845">Hüseyin Bey ise karanlık, sıkıntılı gözlerle bakıyor bana. </st><st c="25904">Depresyon yine gelmiş. </st><st c="25927">Neden acaba? </st></p>
			<p><st c="25940">Eşi başlıyor anlatmaya. </st><st c="25964">Uzun süredir her şey yolundaymış. </st><st c="25998">Okullar açılmadan kızları yurda yerleştirmek için sık sık gidip gelmeleri gerekmiş ve bu seyahatler sırasında ilaçlar ihmal edilmiş. </st><st c="26131">“Bunca yıl sonra birkaç haftadan bir şey olmaz” demişler ama tahmin ettikleri gibi olmamış. </st><st c="26223">Onlar hastalığı unutsa da hastalık onları unutmamış ve hemen binmiş tepelerine. </st><st c="26303">Adamcağız perişan! </st><st c="26322">Eşi bunları anlatırken o, yerinden kalkıp odada dolaşmaya başlıyor. </st><st c="26390">Yine her yanı sıkıntıdan kasılıp kalmış. </st><st c="26431">Sık sık mırıldanır gibi, “Ne olur, kurtarın beni bu sıkıntıdan” diyor. </st><st c="26502">Üzülüyorum. </st><st c="26514">Ne tatlı adam bu Hüseyin Bey! </st><st c="26544">Kim bilir öğrencileri onu ne çok seviyordur. </st><st c="26589">Eşi zaten en az onun kadar perişan. </st><st c="26625">Nasıl da seviyor kocasını! </st></p>
			<p><st c="26652">Elimden geldiğince onları sakinleştirmeye, umut vermeye çalışıyorum. </st><st c="26721">“Merak etmeyin, geçen sefer nasıl geçtiyse yine geçecek bu hastalık ama biraz zamana ihtiyacımız var.” İlaçları yazıyor, tek tek, yavaş yavaş tarif ediyorum. </st><st c="26879">İkisinin de gözlerinin içine bakarak onlara güven vermeye çalışıyorum. </st><st c="26950">Aslında bu depresyonun ne kadar zalim bir hastalık olduğunu biliyorum. </st><st c="27021">O adamın nasıl bir sıkıntı yaşadığını anlıyorum ama şimdilik yapabileceklerim bunlar. </st><st c="27107">Hemen geçmeyecek, bunu da biliyorum. </st><st c="27144">Onun için sıkıntıyı bir an önce azaltacak ilaçlar da ilave ediyorum reçeteye. </st><st c="27222">“Artık geceleri dolaşmayacaksın, uyuyacaksın, yakında iştahın da açılacak, korkma, geçecek” diyorum. </st></p>
			<p><st c="27323">Yine karı-koca birbirlerine dayanarak, bana defalarca teşekkür ederek çıkıyorlar odadan. </st><st c="27412">Eşi nasıl da sevgiyle destek veriyor kocasına! </st><st c="27459">Ağzıma buruk bir tat, kırmızı koltuklu odamın duvarlarına ise yaşananların hüzünlü tortusu çöküyor. </st><st c="27559">Şimdi artık biraz daha hızlı hareket etmem gerekiyor. </st><st c="27613">Hem bakmam gereken hastalar var, hem de akşam klinikle ilgili bitmez tükenmez toplantılardan birini daha yapacağız. </st><st c="27729">Doktorlarla mı, psikologlarla mı, yoksa diğer personelle mi toplanacağız, henüz bilmiyorum... </st></p>
		</div>
<div id="charCountTotal" value="27823"></div></body>
</html>
