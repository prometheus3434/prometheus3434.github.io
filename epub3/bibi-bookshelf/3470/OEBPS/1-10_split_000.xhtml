<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>HAYATA DÖN</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-10" xml:lang="tr-TR">
		<div>
			<p id="_idParaDest-7"><st c="0">7</st></p>
			<p><st c="1">Bugün öğle yemeğimi kafeteryada, klinikte görevli diğer meslektaşlarımla birlikte yedim. </st><st c="90">Bu bile büyük lüks benim için. </st><st c="121">Merdivenden keyifle bizim kata inerken yine Ala’yı görüyorum. </st><st c="183">Tuna’nın karşısındaki koltuklardan birine oturmuş, onunla sohbet ediyor. </st><st c="256">Beni görünce konuşmayı kesip başöğretmenini selamlayan küçük bir öğrenci gibi aceleyle ayağa kalkıp selamlıyor. </st><st c="368">Ben de başımla karşılık verdikten sonra ellerimi ovuşturarak odama giriyorum. </st></p>
			<p><st c="446">Ala ile ilişkilerimiz hızla değişiyor. </st><st c="485">Odama gülerek giriyor, elimi sıkarken hep gözlerimin içine bakıyor. </st><st c="553">Konuşmaktan eskisi kadar çekinmiyor. </st><st c="590">Sadece benimle değil, Tuna’yla da ilişkileri eskiye göre daha iyi. </st><st c="657">Kendisine çok büyük gelen o eski moda şeyleri giymekten henüz vazgeçmedi ama en azından eskisi kadar pis değil. </st><st c="769">Bu arada kilo almaya devam ediyor. </st><st c="804">Genel görünümündeki olumlu değişiklik biraz da bununla ilgili. </st><st c="867">Cildi bile parlamaya başladı. </st><st c="897">Bu durumu Tuna ile konuşmam lazım. </st><st c="932">Acaba benim gördüğümü o da görüyor mu? </st></p>
			<p><st c="971">Nevin elinde tepsiyle içeri girerken, “Tuna’yı içeri göndersene” diyorum ona. </st><st c="1049">Tuna koşarak, heyecanla giriyor içeri. </st></p>
			<p><st c="1088">– Ne haber Tuna, nasılsın?</st></p>
			<p><st c="1114">– İyiyim efendim, çok iyiyim. </st><st c="1145">Beni çağırınca heyecanlandım. </st><st c="1175">Önemli bir şey mi var?</st></p>
			<p><st c="1197">– Yok, yok, öylesine çağırdım. </st><st c="1229">Şu bizim deli kızı soracaktım.</st></p>
			<p><st c="1259">– Ne olmuş deli kıza?</st></p>
			<p><st c="1281">– Bu ara sanki eskiye göre çok değişti gibi geliyor bana. </st><st c="1340">Ne oldu sence bu kıza?</st></p>
			<p><st c="1362">– Evet, evet, ben de farkındayım. </st><st c="1397">Çok değişti. </st><st c="1410">Ayol şimdi güleceksiniz belki ama çok kanım kaynadı benim bu kıza. </st><st c="1477">Baştan hiç sevmemiştim. </st><st c="1501">Biliyorum, siz de sevmemiştiniz ama aslında çok tatlı biriymiş. </st><st c="1565">Nasıl da saygılı! </st><st c="1583">Sanki ilk günler buraya gelen o değil de başkasıydı. </st><st c="1636">Hiç eli boş gelmiyor. </st><st c="1658">Ufak tefek bir şeyler getiriyor gelirken.</st></p>
			<p><st c="1699">– Ne gibi?</st></p>
			<p><st c="1710">– Bazen küçük bir kutu çikolata, bazen börek çörek veya bir demet çiçekle geliyor. </st><st c="1794">Hâlâ kendini affettirmeye çalışıyor. </st><st c="1831">Kaç kere söyledim, “Kızım bunlara gerek yok, biz o günü çoktan unuttuk” diyorum ama yine de getiriyor. </st><st c="1934">Randevu saatinden hep erken geliyor. </st><st c="1971">Hatta acelesi olan hastalara sırasını bile veriyor. </st><st c="2023">Benim masamın karşısındaki koltuklarda oturuyor ama beni hiç rahatsız etmiyor. </st><st c="2102">Geçen gün yine salon çok kalabalıktı. </st><st c="2140">Telefon bir yandan, hastalar bir yandan derken bir de baktım benim yerime Ala hastalarla ilgileniyor. </st><st c="2242">Burayı çok benimsedi. </st><st c="2264">Aslında galiba o da çok çalışıyor ve bir sürü işi var çünkü beklerken telefonu hiç susmuyor. </st><st c="2357">Bazen bürodan arıyorlar, çoğunda da müvekkilleri arıyor. </st><st c="2414">Sizin yanınıza girerken telefonunu kapattığı için siz bunları bilmiyorsunuz. </st><st c="2491">Onlarla da çok nazik konuşuyor. </st><st c="2523">İlk günler hiç böyle değildi. </st><st c="2553">Daha doğrusu, doğru dürüst konuşmayı bile bilmiyordu. </st><st c="2607">Hep eli ayağına dolaşıyor, iki kelimeyi yan yana getiremiyordu. </st><st c="2671">Şimdi konuşması da eskiye göre düzeldi. </st><st c="2711">Ama sizden çok korkuyor.</st></p>
			<p><st c="2735">– Benden mi?</st></p>
			<p><st c="2748">– Evet, hem çok seviyor sizi, hem de korkuyor sizden.</st></p>
			<p><st c="2802">– Ben ne yapmışım ona?</st></p>
			<p><st c="2825">– Yok canım, bir şey yaptığınızdan değil ama sizden çekiniyor işte. </st><st c="2894">Geçen gün patronu aradı beni. </st><st c="2924">Çalışanlardan birine randevu aldı. </st><st c="2959">Size de selam söyledi. </st><st c="2982">“Gülseren Hanım bizim deli kızın hakkından geldi” diyor. </st><st c="3039">Yakında bir çayınızı içmeye gelecekmiş.</st></p>
			<p><st c="3078">– Deli kız mı, o da mı deli kız diyor? </st></p>
			<p><st c="3118">Kahkahalarla gülüyor Tuna. </st></p>
			<p><st c="3145">– Bu adı ona biz taktık sanıyordum ama yanılmışım. </st><st c="3196">Meğer o da deli kız diyormuş. </st><st c="3226">Hay Allah, sizinle sohbet çok güzel ama telefonlar zırıl zırıl çalıyor. </st><st c="3298">İzin verirseniz ben gidiyorum.</st></p>
			<p><st c="3328">– Tamam, tamam. </st><st c="3345">Ben de hazırım. </st><st c="3361">Ala’yı içeri alabilirsin.</st></p>
			<p><st c="3386">– Yok, o değil, sizin eski hastalarınızdan biri girecek şimdi ama bu sefer kendi için gelmemiş.</st></p>
			<p><st c="3482">– Ama sıra Ala’nın!</st></p>
			<p><st c="3502">– Kızcağızın acelesi varmış. </st><st c="3532">Ala, “Ben beklerim” dedi. </st></p>
			<p><st c="3558">Tuna lafını bitiremeden koşarak çıkıyor odadan. </st><st c="3606">Bıraksam akşama kadar konuşur ve anlatır ama onu dinlemek sıkmıyor insanı. </st><st c="3681">Konuşurken ne yapar eder gülmek için bir bahane bulur. </st><st c="3736">İçi kaynıyor kadının. </st><st c="3758">Böyle olabilmek ne güzel! </st><st c="3784">Demek Ala sırasını bir başkasına verdi! </st><st c="3824">İlginç doğrusu. </st></p>
			<p><st c="3840">Açık duran kapıdan genç bir kadın giriyor içeri. </st><st c="3889">Onu görür görmez tanıyorum. </st></p>
			<p><st c="3917">– Hoş geldin Gülten! </st><st c="3938">Nasılsın?</st></p>
			<p><st c="3947">– İyiyim çok şükür doktor hanım, hem de çok iyiyim.</st></p>
			<p><st c="3999">– Gel otur. </st><st c="4012">Biz görüşmeyeli kaç yıl oldu?</st></p>
			<p><st c="4041">– En az dört beş yıl olmuştur.</st></p>
			<p><st c="4072">– Nasıl gidiyor evlilik? </st><st c="4098">Umarım artık her şey yolundadır.</st></p>
			<p><st c="4130">– İyi, iyi... </st><st c="4145">Oğlan da büyüdü. </st><st c="4162">Sizin tavsiyelerinizi hiç unutmuyorum. </st><st c="4201">Kocamla neredeyse kavga etmeyi unuttuk desem yalan olmaz. </st><st c="4259">O zaman ayrılsaymışız ikimize de çok yazık olacakmış. </st><st c="4313">O günler aklımıza geldikçe sizi hatırlıyor ve sık sık kulaklarınızı çınlatıyoruz.</st></p>
			<p><st c="4394">– İyi, çok memnun oldum. </st></p>
			<p><st c="4420">– Bugün size başka bir nedenle geldim. </st><st c="4459">Hatırlarsanız o zamanlar eşimin ailesiyle de bazı sorunlarım vardı. </st><st c="4527">Sonra hepsi geçti, unutuldu gitti. </st><st c="4562">Ama şimdi kayınvalidem hiç iyi değil. </st><st c="4600">Biz Ümit’le ne yapacağımızı şaşırdık. </st><st c="4638">Doktora götürelim diyoruz, onu da kabul etmiyor. </st><st c="4687">Tek çocuğu da Ümit olduğu için kadıncağızla bizden başka ilgilenen kimse de yok. </st><st c="4768">Aklımıza siz geldiniz. </st><st c="4791">“Bari ben gidip durumu anlatayım” dedim. </st><st c="4832">Belki bana bir tavsiyeniz olur.</st></p>
			<p><st c="4863">– Hayırdır, nesi var kayınvalidenin? </st></p>
			<p><st c="4901">Buraya kayınvalidesi için gelmesi garibime gitti çünkü eskiden çok çekti o kadından. </st><st c="4986">Şimdi de ona yardım etmeye mi çalışıyor? </st></p>
			<p><st c="5027">– Eskiden çok titiz, her şeyi kontrol etmek isteyen bir yapısı vardı. </st><st c="5097">Bundan üç yıl önce kayınpederimi kaybedince yalnız kaldı. </st><st c="5155">Onunla da iyi anlaşamazlardı. </st><st c="5185">Adamcağızın her şeyine karışır, hiç huzur vermezdi. </st><st c="5237">Ama Allah için, hastalanınca da ona çok baktı. </st><st c="5284">Sonra kayınpederim ölünce çok üzüldü. </st><st c="5322">Yapayalnız kaldı. </st><st c="5340">Gerçi biz haftada bir gün mutlaka ziyaretine gideriz ama her zaman yanında olamıyoruz. </st><st c="5427">Bu arada bir de evine hırsız girince dengesi iyice bozuldu. </st><st c="5487">Kadıncağızın kenarda köşede nesi varsa götürmüş hırsız. </st><st c="5543">Polis filan geldi ama bir şey bulamadılar.</st></p>
			<p><st c="5585">– Maddi durumu nasıl?</st></p>
			<p><st c="5607">– İyi, kocasından maaş alıyor, kendine ait güzel bir evde oturuyor, bankada da bir miktar parası var. </st><st c="5710">Yani kimseye muhtaç değil, hatta fazlası var, eksiği yok. </st><st c="5768">Yaşı gelmiş seksene. </st><st c="5789">Ondan bir şey isteyen de yok. </st><st c="5819">Bizim maddi durumumuz da fena değil. </st><st c="5856">Bu yıl yeni bir araba aldı eşim. </st><st c="5889">İşleri eskiye göre daha iyi. </st><st c="5918">Annesinin bir ihtiyacı olsa biz hep yanındayız ama bunları ona bir türlü anlatamıyoruz.</st></p>
			<p><st c="6005">– Nedir sorun, nesi var kayınvalidenin?</st></p>
			<p><st c="6045">– Anlatmaya utanıyorum ama hastalık işte. </st><st c="6088">Bunlar normal insanların yapacağı şeyler değil.</st></p>
			<p><st c="6135">– Psikiyatride utanmak olmaz Gülten. </st><st c="6173">Hadi anlat.</st></p>
			<p><st c="6184">– Gülseren Hanım, kayınvalidem eskiden de tutumlu bir kadındı ama şimdi iş değişti. </st><st c="6269">Ne bulursa biriktiriyor. </st><st c="6294">Ben artık haftada en az iki gün gidiyorum evine. </st><st c="6343">Hiçbir şeyi atamıyor. </st><st c="6365">Evde neler var bir görseniz! </st><st c="6394">Limon kabukları, naylon poşetler, su şişeleri, her türlü kavanoz, plastik yoğurt kapları, süt şişeleri, kâğıt mendiller, hatta kullanılmış tuvalet kâğıtlarını bile biriktiriyor. </st><st c="6572">Sifonu çekmiyor. </st><st c="6589">Banyosuna kokudan girilmiyor. </st><st c="6619">Mutfakta bir kabın içinde kirli bulaşık suyu duruyor. </st><st c="6673">Bütün bulaşıkları bu suda yıkıyor. </st><st c="6708">Çamaşır makinesinin atık suyunu kovalara dolduruyor, evi bu pis suyla siliyor. </st><st c="6787">Zaten evde su kullanmak neredeyse yasak... </st><st c="6830">Aynı suyu tekrar tekrar kullanıyor.</st></p>
			<p><st c="6865">– Sen gidince senin suyu kullanmana izin veriyor mu?</st></p>
			<p><st c="6918">– Aslında içinden bunları hiç istemiyor ama bana daha fazla bir şey söyleyemiyor. </st><st c="7001">Zaten ben de kendim tuvalete girecekmişim gibi banyoya giriyor ve sifonu çekiyor, elimi yıkar gibi yapıp lavaboları fırçalıyorum. </st><st c="7131">Onun gözü önünde hiçbir şeyi atmamıza izin vermiyor. </st><st c="7184">Ümit de atamıyor, ağlıyor kadıncağız. </st><st c="7222">Şimdi başka bir yol bulduk, “Evdeki fazlalıkları bize lazım” diyerek alıp götürüyoruz. </st><st c="7309">“Atacağız” desek asla izin vermiyor. </st><st c="7346">Plastik kapları, şişeleri, kavanozları bir poşete koyup, “Evde kullanacağız” diyerek alıp götürüyoruz ama durum giderek vahim bir hal almaya başladı. </st><st c="7496">Evde çeşit çeşit kâğıt peçete var. </st><st c="7531">Gittiği yerlerden alıp getiriyormuş. </st><st c="7568">Tomar tomar tuvalet kâğıtları buluyoruz. </st><st c="7609">Onları da gittiği evlerden alıyor, gizlice çantasına koyuyormuş. </st><st c="7674">Kürdanlar, tuzluklar, kolonyalı mendiller, sigara tablaları, ne isterseniz doldurmuş eve. </st><st c="7764">Sanırım iş bununla da bitmiyor, ortalıkta bozuk para filan görürse de alıp geliyormuş. </st><st c="7851">Yaşı seksen ama gezmeyi sever. </st><st c="7882">Eşi dostu çoktur. </st><st c="7900">Demek gittiği her yerden bir şeyler alıp geliyor eve. </st><st c="7954">Şimdilik getirdikleri bunlar ama Ümit de ben de korktuk bu durumdan. </st><st c="8023">Bir gün çok daha değerli bir şeyleri alır gelir diye endişeleniyoruz. </st></p>
			<p><st c="8093">Kayınvalidesi adına endişeleniyor, onu korumaya, ona yardım etmeye çalışıyor. </st><st c="8171">Meğer nasıl da altın gibi bir kalbi varmış. </st><st c="8215">İnsanın bu yüce yanlarını görmek hep keyiflendirir beni. </st></p>
			<p><st c="8272">– Kendine bakımı nasıl?</st></p>
			<p><st c="8295">– O da kötü. </st><st c="8309">Eskiden çok güzel yemek yapardı. </st><st c="8342">Şimdi tasarruf edeceğim diye yaptığı yemekleri yemeye korkuyor. </st><st c="8406">Yemekler kokuyor, bozuluyor ama o hiçbirini dökemiyor. </st><st c="8461">O bozuk yemekleri yiyor. </st><st c="8486">Zaten hijyen diye bir şey kalmadı. </st><st c="8521">Su kullanamadığı için meyveyi sebzeyi hep aynı suda yıkıyor. </st><st c="8582">Evin içinde her şey üst üste... </st><st c="8614">Ümit onu bir şeylerle oyalarken ben mutfağa girip ona fark ettirmeden bazı şeyleri çantama dolduruyorum atmak için, ama her şeye dokunamıyoruz. </st><st c="8758">Kızıyor. </st><st c="8767">Zamanı geçmiş ilaçları bile özenle saklıyor. </st><st c="8812">“Belki piyasadan kalkar, zamanı geçmiş de olsa işimize yarar” diyor. </st><st c="8881">Bütün bunlar hastalık değil mi?</st></p>
			<p><st c="8912">– Maalesef öyle.</st></p>
			<p><st c="8929">– Biz ne yapacağız şimdi? </st><st c="8956">Size de getiremiyoruz.</st></p>
			<p><st c="8978">– Aklı başında mı? </st><st c="8998">Yani unutkanlığı, dalgınlığı var mı, şaşırdığı oluyor mu?</st></p>
			<p><st c="9055">– Hafif bir unutkanlık hali var. </st><st c="9089">Akşamları ışık yakmıyor ama televizyondaki bütün dizileri seyrediyor. </st><st c="9159">Ne olup bitiyor, her şeyden haberi var ama huzursuz. </st><st c="9212">Geceleri de iyi uyuyamıyormuş. </st><st c="9243">Hep aç kalmaktan, ortada kalmaktan korkuyor. </st><st c="9288">En uzak yerlere bile yürüyerek gidiyor. </st><st c="9328">Eve aldığı ekmekleri son kırıntısına kadar yiyor. </st><st c="9378">Kapıcıya hiçbir şey aldırmaz. </st><st c="9408">Her şeyin en ucuzunu kendi gidip alır. </st></p>
			<p><st c="9447">– İlaç versem alır mı?</st></p>
			<p><st c="9469">– Onun ilaçlarını ben hazırlıyorum zaten. </st><st c="9512">Bilmez ne aldığını. </st><st c="9532">Siz yazın, ben veririm ona.</st></p>
			<p><st c="9559">– Tamam o zaman. </st><st c="9577">Bu işi ilaçla tamamen düzeltemeyiz ama hiç olmazsa hastalığı biraz geriletebilir, hayata biraz daha uyumlu olmasını sağlayabilir, en önemlisi de depresif belirtileri ortadan kaldırabiliriz. </st><st c="9767">Bunlar muhtemelen aç açık kalma gibi evham ve korkulara bağlı olarak ortaya çıkmış. </st><st c="9851">Böylece morali düzeldikçe belirtiler ortadan kalkabilir. </st><st c="9908">Ayrıca yaşa bağlı demans, yani bir çeşit bunama hali de var. </st><st c="9969">Sen şimdi verdiğim ilaçları düzenli olarak almasını sağla, bir ay sonra yine gel, görüşelim. </st><st c="10062">Durumu yeniden değerlendirelim.</st></p>
			<p><st c="10093">– Çok teşekkür ederim, bir ay sonra gelirim. </st><st c="10139">Hoşça kalın.</st></p>
			<p><st c="10151">– Ümit’e benden selam söyle.</st></p>
			<p><st c="10180">– Söylerim.</st></p>
			<p><st c="10192">– Bu arada seni kutlamak istiyorum. </st><st c="10229">Sana bunca şeyi yapan bir kayınvalideye, annen gibi bakıyorsun. </st><st c="10293">Aferin sana.</st></p>
			<p><st c="10305">– Ümit yanımda olunca, her şey daha kolay oluyor. </st></p>
			<p><st c="10356">Zor bir durum! </st><st c="10371">Kayınvalide muhtemelen eşini kaybettikten sonra çok yalnız kaldı. </st><st c="10437">İnsanın yıllarca birlikte yaşadığı, koca bir hayatı paylaştığı eşini kaybetmesi her zaman zordur ama bu kayıp çok daha ileri yaşlarda olursa bu zorluk ikiye katlanır, çünkü yaşlandıkça insanların yeni durumlara uyum sağlaması giderek zorlaşır. </st><st c="10681">Dışarıdan bakıldığında bunun tam tersini düşünür insanlar. </st><st c="10740">Bunu bedenimizde çıkan bir yaraya, kemiklerimizde oluşan bir kırığa da benzetebiliriz. </st><st c="10827">Genç insanlarda yaralar daha çabuk kapanır, kemikler daha hızlı kaynar ancak yaşlılar için aynı durum geçerli değildir. </st><st c="10947">İşte tıpkı yara gibi, büyük kemiklerden birinde oluşan bir kırık gibi, o yaşta başına gelen eş kaybı ve ardından önüne çıkan dayanılmaz yalnızlık duygusu fena etkilemiş bu kadını. </st><st c="11127">O güne kadar hayata sağladığı uyum bozulmuş, dengeler değişmiş ve kadıncağız sonunda bu hale gelmiş. </st><st c="11228">Yine de Gülten gibi bir gelininin olmasını, büyük bir şans olarak görüyorum. </st><st c="11305">Aferin Gülten’e!</st></p>
			<p><st c="11321">Şimdi sıra Ala’nın... </st><st c="11344">Kimi insanlarla birlikte olmak insanı yorar, mutsuz eder. </st><st c="11402">Çünkü acıya hapsedilmiş ruhların bu acısına ortak olmak ürkütür insanı. </st><st c="11474">Ala için de böyle söylenebilir. </st><st c="11506">Hem gelsin istiyorum, çözülsün artık bu bilmece, hem de geriliyorum çünkü hiçbir zaman doğal bir süreç izlemiyor konuşmalarımız. </st><st c="11635">Benim her zaman çok dikkatli ve tetikte olmam gerekiyor. </st><st c="11692">Artık onun ilaç almasını sağlamam gerekiyor. </st><st c="11737">Daha önce verilen ilaçları almamış. </st><st c="11773">Bakalım ben onu bu konuda ikna edebilecek miyim? </st></p>
			<p><st c="11822">Kapı hafifçe vuruluyor ve Ala yavaşça süzülüyor odaya. </st><st c="11877">Başındaki küçük, kırmızı toka ilk dikkatimi çeken şey oluyor. </st><st c="11939">Çocukların taktığı, üzerinde küçük bir uğurböceği olan tokayla yüzüne gözüne dağılan saçlarını bir tarafında toplamış. </st><st c="12058">Her biri bir tarafa uçuşan darmadağınık saçlarından ikimiz de kurtulmuşuz çünkü bu saçlar onun kadar beni de rahatsız ediyordu. </st></p>
			<p><st c="12186">Elime dokunur gibi yapıp oturuyor karşıma ve dikkatle bakıyor yüzüme. </st><st c="12256">Bu bakışta, anlamamı istediği bir şey var. </st><st c="12299">Sırtını da her zamanki gibi kamburlaştırmamış. </st><st c="12346">Nedir benden istediği? </st><st c="12369">Toka mı acaba? </st></p>
			<p><st c="12384">– Toka takmışsın, iyi olmuş, saçların yüzüne dökülmüyor.</st></p>
			<p><st c="12440">– Ben küçükken babam almıştı bu tokayı... </st><st c="12483">Çekmecemde duruyordu... </st><st c="12507">Taktım.</st></p>
			<p><st c="12514">– İyi etmişsin.</st></p>
			<p><st c="12530">– Günah olmaz değil mi? </st></p>
			<p><st c="12555">İşte başladık, bu nasıl bir soru böyle! </st></p>
			<p><st c="12595">– Neden günah olsun?</st></p>
			<p><st c="12615">– İnsan günah işleyince ne olur?</st></p>
			<p><st c="12648">– Hayatın olduğu her yerde günah da vardır, Ala. </st><st c="12698">Günahtan neden bu kadar korkuyorsun?</st></p>
			<p><st c="12734">– Siz de günah işliyor musunuz?</st></p>
			<p><st c="12766">– İnsan olup da günah işlemeyen var mı bu dünyada? </st><st c="12818">Önemli olan, hiç günah işlememek değildir. </st><st c="12861">Hakikatin özünde gelişmek vardır. </st><st c="12895">Enerjini günahtan korkmak yerine kendini geliştirmeye harcamalısın. </st></p>
			<p><st c="12963">Başını önüne eğip susuyor. </st><st c="12990">Söylediklerimi anlamaya, kafasında bir yerlere oturtmaya çalışıyor. </st><st c="13058">Bu arada ben de yapıyorum aynı şeyi. </st><st c="13095">Toka takmak bile onu korkutuyor. </st><st c="13128">Kafamda onu ayırdığım bölüme bunları da kaydetmem gerekiyor. </st><st c="13189">O işini bitirmiş olmalı ki, hızla başını bana doğru çeviriyor. </st></p>
			<p><st c="13252">– Bugünkü hikâyeleri... </st><st c="13276">merakla bekliyorum.</st></p>
			<p><st c="13295">– Tamam ama istersen önce şu kırmızı tokadan bahset.</st></p>
			<p><st c="13348">– Ama ya ağlarsam!</st></p>
			<p><st c="13367">– Ağla! </st></p>
			<p><st c="13376">– Bu odaya giren herkes ağlıyor mu?</st></p>
			<p><st c="13411">– Çoğu ağlıyor.</st></p>
			<p><st c="13427">– O zaman ne hissediyorsunuz? </st></p>
			<p><st c="13458">Yine o beni sorguya çekiyor. </st><st c="13487">Genelde bu tür sorulara cevap vermemenin bir yolunu bulurum ama şimdi öyle yapmayacağım. </st></p>
			<p><st c="13576">– Değişiyor. </st><st c="13589">Bazen ben de çok etkileniyor ve ağlamamak için kendimi zor tutuyorum. </st><st c="13659">Ama tutamadığım zamanlar da oluyor.</st></p>
			<p><st c="13694">– Siz de mi ağlıyorsunuz?</st></p>
			<p><st c="13720">– Evet, çok mu garip geldi sana?</st></p>
			<p><st c="13753">– Doktorlar ağlamaz... </st><st c="13777">ama sizde o da farklı demek ki... </st><st c="13811">Sizden her şey beklenir.</st></p>
			<p><st c="13835">– Bak, bunda haklısın.</st></p>
			<p><st c="13858">– Masanızda duran mendil kutusu... </st><st c="13894">ağlayanlar için mi?</st></p>
			<p><st c="13913">– Evet, adı da “ağlama mendili” bunların. </st><st c="13956">Hani arada bir odaya girip bize çay getiren Nevin var ya, bu ismi o taktı.</st></p>
			<p><st c="14030">– Ne güzel de isim bulmuş... </st><st c="14060">Şimdiden bir tane alabilir miyim?</st></p>
			<p><st c="14093">– Bu ne telaş! </st><st c="14109">Alt tarafı sen de herkes gibi ağlayacaksın. </st><st c="14153">Bu kadar korkma bundan.</st></p>
			<p><st c="14176">– Belki siz de ağlarsınız.</st></p>
			<p><st c="14203">– Ağlarım. </st><st c="14215">Gördüğün gibi ben senin kadar korkmuyorum. </st></p>
			<p><st c="14258">Uzanıp eline birkaç mendil birden alırken ben de son söylediğim sözleri düşünüyorum. </st><st c="14343">Ağlamaktan gerçekten korkmuyor muyum? </st><st c="14381">Doğru değil bu söylediklerim. </st><st c="14411">Ağlamaktan bu kadar korkmasam, bu ara kim bilir ne kadar çok ağlardım. </st><st c="14482">İnsanlar bundan neden bu kadar korkuyor acaba? </st><st c="14529">Sadece çevreye zayıf görünmek mi onları bu kadar korkutan? </st><st c="14588">Sanmıyorum, kendileri de bu çaresizlikle karşılaşmaktan hoşlanmıyorlar, tıpkı benim gibi.</st></p>
			<p><st c="14677">Bu yanlışı düzeltmeli, gerçekten ne hissettiğimi onunla paylaşmalıyım. </st><st c="14749">Ala, çok acıtsa da gerçeği seviyor. </st></p>
			<p><st c="14785">– Düşündüm de, sana son söylediğim cümle tam olarak gerçeği yansıtmıyor galiba. </st><st c="14865">Ağlamaktan ben de korkuyorum.</st></p>
			<p><st c="14894">– Korkuyorsunuz değil mi? </st><st c="14921">Şu sizin dürüstlüğünüz var ya... </st><st c="14954">bunun için bile içimden ağlamak geliyor... </st><st c="14997">Sizin de korktuğunuzu tahmin ediyorum zaten... </st><st c="15044">İnsanın zayıflığını, âcizliğini bir başkasına göstermesi... </st><st c="15104">kolay olmasa gerek.</st></p>
			<p><st c="15123">– Haklısın ama işin başka bir boyutu daha var; onu başkaları kadar kendimize de göstermiş oluyoruz. </st><st c="15224">Yani çaresizliğimizle baş başa kaldığımız bir durum galiba. </st><st c="15284">Ama insan olmak böyle bir şey işte! </st><st c="15320">Her neyse, biz gelelim şu senin başındaki kırmızı tokaya. </st><st c="15378">“Babam aldı” demiştin değil mi? </st></p>
			<p><st c="15410">Elleriyle yüzünü kapıyor, sanki bir şeyden utanmış da yüzünü saklıyor gibi bir süre öylece kalıyor. </st><st c="15510">Sonra ellerini indirip başını önüne eğiyor ve hiç yüzüme bakmadan zor duyulur bir sesle, adeta mırıldanır gibi anlatmaya başlıyor: </st></p>
			<p><st c="15641">– Babamla ilk tanıştığımız günden kaldı bu toka... </st><st c="15692">Ben babamla ilk kez karşılaştığımda yedi yaşındaydım. </st><st c="15746">Ben doğduğumda o hapisteymiş... </st><st c="15778">Büyük ve kalabalık bir evdi bizimki... </st><st c="15817">O gün herkes çok heyecanlıydı çünkü babam hapisten çıkıp eve gelecekti... </st><st c="15891">Bir babam olduğunu biliyor ve sürekli kafamda onu hayal ediyordum. </st><st c="15958">Annem bana onun resimlerini göstermişti ama hiç yanına gitmemiştik. </st><st c="16026">Sonra akşama doğru babam geldi. </st><st c="16058">Tahmin ettiğimden daha yakışıklı, gösterişli bir adamdı. </st><st c="16115">Uzun boylu, kara kaşlı, kara gözlü, esmer, kalın bıyıkları olan, konuşurken yanaklarında gamzeler oluşan, artist gibi biriydi. </st><st c="16242">Annem bana kırmızı bir elbise giydirmişti o gün... </st><st c="16293">Tırnaklarım kesilmiş, sabahtan iyice yıkanmıştım ve saçlarıma da kırmızı kurdele takmışlardı... </st><st c="16389">Çok heyecanlıydım. </st><st c="16408">Nihayet beni çok seven bir sahibim olacaktı... </st><st c="16455">Nihayet o evde ben de önemli biri olacaktım. </st><st c="16500">Nihayet öteki kuzenlerim gibi akşamları “baba” diye koşarak bacaklarına sarılacaktım. </st><st c="16586">Kapı çalınınca ben açmak için kapıya koştum ama bırakmadılar. </st><st c="16648">Babaannem ve ev halkının arasına sıkışıp kaldım... </st><st c="16699">Amcalarım babamı alıp gelmişlerdi. </st><st c="16734">Sonunda babam evin başköşesindeki koltuğa oturunca ben ortalıkta kalakaldım. </st><st c="16811">O zaman gördü beni... </st><st c="16833">“Yoksa bu kız Ala mı?” dedi. </st><st c="16862">Adımı babam koymuş. </st><st c="16882">Daha doğrusu, hapiste bir âşık ozan varmış... </st><st c="16928">babamın iyi arkadaşıymış. </st><st c="16954">O koymuş adımı... </st><st c="16972">Adımı koymuşlar ama yedi yıl boyunca bir kez olsun beni görmek istememiş babam. </st><st c="17052">O böyle bir şey istemeyince kimse de beni ona götürmemiş. </st></p>
			<p><st c="17110">İlk mendil o anda devreye giriyor ve gözlerinden hızla akmaya başlayan yaşları mendille sık sık silerek anlatmaya devam ediyor. </st><st c="17238">Ne güzel anlatıyor! </st></p>
			<p><st c="17258">– Babamla göz göze gelince bütün bedenim... </st><st c="17302">elektrik verilmiş gibi titremeye başladı... </st><st c="17346">Onun gözleri kanlıydı... </st><st c="17371">Bana sevgiyle değil, merakla bakıyordu... </st><st c="17413">Benim gözlerimde ise her zamanki gibi korku vardı... </st><st c="17466">“Ya o da sevmezse beni?” diyordum... </st><st c="17503">Elini cebine soktu ve işte bu başımdaki tokayı çıkardı... </st><st c="17561">Hemen birileri beni alıp onun yanına götürdü... </st><st c="17609">Kocaman elleriyle şöyle bir başımı okşadı... </st><st c="17654">sonra bu tokayı saçıma taktı... </st><st c="17686">Canım çok yandı çünkü tokayı takarken saçlarımın çoğunu kopardı... </st><st c="17753">Olsun, yine de bana dokunmuştu... </st></p>
			<p><st c="17787">Bir mendil daha... </st><st c="17806">Yine ağlıyor... </st><st c="17822">Sessizce ağlıyor... </st><st c="17842">Benim de gözlerim doluyor. </st><st c="17869">Canı yansa bile babasının ona dokunması hoşuna gitmiş. </st><st c="17924">Derin derin iç çektikten sonra kaldığı yerden anlatmaya devam ediyor: </st></p>
			<p><st c="17994">– O anda evimizin misafir odası çok kalabalıktı. </st><st c="18043">Bütün ev halkı oradaydı. </st><st c="18068">Benim sahnedeki rolüm bu kadarmış... </st><st c="18105">Sonra diğer kuzenlerim girdi devreye ve ben unutuldum. </st><st c="18160">Babam sırayla onlara getirdiği hediyeleri vermeye başladı. </st><st c="18219">“Korkmakta haklıymışım” diye geçti içimden. </st><st c="18263">“Demek babam da sevmeyecek beni...” O bir erkek... </st><st c="18314">Erkek adamın erkek çocuğu olur... </st><st c="18348">benim gibi kız değil. </st><st c="18370">Zaten benden önce üç oğlan doğurmuş annem ama üçü de daha kırkını doldurmadan ölmüşler... </st><st c="18460">Topaç gibi oğlanlarmış... </st><st c="18486">Babam hapse girdiğinde, annem bana bir iki aylık hamileymiş... </st><st c="18549">Daha doğrusu, hamile olduğunu bile bilmiyormuş... </st><st c="18599">Sonra ben doğmuşum... </st><st c="18621">Sıçan gibi, kara kuru, çirkin bir kız! </st><st c="18660">Kimse ilgilenmemiş benimle. </st><st c="18688">“Nasıl olsa bu da ölür” demişler... </st><st c="18724">ama topaç gibi oğlanlar ölürken, ben yaşamışım. </st><st c="18772">Adımı ben dört aylık olunca koymuşlar... </st><st c="18813">Bu baş belasından kurtulamayacaklarını... </st><st c="18855">o zaman anlamışlar demek ki...</st></p>
			<p><st c="18885">– Sen de kendine sahip çıkmazsan işimiz zor demektir... </st></p>
			<p><st c="18942">Bugünün Türkiyesi’nde bunların yaşanması ne garip, oysa bizler kız-erkek ayrımının çoktan ortadan kalktığını düşünüyoruz ve sanıyoruz ki, bu sorun bitti. </st><st c="19096">Nasıl da yanılıyoruz. </st><st c="19118">Bütün bunlar hangi ilde yaşanıyor acaba? </st><st c="19159">Doğuda olma ihtimali çok yüksek. </st></p>
			<p><st c="19192">Sırf dünyaya kız olarak geldiği için bir insanın reddedilmesi, kabul görmemesi tam olarak nasıl bir şey acaba? </st><st c="19303">Uzaktan bunu her birimiz çok duyduk ama çoğumuz bunu yaşamadık. </st><st c="19367">Daha baştan kaybetmişsin yani. </st><st c="19398">Tam insan, makbul insan değilsin. </st><st c="19432">Eksiksin. </st><st c="19442">İyi ama neyin eksik? </st><st c="19463">Aklın mı, fikrin mi, elin kolun mu? </st><st c="19499">Hepimiz biliyoruz neyin eksik olduğunu ama bana öyle geliyor ki insanlar o şeyin değil, başka bir şeyin peşindeler. </st><st c="19615">Erkeğin toplumdaki rolü ilgilendiriyor onları. </st><st c="19662">Erkek, gücü temsil ediyor toplumda. </st><st c="19698">Kadın ise zayıflığı, tutsaklığı, bağımlılığı... </st><st c="19746">Ah bu kadınlar, ah bu kaşık düşmanları! </st></p>
			<p><st c="19786">– Annem de hiç istememiş, hiç sevmemiş beni... </st><st c="19833">Zaten evde yeteri kadar eziliyorken... </st><st c="19872">belki oğlanlar hayatta kalabilse... </st><st c="19908">o evdeki konumu değişebilecekken... </st><st c="19944">onlar ölmüş... </st><st c="19959">bu çirkin kız yaşamış... </st><st c="19984">Üstelik kocası hapisteyken doğurduğu bu çirkin kız yüzünden... </st><st c="20047">dedikodular da almış yürümüş... </st><st c="20079">“Ana güzel, baba güzel... </st><st c="20105">bu kız kime çekmiş?” diyormuş herkes... </st><st c="20145">Aslında söylemek istedikleri, sadece benim çirkinliğim değil... </st><st c="20209">anama babama benzemediğime göre... </st><st c="20244">ve üstelik babam hapisteyken annemin beni kimden peydahladığıymış... </st><st c="20313">Bu dedikodular eminim hapisteki babamın kulağına kadar gitmiş... </st><st c="20378">Öyle olmasa... </st><st c="20393">o kadar yıl... </st><st c="20408">bir kere olsun beni ve eşini görmek isterdi.</st></p>
			<p><st c="20452">– Nasıl bir adamdı baban?</st></p>
			<p><st c="20478">– Yakışıklı, gösterişli... </st><st c="20506">kumarbaz, alkolik... </st><st c="20527">kavgacı biriydi... </st><st c="20546">Zaten hapse de bu huyları yüzünden girmiş. </st></p>
			<p><st c="20589">– Ne iş yapardı?</st></p>
			<p><st c="20605">– Aile büyük bir otobüs firmasının sahibiydi... </st><st c="20654">Daha doğrusu, bu şirket babaannemin ailesine aitmiş... </st><st c="20709">Babaannemin hiç kardeşi yokmuş... </st><st c="20743">Dedem o zamanlar başka küçük işlerle uğraşırmış... </st><st c="20794">Babaannemle evlenince kayınpederine destek vermek üzere... </st><st c="20853">otogara geçmiş... </st><st c="20871">Ardından babaannem üç oğlan doğurmuş ve aile bunu büyük bir heyecan ve coşkuyla karşılamış... </st><st c="20965">Nihayet sülaleye işleri devralacak... </st><st c="21003">erkek çocukların katılması herkesi sevindirmiş... </st><st c="21053">Oğlanların en büyüğü olan babam... </st><st c="21088">çocuk yaşta okulu bırakmış... </st><st c="21118">ve babasına yardım etmek üzere otogara gitmeye başlamış... </st><st c="21177">Zamanla içkiye ve kumara olan tutkusu ortaya çıkmış... </st><st c="21232">Dedem de erkenden ölünce... </st><st c="21260">bütün işler babama kalmış... </st><st c="21289">O sıralar babamın astığı astık, kestiği kestikmiş... </st><st c="21342">Elinde büyük bir şirketin bütün yetkileri varmış... </st><st c="21394">Yanlarında yüzlerce insan çalışıyor, babam sık sık başka illere gitmek zorunda kalıyormuş... </st><st c="21487">Zaten şirketin merkezi İstanbul’daymış... </st><st c="21529">Annemle de orada tanışmışlar... </st><st c="21561">O zaman ikisi de çok gençmiş... </st><st c="21593">Babam anneme âşık olmuş ve hemen İstanbul’da... </st><st c="21641">aileden gizli bir nikâh yapmış... </st><st c="21675">Sonra da annemi alıp memlekete getirmiş... </st><st c="21718">Babaannem bu işe çok kızmış... </st><st c="21749">Ah, babaannemi bir tanısaydınız... </st><st c="21784">beni o zaman daha iyi anlardınız... </st><st c="21820">Başka türlü bir kadındı o... </st><st c="21849">Esma Sultan derdi herkes ona.</st></p>
			<p><st c="21878">– Neden, neden Esma Sultan?</st></p>
			<p><st c="21906">– Bilmem... </st><st c="21919">bütün gelinler ve şehir halkı ona Esma Sultan derdi... </st><st c="21974">ama ona sultan demekte haklıydılar... </st><st c="22012">çünkü evin geri kalanı onun kölesiydi... </st><st c="22053">Gelinler ona sormadan evde iş bile yapamaz... </st><st c="22099">yemek pişiremez... </st><st c="22118">onun gözüne bakmadan misafire çay bile veremezlerdi... </st><st c="22173">Çarşıya alışverişe bile o giderdi... </st><st c="22210">Düğün dernek veya ölüye giderken bile her zaman gelinleri götürmezdi... </st></p>
			<p><st c="22282">Artık ağlamıyor. </st><st c="22299">Gözünü tam karşısına denk gelen konsolun üstündeki varak çerçeveli aynaya dikti, sanki anlattıklarını orada görüyor gibi, arada bir gözlerini kısıp açarak mırıl mırıl anlatıyor. </st><st c="22477">Keşke hep böyle konuşsa... </st><st c="22504">Böyle konuşunca sesinin tonu her zamanki gibi insanın kulaklarını tırmalamıyor. </st><st c="22584">Üstelik konuşurken bana hiç bakmadığı için, ben de her zaman ona bakıp onu görmek zorunda kalmıyorum. </st><st c="22686">Böyle çok daha rahatım.</st></p>
			<p><st c="22709">– Hatta bir keresinde yakın akrabalardan birinin düğünü vardı... </st><st c="22775">Sanırım çok yakın akraba olduğu için... </st><st c="22815">Esma Sultan düğüne gelinleri de götürmek zorunda kaldı... </st><st c="22873">Gelinler günler öncesinden kaynanaya çaktırmadan düğüne hazırlanmışlar... </st><st c="22947">mutfakta hep fısır fısır bunu konuşmuşlardı... </st><st c="22994">Her biri altınlarını, bileziklerini takmış... </st><st c="23040">dolapta bekleyen en güzel elbiselerini giymiş... </st><st c="23089">ve düğüne büyük bir heyecanla gitmişlerdi... </st><st c="23134">Ben de ilk kez bir düğüne gidiyordum... </st><st c="23174">Babam o zaman hapisten yeni çıkmıştı... </st><st c="23214">Bizim memlekette düğünler erkek ve kadınlar için ayrı ayrı yapılır... </st><st c="23284">Esma Sultan da kendini erkekten saydığı için... </st><st c="23332">bizi bırakıp erkeklerin yanına gitmişti... </st><st c="23375">Kadınlar tarafı çok kalabalıktı... </st><st c="23410">Sazlar çalınıyor... </st><st c="23430">kadınlar ortada oynuyor... </st><st c="23457">çocuklar sağa sola koşturup duruyordu... </st><st c="23498">Ben annemin yanında hiç kımıldamadan oturuyor... </st><st c="23547">ve bu farklı ve eğlenceli geceyi merakla izliyordum... </st><st c="23602">Kuzenlerimin hepsi de çok şıktı... </st><st c="23637">Bana da bir şeyler giydirmişlerdi ama... </st><st c="23678">ne yapsalar ben onlar gibi olamıyordum... </st><st c="23720">Her zamanki gibi prensesin edasından, nazından geçilmiyordu.</st></p>
			<p><st c="23780">– Prenses kim?</st></p>
			<p><st c="23795">– Kuzenim... </st><st c="23809">Ortanca gelinin kızı... </st><st c="23833">Benden üç yaş büyüktü... </st><st c="23858">Çok güzel bir kızdı... </st></p>
			<p><st c="23881">Demek evde çok güzel bir kuzeni var. </st><st c="23918">Kendini belki de hep onunla mukayese etti ve bu rekabeti kaybetmesi kaçınılmaz oldu. </st></p>
			<p><st c="24003">– Kızıl, beline kadar inen saçları vardı. </st><st c="24045">Esma Sultan nedense ona çok iyi davranır... </st><st c="24089">ne isterse yapar... </st><st c="24109">sabahları okula giderken saçlarını bile bizzat kendisi tarardı. </st><st c="24173">O gece düğündeki en güzel elbise onunkiydi. </st><st c="24217">Bir ara oyun kaldırıcısı bizim tarafa geldi.</st></p>
			<p><st c="24261">– Oyun kaldırıcısı ne demek?</st></p>
			<p><st c="24290">– Düğünlerde hanımlar kendiliğinden kalkıp oynamazlar... </st><st c="24348">Elinde uzun bir değnek olan yaşlı bir kadın... </st><st c="24395">gelinleri, kızları zorla kaldırır oyuna. </st><st c="24436">Aslında bu tam da doğru değil... </st><st c="24469">çünkü herkes ortaya çıkıp kendini göstermek ister... </st><st c="24522">ama kendiliğinden kalkıp oynamak bizim oralarda ayıp sayılır. </st><st c="24584">İşte o kadın, annemi ve öteki gelinleri de zorla oyuna kaldırdı. </st><st c="24649">Annem o gece lacivert ipek kadifeden bir elbise giymişti. </st><st c="24707">Saçlarını toplamış, hafif de bir makyaj yapmıştı. </st><st c="24757">Bunları çok nadir yapardı annem... </st><st c="24792">ve çok güzel olmuştu. </st><st c="24814">Öteki gelinler de ellerinden geleni yapmış... </st><st c="24860">takmış takıştırmış... </st><st c="24882">ama annemin güzelliği yanında sönüp gitmişlerdi. </st><st c="24931">Biz prensesle onları seyrediyorduk. </st><st c="24967">Annem bu kadar güzel olduğu için o gece çok gururlanmıştım. </st><st c="25027">Üstelik o ağır aksak, burnu düşse almayan kadın... </st><st c="25078">yani benim annem... </st><st c="25098">meğer ne güzel oynarmış. </st><st c="25123">Ellerini kaldırıp bir başladı ortalıkta dönmeye... </st><st c="25174">herkesin ağzı açık kaldı. </st><st c="25200">Tam gelinler oynarken Esma Sultan erkek tarafından gelip, bizimkiler ne yapıyor acaba diye camdan içeri bakmış. </st><st c="25312">Bir de ne görsün... </st><st c="25332">gelinler ortaya çıkmış oynuyor. </st><st c="25364">Bunu görünce cini tepesine çıkmış ve koşarak erkek tarafına... </st><st c="25427">oğullarının yanına gitmiş.</st></p>
			<p><st c="25453">– Bir dakika, tam anlamadım galiba. </st><st c="25490">Esma Sultan neden erkek tarafında oturuyor?</st></p>
			<p><st c="25533">– O kendini erkek sayardı dedim ya... </st><st c="25572">Ona kadın denmesinden hoşlanmazdı... </st><st c="25609">“Benim kadınlığım geçmişte kaldı... </st><st c="25645">artık ben erkek oldum” derdi. </st></p>
			<p><st c="25675">Bu Esma Sultan çok garip bir kadın! </st><st c="25711">Benim bildiğim Anadolu’daki düğünlerde yaşlısı genci kadın-erkek diye ayrılır. </st><st c="25790">Onun erkekler tarafında oturması hiç de alışıldık bir durum değil. </st></p>
			<p><st c="25857">– Gelinlerin oynamalarına neden kızıyor?</st></p>
			<p><st c="25897">– Aslında sadece annemler değil, düğüne gelen herkes oynuyor... </st><st c="25962">ama Esma Sultan gelinlerin böyle keyif yapmasına sinir olurdu. </st><st c="26025">Onları mutsuz etmek, kızdırmak, üzmek için... </st><st c="26071">elinden geleni ardına koymazdı. </st><st c="26103">Babamlara gidip “Karılarınıza sahip olun, köçek gibi ortaya çıkmış, göbek atıyorlar. </st><st c="26188">Ne yapacaksanız yapın” deyince... </st><st c="26222">erkekler fırlayıp geldiler. </st><st c="26250">Düğün sahibi yanımıza gelip... </st><st c="26281">“Erkekler sizi bekliyor” deyince... </st><st c="26317">bizimkiler neye uğradığını şaşırdı. </st><st c="26353">Apar topar çıktık dışarı... </st><st c="26381">Adamlar önde, biz arkada eve kadar koşturarak geldik. </st><st c="26435">Neye kızdıklarını kimse anlamadı... </st><st c="26471">ama eve gelince her biri karısına okkalı birer tokat atıp... </st><st c="26532">anneleriyle birlikte yeniden düğün evine geri döndüler.</st></p>
			<p><st c="26587">– Sizi eve bırakıp kendileri tekrar düğüne mi gitti?</st></p>
			<p><st c="26640">– Evet... </st><st c="26651">bizi bırakıp Esma Sultan adamlarla yarenlik etmeye gitti. </st><st c="26709">Biz çoluk çocuk ağlaşarak çekildik odalarımıza. </st><st c="26757">Onlar geç vakit güle oynaya geldiler eve. </st><st c="26799">Adamların hepsi de kafayı çekmiş... </st><st c="26835">ayakta duracak halleri kalmamıştı. </st><st c="26870">Esma Sultan’ın da keyfine diyecek yoktu... </st><st c="26913">çünkü gelinleri her zamanki gibi eve kapatmış... </st><st c="26962">kendisi oğullarıyla birlikte çok eğlenmişti. </st><st c="27007">İşte Esma Sultan böyle bir kadındı.</st></p>
			<p><st c="27042">– İlginç bir kadınmış. </st><st c="27066">Gerçi Anadolu’da kayınvalidelerin sözü geçer ama bu kadarını pek duymamıştım. </st><st c="27144">Baban da çekinir miydi Esma Sultan’dan?</st></p>
			<p><st c="27183">– Babam annesinden çekinir ama yine de aklına eseni yapardı... </st><st c="27247">Ne de olsa önceleri güç onun elindeymiş... </st><st c="27290">Ama annemi eve gelin diye getirince kıyamet kopmuş... </st><st c="27344">Babaannem onu evden göndermek için elinden ne gelirse yapmış... </st><st c="27408">ama başarılı olamamış... </st><st c="27433">İstanbul’dan gelen... </st><st c="27455">ve ne idüğü belli olmayan bu kadını sonunda kabul etmek zorunda kalmış... </st><st c="27529">Düğün dernek yapılmamış... </st><st c="27556">Oysa bu kadar ünlü ve varlıklı bir ailenin... </st><st c="27602">anlı şanlı bir düğün yapmasını bekliyormuş bütün memleket... </st><st c="27663">Onun yerine evde bir mevlit okutmuşlar... </st><st c="27705">Anneme gelinlik yerine Esma Sultan’a ait bir bindallı giydirmişler... </st><st c="27775">Ama annem o kadar güzeldi ki... </st><st c="27807">bütün memleket anneme hayran kalmış... </st><st c="27846">Hatta akın akın bizim eve, annemi görmeye gelmiş insanlar... </st><st c="27907">Babaannem mevlitte ona kolundan çıkardığı altı tane burma bilezik takmış. </st></p>
			</div>
<div id="charCountTotal" value="27981"></div></body>
</html>
