<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>HAYATA DÖN</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-10" xml:lang="tr-TR">
<div>
<p><st c="0">Burma bilezikler. </st><st c="18">Evet, bana ilk geldiği gün iki tanesini görmüştüm Ala’nın kolunda. </st><st c="85">Belki hâlâ kolundadır ama uzun kollu giysilerin içinde bunları göremiyorum. </st><st c="161">Neden takıyor acaba onları? </st></p>
			<p><st c="189">– İstemese de gerekeni yapmış babaannen.</st></p>
			<p><st c="229">– Pek öyle sayılmaz... </st><st c="253">Daha sonra öteki oğulları evlenirken memleket ayağa kalkmış. </st><st c="314">Anlı şanlı düğünler, dernekler yapıldığı gibi... </st><st c="363">çok miktarda takı takmış bizimkiler... </st><st c="402">Onlara takılanların yanında, annemin burma bileziklerinin esamisi okunmaz... </st><st c="479">Gelinlikler bile Paris’ten getirtilmiş. </st><st c="519">Aslında babaannem bu kadarını da yapmazdı ama... </st><st c="568">babamdan korktuğu için bazı şeylere mecbur kalmış... </st><st c="621">Annemin elinde, babamın evlenirken İstanbul’dan aldığı... </st><st c="679">tek taşlı pırlanta bir yüzük vardı... </st><st c="717">Yüzüğün taşı çok büyüktü. </st><st c="743">Herkesin gözü bu yüzükte kalmıştı. </st><st c="778">Zaten sonunda ne yapıp edip o yüzüğü evde kaybettiler.</st></p>
			<p><st c="832">– Nasıl kaybettiler?</st></p>
			<p><st c="853">– Bir gün annem yüzüğü yerinde bulamadı... </st><st c="897">Herkes, “Koyduğun yeri unutmuşsundur” dedi ve olay kapandı... </st><st c="959">Ama annem bunu babaannemin yaptırdığından emindi.</st></p>
			<p><st c="1008">– Onun yerine baban ona başka bir yüzük almadı mı?</st></p>
			<p><st c="1059">– Almadı... </st><st c="1072">Kötü bir altın yüzüğü vardı... </st><st c="1103">Hepsi o.</st></p>
			<p><st c="1111">– Neden?</st></p>
			<p><st c="1120">– Öyle çok neden var ki... </st><st c="1148">Hangisini anlatayım bilmem ki? </st><st c="1179">Hem ben daha saatlerce anlatsam bu hikâye bitmez... </st><st c="1231">Siz beni sonuna kadar dinleyeceğinizden emin misiniz?</st></p>
			<p><st c="1284">– Eminim. </st><st c="1295">Sen devam et. </st><st c="1309">Senin hikâyen de hiç fena değilmiş doğrusu. </st></p>
			<p><st c="1353">Ala’nın elindeki mendiller çoktan bitti. </st><st c="1394">Uzanıp bir tomar mendil daha alıyor eline. </st><st c="1437">Bu arada sağ elinin işaretparmağındaki morluklar dikkatimi çekiyor. </st><st c="1505">Artık eskisi gibi sarmıyor parmağını. </st><st c="1543">Ne oldu acaba o parmağa ve neden hiç geçmiyor? </st><st c="1590">Bir yere vurdu desem, bunca aydır düzelmesi gerekir. </st><st c="1643">İlk günden beri aklım hep o parmakta ama ona bu konuda hâlâ hiçbir şey soramadım. </st><st c="1725">Giysilerini sorduğum gün az kalsın bayılacaktı. </st></p>
			<p><st c="1773">Aslında anlattıklarının hepsi ağlamasını gerektiren şeyler değil ama anlatmaya başladığı andan itibaren sürekli ağlıyor. </st><st c="1894">Bu kızın ağlaması da değişik. </st><st c="1924">Ağladığını sadece gözünden akan yaşlardan anlıyorsunuz. </st><st c="1980">Bunun dışında ne ses, ne nefes... </st><st c="2014">Hıçkırmıyor, bedeninde ağladığına dair bir değişiklik olmuyor. </st></p>
			<p><st c="2077">– Bugün hiç annemden bahsetmesem daha iyi olacak... </st><st c="2129">Onu başka bir gün anlatayım size.</st></p>
			<p><st c="2162">– Olur.</st></p>
			<p><st c="2170">– Geçmiş beni öylesine içine çekiyor ki... </st><st c="2214">bazen geleceğim hiç yokmuş gibi hissediyorum... </st><st c="2262">Onun için bunları hiç anlatmak istemedim... </st><st c="2306">Anlattıkça gömülüyorum geçmişe... </st><st c="2340">Ama artık bazı şeyleri size anlatmak geliyor içimden... </st><st c="2396">Sanki siz bilirseniz, elinizi uzatıp beni dışarı çekiverecekmişsiniz gibi hissediyorum... </st></p>
			<p><st c="2486">İşte bu harika! </st><st c="2502">Demek artık bana güveniyor ve az da olsa sağlığına kavuşmak gibi umutlar yeşermeye başladı. </st><st c="2594">Bunu iyi değerlendirmeli, uzatmamı istediği eli bir an önce ama bir o kadar da dikkatle uzatmalı ve onu hapsedildiği o kuyudan dışarı çekmeliyim. </st></p>
			<p><st c="2740">– İnan bana, bunu yapabilmeyi ben de çok isterim. </st><st c="2790">Geçmişinde büyük talihsizlikler olmuşa benziyor ama yaşamayı en çok hak edenlerden biri olduğuna inanıyorum.</st></p>
			<p><st c="2898">– Teşekkür ederim... </st><st c="2920">Annemi değil ama... </st><st c="2940">babamı anlatayım isterseniz.</st></p>
			<p><st c="2968">– Olur. </st><st c="2977">Baban hapse neden girmiş?</st></p>
			<p><st c="3002">– O gün babam yine içkiliymiş... </st><st c="3036">Otogarda bir kavga çıkmış... </st><st c="3065">Kavganın neden çıktığı pek bilinmiyor ama babaannemin tahmini... </st><st c="3130">bu işte annemin parmağı olduğu yolundaydı.</st></p>
			<p><st c="3172">– Annenin mi?</st></p>
			<p><st c="3186">– Tabii doğrudan değilse de dolaylı olarak... </st><st c="3233">o kavganın annem yüzünden çıktığını düşünüyordu bayan otorite.</st></p>
			<p><st c="3295">– Bayan otorite kim?</st></p>
			<p><st c="3316">– Kim olacak, babaannem tabii ki... </st><st c="3353">Annemle ilgili herkes kafasında başka türlü bir hikâye yazmıştı... </st><st c="3420">çünkü kim olduğu gerçekten de belli değildi... </st><st c="3467">Bir ailesi, ona sahip çıkan yakınları yoktu annemin... </st><st c="3522">Zaten Türkiye’ye yıllar önce suyun öte yakasından gelmişler... </st><st c="3585">Arnavut kökenliymiş annem... </st><st c="3614">Güya otogarda annemle ilgili ileri geri konuşmuşlar... </st><st c="3669">babam da buna kızıp çekmiş tabancayı... </st><st c="3709">rastgele etrafa ateş etmiş... </st><st c="3739">Bir kişi ölmüş, üç kişi de yaralanmış o kavgada... </st><st c="3790">Aslında bizim aile çok büyük ve güçlü bir aile... </st><st c="3840">İsteseler babamı bir gün bile hapiste yatırmazlardı... </st><st c="3895">ama istememişler. </st></p>
			<p><st c="3913">Ne demek istiyor acaba? </st><st c="3937">Babası ortalık yerde adam öldürmüş, tabii ki cezasını çekecek. </st></p>
			<p><st c="4000">– Burayı tam anlamadım. </st><st c="4024">Ne demek istiyorsun?</st></p>
			<p><st c="4044">– Aile istese, babamın yerine hapiste yatacak birini hemen bulurdu... </st><st c="4115">ama istememişler... </st><st c="4135">çünkü o zamana kadar bütün güç babamdaymış... </st><st c="4181">Bu durum özellikle babaannemin hiç işine gelmemiş... </st><st c="4234">Hele bir de babam annem gibi bir kadını... </st><st c="4277">hem de babaannemden izin almadan hanım diye eve getirince... </st><st c="4338">bayan otorite muhtemelen bu durumdan kurtulmanın bir yolunu arıyormuş... </st><st c="4411">O kavgada babam katil diye tutuklanınca, aile bu durumu en iyi şekilde değerlendirmiş... </st><st c="4500">Babam yedi yıldan fazla kalmış içeride... </st><st c="4542">Bu arada bütün güç babaannemin eline geçmiş... </st><st c="4589">Öteki oğlanlar yani amcalarım zaten pısırık, ezik insanlardı... </st><st c="4653">Esma Sultan onları oyuncak gibi oynatırdı elinde. </st></p>
			<p><st c="4703">– Baban bu duruma ne demiş?</st></p>
			<p><st c="4730">– Aslında babam bu işe çok kızmış... </st><st c="4768">Zaten o hapisteyken ne babaannem ne de annem onu görmeye gitti. </st><st c="4832">Doğal olarak beni de kimse babamın yanına götürmedi. </st><st c="4885">Gerçi o hapisteyken hapishaneye su gibi para akıtmışlar... </st><st c="4944">onun rahat etmesi, koğuş ağası olması sağlanmış ama dışarı çıkmasına izin vermemişler... </st><st c="5033">Babam bunu anlamayacak biri değil ama itirazları işe yaramamış... </st><st c="5099">Her seferinde çeşitli bahaneler bulmuşlar... </st><st c="5144">Sonunda babam da gerçeği kabul etmek zorunda kalmış... </st><st c="5199">O hapisten çıktıktan sonra evde çok büyük kavgalar oldu. </st><st c="5256">Babam ortalığı birbirine kattı... </st><st c="5290">ama babaannem pes etmedi... </st><st c="5318">Sonunda o da bazı şeyleri kabul etmek zorunda kaldı... </st><st c="5373">yani teslim oldu ve babaannemle barıştılar. </st><st c="5417">Gerçi babaannem ona her zaman diğerlerinden farklı davranırdı... </st><st c="5482">hiç üzerine gitmez, başköşeye kendi otursa da yanına her zaman babamı oturturdu... </st><st c="5565">ama güç bir kere babamdan çıkmıştı. </st><st c="5601">Ayrıca babam disiplinsiz bir adamdı. </st><st c="5638">İçkiye, kadına, kumara olan düşkünlüğü herkes tarafından bilinirdi. </st><st c="5706">Eve hiçbir zaman herkes gibi düzenli gelmezdi. </st><st c="5753">Nerede sabah, orada akşam prensibiyle yaşayan... </st><st c="5802">çabuk kızan, kızınca gözü dünyayı görmeyen bir adamdı. </st><st c="5857">Sorumluluklarını üstlenmez, sıkıntıya girmeyi sevmezdi. </st><st c="5913">O hapisteyken babam yerine küçük amcam sık sık İstanbul’a, şirketin merkezine giderdi. </st><st c="6000">Ama birkaç günde işini halleder ve gelirdi. </st><st c="6044">Babam gibi gidince kaybolmazdı oralarda... </st></p>
			<p><st c="6087">Bu ailede normal olan kimse yok galiba! </st><st c="6127">Baba da sorumsuz, aklı bir karış havada bir adammış. </st><st c="6180">Ne işine sahip çıkabilmiş, ne de İstanbullardan getirdiği eşine ve çocuğuna. </st></p>
			<p><st c="6257">– Babanı bir daha İstanbul’a göndermediler mi?</st></p>
			<p><st c="6303">– Gitse de artık yetkisi yoktu... </st><st c="6338">Sadece gezmeye gidebilirdi.</st></p>
			<p><st c="6365">– Daha sonra seninle babanın ilişkisi nasıl oldu?</st></p>
			<p><st c="6415">– Nasıl olmadı deseniz daha doğru olacak... </st><st c="6460">Anlattığım gibi, babam serseri ruhlu bir adamdı. </st><st c="6509">Neye sahip çıkmış ki bana sahip çıksın? </st><st c="6549">İlk tanıştığımız günden sonra bir daha bana özel bir ilgi göstermedi. </st><st c="6619">Zaten eve ne zaman geleceği belli değildi. </st><st c="6662">Çok istesem de ona hiç “baba” diyemedim... </st><st c="6705">O kalabalık evde benim bir yerim yoktu. </st><st c="6745">Bana düşen, olabildiği kadar göze batmamak, ortalıkta dolaşmamaktı. </st><st c="6813">Sadece benden istenilenleri yapar, pek konuşmaz, ayakaltında dolanmaz, kenara köşeye sinerdim. </st><st c="6908">Yıllar böyle geçiyordu ki, o olay oldu. </st></p>
			<p><st c="6948">Yine bir olaydan söz ediyor ama ne olduğunu bir türlü anlatmıyor. </st><st c="7014">Sanırım bunun ne olduğunu bilsem, bilmece çözülecek. </st><st c="7067">İşte şimdi anlatacak galiba! </st></p>
			<p><st c="7096">– Hangi olay?</st></p>
			<p><st c="7109">– İzin verirseniz onu bir başka gün anlatayım... </st><st c="7159">Şimdi sıra sizde...</st></p>
			<p><st c="7178">– Neden hep ağladın Ala?</st></p>
			<p><st c="7203">– Aslında nihayet ağlayabildim desek daha doğru olacak... </st><st c="7262">Benim için ağlayabilmek bile önemli bir adım... </st><st c="7310">Taş gibi kesilir ve ağlayamam ben... </st><st c="7347">Zaten bugün size anlattıklarımı daha önce... </st><st c="7392">kimseyle paylaşmadım. </st><st c="7414">Benim için bunlar... </st><st c="7435">çok özel şeyler... </st><st c="7454">Ben mi anlatmadım... </st><st c="7475">yoksa beni dinleyen kimse mi olmadı... </st><st c="7514">onu da bilmiyorum. </st><st c="7533">Benim için geçmiş acı biber gibidir... </st><st c="7572">Gözlerimi de ruhumu da yakar... </st><st c="7604">Anlatmasam da düşünsem bile saatlerce ağlayabilirim. </st><st c="7657">Sanki gözlerimi yakan bir koku dağılır çevreme... </st><st c="7707">Benim geçmişimde hiç güzel bir şey yok ki... </st><st c="7752">Her neyse, şimdi artık sizi dinliyorum. </st><st c="7792">Bir öküz hikâyesi anlatacaktınız bana.</st></p>
			<p><st c="7830">– Tamam, hemen başlayalım öyleyse. </st></p>
			<p><st c="7866">Şöyle bir toparlanıp önümde duran sürahiden bardağıma su doldurup birkaç yudum içtikten sonra koltuğumda arkaya kaykılıyor ve başlıyorum anlatmaya. </st></p>
			<p><st c="8014">– Vaktin zamanında Afrika’da Zosa diye bir kabile varmış. </st><st c="8072">Babaannem bize anlattığı masallara, “bir varmış, bir yokmuş” diye değil, “vaktin zamanında” diye başlardı. </st><st c="8179">O zaman bu başlangıç bize çok doğal gelirdi, şimdi düşünüyorum da, vaktin zamanı mı olurmuş!</st></p>
			<p><st c="8271">– Yine de masala yakışan bir başlangıç. </st></p>
			<p><st c="8312">Gözlerinden akan yaşları sildiği mendiller, önündeki sehpanın üzerinde dağ gibi duruyor. </st><st c="8401">Ne çok ağladı! </st><st c="8416">Sabit bakan gözlerinde içindeki çöküşün yansıması vardı. </st><st c="8473">Ama şimdi aniden değişiyor bakışları. </st><st c="8511">Yeni bir hikâye dinleyecek olmak ona ilaç gibi geliyor. </st><st c="8567">Oturduğu yerde kendine çekidüzen veriyor, bakışları yumuşuyor, yine çenesini ellerine dayıyor ve merakla bakıyor gözlerime. </st></p>
			<p><st c="8691">– 1856 yılında Afrika’nın güneyinde Zosa kabilesinde öyle şeyler yaşanmış ki, bunun hayal ürünü bir masal değil de yaşanmış bir tarih olduğuna inanmak gerçekten zor. </st><st c="8857">O yıl yine büyük bir kıtlık baş gösteren Afrika’da iki kız kardeş yaşıyor ve her sabah el ele tutuşup tarlalarında karga kovalamaya gidiyorlarmış. </st><st c="9004">Nisan ayında bir gün yine Gxara Nehri yakınlarındaki tarlalarına karga kovalamak için gönderilmişler. </st><st c="9106">Dönüşte, kızlardan büyük olanı nehir kenarında su içerken yanlarında iki hayalet belirdiğini ve kabileye onlar aracılığıyla bir mesaj ilettiğini söylemiş. </st><st c="9261">Mesaja göre, çok yakında büyük bir “yeniden diriliş” gerçekleşecekmiş. </st><st c="9332">Ancak bunun gerçekleşebilmesi için halkın elinde bulunan bütün inekleri, öküzleri ve koyunları öldürmeleri, tarlalarında yetişen ürünlerin tamamını da yakmaları gerekiyormuş. </st><st c="9507">Zaten bu mucize gerçekleştikten sonra kimsenin yiyeceğe ihtiyacı kalmayacakmış.</st></p>
			<p><st c="9586">– İyi ama her şeyi yakarlarsa nasıl yaşayacaklar yiyecek olmadan? </st></p>
			<p><st c="9653">Bu kızın ruhu tıpkı sesi gibi hâlâ çocukluktan kurtulamamış. </st><st c="9714">Sanki oralarda bir yerde takılıp kalmış. </st><st c="9755">Anlattığım hikâyeleri dinlerken aldığı pozisyon, bakışı, sorduğu sorular bana hep yedi-sekiz yaşlarında bir kız çocuğunu çağrıştırıyor. </st></p>
			<p><st c="9891">– Önceleri herkes kızlarla dalga geçmiş ve bu masala kimse inanmamış ama kızlar ırmak kenarına her gidişlerinde aynı şeyleri anlatmaya devam etmişler. </st><st c="10042">Kimsenin inanmadığını görünce kızlar, hayaletlerin bu sefer amcalarını da yanlarında getirmesini istediğini söylemiş. </st><st c="10160">Ertesi gün amcalarıyla birlikte gitmişler. </st><st c="10203">Amca önce hiçbir şey görememiş ama büyük kız ısrarla hayaletlerin o anda yanlarında olduğunu ve onlara seslenmeye devam ettiğini söyleyince, kendilerini görmese de seslerini duymaya başlamış. </st><st c="10395">Güya adamlar, “Sığırlarınızı, öküzlerinizi öldürün, tahıllarınızı yakın ve sakın bir daha ekmeyin” diyormuş. </st><st c="10504">Oysa Afrika’da çok ünlü bir atasözü şöyle der: “Sığır soydur, ölürse ırk da ölür.” </st></p>
			<p><st c="10587">– Amca bu masala inanmış mı?.. </st><st c="10618">Üstelik adamları görmüyor bile.</st></p>
			<p><st c="10649">– Amca bu mesaja dört elle sarılmış ve mesajı hemen kabilenin şefi Sarili’ye ulaştırmış.</st></p>
			<p><st c="10738">– Amca da bir tuhafmış!</st></p>
			<p><st c="10762">– Haklısın, amca zaten garip bir adammış. </st><st c="10805">Bu olaydan bir süre önce din değiştirmiş ve Hıristiyan olmuş, hatta Hıristiyanların en büyük peygamberi olmak gibi hayalleri bile varmış. </st><st c="10943">Yani ruh sağlığı zaten pek yerinde değilmiş. </st><st c="10988">Peygamber olamayacağını anlayınca da kabilesine geri dönmüş. </st><st c="11049">Amca bu olayla birlikte gökte aradığını yerde bulmuş ve peygamber olamamış ama büyük bir mesajı kabilesine iletmek gibi bir misyonun içinde bulmuş kendini. </st><st c="11205">Daha inandırıcı olabilmek için önce kendi öküzlerini öldürmüş, tahıllarını yakmış ve yakınlarındaki herkesi de bunu yapmaya davet etmiş. </st><st c="11342">Komşular da birer ikişer aynı şeyi yapmaya başlamışlar. </st><st c="11398">Kabilenin şefi önceleri buna inanmak istememiş ama herkes gibi o da çok sıkıntıdaymış ve tutunacak bir dal arıyormuş. </st><st c="11516">Ayrıca kızların anlattığı hikâye gün geçtikçe büyüyor, şekilleniyor, her gün yeni bir ayrıntı daha ekleniyormuş.</st></p>
			<p><st c="11628">– Şefin sıkıntısı neymiş? </st><st c="11655">Tutunacak dal araması neden?</st></p>
			<p><st c="11683">– Afrika’nın o bölümü, o yıllarda İngilizlerin kontrolü altındaymış ve İngilizler ile Zosalılar arasında çok çetin ve kanlı savaşlar oluyor, bu savaşlarda yerliler hunharca öldürülüyormuş. </st><st c="11873">Bu yüzden kabile şefi Sarili, İngilizlerden nefret ediyor ama onları topraklarından atmaya da gücü yetmiyormuş. </st><st c="11985">Bu efsanenin ortaya çıkışından bir yıl önce, İngilizlerin ünlü komutanı, Kırım Savaşı’nda Ruslar tarafından öldürülmüş. </st><st c="12105">Bu haberi Zosalılar duyunca, bayram yapmışlar. </st><st c="12152">Çünkü bu komutan zamanında pek çok yerliyi acımasızca öldürdüğünden zaten herkes ona kızıyormuş. </st><st c="12249">Hatta o aralar yerliler, İngilizleri yenen Ruslara büyük hayranlık duyuyor, bir gün Rusların Afrika’ya gelip onları da İngilizlerden kurtaracağı şeklinde hayaller kuruyorlarmış. </st><st c="12427">İşte bu efsane tam da bu hayallerin üzerine oturuvermiş. </st><st c="12484">Kendileri çıplak gezerken İngilizlerin giysilerine bile sinir olan, hiç değiştirmeden ve yıkamadan giydikleri askeri kıyafetleriyle ne kadar pis koktuklarını düşünen kabile reisi Sarili bile, büyük gün geldiğinde İngilizlerden kurtulacakları umuduyla bu hikâyeye inanıvermiş. </st><st c="12760">O zaman yerliler çıplak vücutlarının üst kısmını kızıl kille boyarlarmış. </st><st c="12834">Zaten kızların gördüğü hayaletler zamanla askeri kıyafetler içinde kara derili Ruslar olarak yorumlanır olmuş.</st></p>
			<p><st c="12944">– Neden kara derili? </st><st c="12966">Ruslar kara derili değil ki... </st></p>
			<p><st c="12997">Nasıl da dikkatli! </st><st c="13016">Ondan hiçbir şey kaçmıyor. </st><st c="13043">Bazen, özellikle sakin olduğu zamanlar son derece sağlıklı tepkiler alıyorum ondan. </st><st c="13127">Özellikle anlattığım hikâyeler sanki onda yatıştırıcı ilaç etkisi yapıyor. </st><st c="13202">Böyle zamanlarda yüz ifadesi bile değişiyor, yumuşuyor. </st><st c="13258">Ama bazen de içinden bir türlü atamadığı öfke galip geliyor ve hınçla o öfkeyi ifade etmenin, karşısındakini kırmanın, incitmenin yolunu arıyor. </st></p>
			<p><st c="13403">– Senden de hiçbir şey kaçmıyor Ala! </st><st c="13440">Aslında kızların askeri kıyafetler içinde gördüğü bu adamlar, savaşta öldürülen Zosa savaşçılarının hayaletleriymiş. </st><st c="13557">Efsane büyüdükçe, halk yavaş yavaş denizi görebilmek için tepelere tırmanmaya başlamış.</st></p>
			<p><st c="13644">– Denizde ne arıyorlar? </st></p>
			<p><st c="13669">– Onları kurtarmaya gelecek olan Rus gemilerini bekliyorlarmış. </st><st c="13733">Bu arada, oradaki İngilizlerin temsilcisi, olanlara bir türlü anlam verememiş ve bunu, Büyük Britanya otoritesine karşı yapılan bir isyan olarak algılamış. </st><st c="13889">Hemen ardından Şef Sarili’ye tehditlerle dolu bir mesaj göndermişler. </st><st c="13959">Olayları kendileri durdurmazsa, bunu İngiliz askerlerinin yapacağını ve bundan da halkın çok zarar göreceğini yazmışlar. </st><st c="14080">Bu mesaj şefi iyice çileden çıkarmış ve kızların hayaletleri ilk gördüğü yere bu sefer de kendisi gitmiş ve dönüşte orada ölen oğlunu gördüğünü, kendisine mısır ve bira ikram edildiğini anlatmaya başlamış. </st><st c="14286">Tüm sığırlar öldürülene, tahıllar yok edilene kadar kehanetin gerçekleşmeyeceği söylentisi hızla yayılmış. </st><st c="14393">Artık bütün halk çılgınca öküzleri, koyun ve keçileri öldürüyor, ellerinde kalan son tahılları da yakıyormuş. </st><st c="14503">Toplumsal histeri sonunda zirveye ulaşınca, kızların amcası kurtuluş günü için bir tarih belirlemiş ve temmuzun sonunda, dolunay zamanında yeniden dirilişin gerçekleşeceğini açıklamış. </st><st c="14688">Tarih yaklaştıkça heyecan doruğa çıkmış ve o gün tüm kabile halkı sabahın köründe tepelere tırmanıp kendilerini kurtarmaya gelecek olan esrarengiz kişileri beklemeye başlamış. </st><st c="14864">Akşama kadar umutla bakmışlar ufka ancak ne gelen olmuş, ne giden. </st><st c="14931">Büyük bir hayal kırıklığı yaşanmış ama buna da bir çare bulunmuş. </st><st c="14997">Öldürülen sığır sayısının yeterli olmadığı yolunda açıklamalarla olay kapatılmaya çalışılmış. </st><st c="15091">O yıl ağustos ayında bir öğleden sonra ortalığı sis basmış. </st><st c="15151">Halk bunu yeniden dirilişin bir habercisi kabul edip evlerine kapanmış ve yine heyecanla olacakları beklemeye başlamış ama yine bir şey olmamış.</st></p>
			<p><st c="15295">– Ne büyük bir hayal kırıklığı!.. </st><st c="15330">Kurtuluş günü derken ne hayal ediyorlarmış? </st></p>
			<p><st c="15374">Hayal kırıklığı, onun en iyi tanıdığı duygulardan biri. </st><st c="15430">Çok eskilere ait bir hikâyede insanların yaşadığı hayal kırıklıkları bile onu derinden etkileyebiliyor. </st><st c="15534">Düşünüyorum da, kimin hayatında hayal kırıklığı yok ki ama eğer bir insan isteklerinin hiçbirine kavuşamaz ve sürekli hayal kırıklığı yaşarsa, yaşama nasıl tutunur? </st></p>
			<p><st c="15699">– Güya kurtuluş gününde cennetten iki güneş birden yükselip havada çarpışacakmış. </st><st c="15781">Bundan sonra bütün İngilizler denizin derinliklerine doğru sürüklenecekler ve denizin dibini boylayacaklarmış. </st><st c="15892">Burada karşılarına şeytan çıkacak ve hem İngilizlerden hem de bütün çağrılara rağmen sığırlarını öldürmeyen Zosalılardan intikam alacakmış. </st><st c="16032">Sonra dünya yeni bir güneş doğuncaya kadar karanlığa gömülecekmiş. </st><st c="16099">Güneş yeniden doğduğunda ölüler dirilecek, öküz derisinden yapılmış kalkanlardan çıkan sesler birleşip bir gök gürültüsü haline gelecek ve hemen ardından büyük sürüler halinde söz verilen öküzler görünecekmiş. </st><st c="16309">Bütün tarlalar bol bol ürün verecek, hastalar iyileşecek, topallar yürüyecek, körler görecek, yaşlılar gençleşecek ve bundan sonra kimse çalışmak zorunda kalmayacakmış. </st><st c="16478">Kötülük bitecek, kötüler ya yılan ısırmasıyla veya denizde boğularak ölecekmiş. </st><st c="16558">İnsanların hayalleri her devirde nasıl da birbirine benziyor değil mi?</st></p>
			<p><st c="16628">– İnsanlar bu kadar aptal mı?</st></p>
			<p><st c="16658">– Bu aptallık değil ki... </st><st c="16685">Eminim o devirde Afrika’da yaşayan Zosalıların bir zekâ sorunları yoktu ama çaresizlik ve cehalet vardı. </st><st c="16790">Umutları tükenmişti, kendilerine bir çıkar yol arıyorlardı. </st><st c="16850">İşte bu ortamda, Avrupalılara Tutankamon’un lanetinin pazarlandığı gibi, onlara da bir başka efsane pazarlanmış.</st></p>
			<p><st c="16962">– Ama bunu onlara başkaları değil... </st><st c="17000">kendileri yapmış.</st></p>
			<p><st c="17017">– Doğru. </st><st c="17027">Delinin teki kuyuya bir taş atmış, kimse çıkaramamış diye bir söz vardır ya, işte aynen öyle olmuş. </st><st c="17127">Hikâyenin sonu tam bir trajediyle bitiyor. </st><st c="17170">İnsanlar açlıktan bir deri bir kemik kalmışlar. </st><st c="17218">Anneler çocuklarını besleyememenin ıstırabıyla kıvranırken yataklara düşmüşler. </st><st c="17298">Önce köyün kedileri köpekleri ölmüş. </st><st c="17335">Akbabalar toplanmış başlarına. </st><st c="17366">Sonra sırayla bebekler, çocuklar, anneler ve babalar ölmeye başlamış. </st></p>
			<p><st c="17436">Nasıl da üzüldü bunu duyunca! </st><st c="17466">Dokunsam ağlayacak. </st><st c="17486">Sonra telaş ve öfkeyle, sesini biraz yükselterek soruyor: </st></p>
			<p><st c="17544">– Bu hikâyeleri uyduran kızlarla... </st><st c="17580">amcalarına ne olmuş?</st></p>
			<p><st c="17600">– Onlar da ölenler arasındaymış, yani gördüğün gibi olayda kasıt yok. </st><st c="17671">Bir yanlış var ama kimsenin çıkar sağlamadığı bir yanlış bu. </st><st c="17732">“Sığır soydur, ölürse ırk da ölür” diyen atasözü böylece gerçek olmuş. </st><st c="17803">Çaresizlik onlara her şeyi unutturmuş. </st><st c="17842">Sonradan tarih bu olayı “tarihin en büyük iman gösterilerinden biri” veya “törensel bir toplu intihar” olarak yorumlamış.</st></p>
			<p><st c="17963">– İman dediğinize göre bir tür din... </st><st c="18002">bir tür inançtan söz ediyorsunuz.</st></p>
			<p><st c="18035">– Öyle... </st><st c="18046">Tam bir inanç bu! </st><st c="18064">Sonuna kadar inanmışlar yani.</st></p>
			<p><st c="18093">– İnanmak veya iman etmek bazen ne kadar tehlikeli olabiliyor... </st><st c="18159">Küsmek... </st><st c="18169">kadar aptalca inanmak da yanlış. </st></p>
			<p><st c="18202">Bana geldiği ilk günler söylemişti Tanrı’ya küstüğünü. </st><st c="18257">Belki bu konuları etraflıca konuşursak, bu küslük biter. </st><st c="18314">Tanrı’ya küsmek demek aslında kişinin kendisine küsmesi demektir; umutsuzluk, mutsuzluk, çaresizlik demektir. </st></p>
			<p><st c="18424">– Tanrı’ya küsmek, insanın kendisine küsmesi demektir, Ala. </st><st c="18484">Bir gün bunları da konuşalım.</st></p>
			<p><st c="18513">– Tamam... </st><st c="18525">Sonra ne olmuş?</st></p>
			<p><st c="18540">– Yiyecek aramak üzere topraklarını terk eden Zosalılar geri döndüklerinde bir de bakmışlar ki, boş kalan toprakları Avrupalılar tarafından işgal edilmiş. </st><st c="18696">Ve böylece zavallı Zosa halkı bu toplumsal çılgınlığın ardından hem canından olmuş, hem malından. </st><st c="18794">Asıl kıyamet gününün o gün olduğunu anlamışlar anlamasına da, iş işten geçmiş.</st></p>
			<p><st c="18872">– Şef de ölmüş mü?</st></p>
			<p><st c="18891">– Akılsız Sarili geri kalan az sayıda kişiyle birlikte İngilizlerin verdiği, nehrin karşısındaki bir avuç verimsiz toprakla yetinmek zorunda kalmış.</st></p>
			<p><st c="19040">– Trajikomik bir hikâye bu... </st><st c="19071">İnsan gülsün mü, ağlasın mı bilemiyor... </st><st c="19112">Aklı başında bir insanın... </st><st c="19140">böyle bir saçmalığa inanması imkânsız gibi geliyor insana.</st></p>
			<p><st c="19198">– Öyle ama şartlar önceden oluşmuşsa, sonuç kaçınılmaz olabiliyor. </st><st c="19266">Toplu delilik, her zaman bireysel delilikten daha tehlikelidir, çünkü bulaşıcıdır ve insandan insana geçtikçe gördüğün gibi daha da gelişip değişiyor. </st><st c="19417">Her insan kendinden bir şeyler katıyor ve bir süre sonra toplumun ihtiyaçlarına göre bambaşka bir şekil kazanıyor. </st><st c="19532">Mikrobun mutasyona uğraması gibi bir şey yani!</st></p>
			<p><st c="19578">– En çok da çocuklara yazık olmuş... </st><st c="19616">İnsanın nasıl bir anne babadan dünyaya geldiği... </st><st c="19666">ne kadar önemli!.. </st><st c="19685">Büyükler de yanlış yapabiliyor demek ki... </st></p>
			<p><st c="19728">İşte hikâyenin bir yerlerinde kendisini buldu. </st><st c="19775">Ne kadar haklı! </st><st c="19791">İnsanın nasıl bir anne babadan dünyaya geldiği, kişinin hayatının ana hatlarını yani kaderini belirliyor. </st></p>
			<p><st c="19897">– Öyle maalesef. </st><st c="19914">Zaten kendileri gibi akılları da küçük ve anne babaları onların besin kaynağı olan inekleri, öküzleri kesip onları aç bırakıyorlar. </st><st c="20046">Bu çocukların gerçeği görmesi, bilmesi, neden aç kaldıklarını, neden ölüme mahkûm edildiklerini anlaması mümkün değildi. </st><st c="20167">O çocuklardan kurtulan olsaydı, kim bilir ruh sağlığı nasıl bozulacak ve belki de insanlar ona deli diyecekti.</st></p>
			<p><st c="20277">– Kimse anlayamazdı ki onu.</st></p>
			<p><st c="20305">– Belki bir anlayan bulunurdu ama çocuk anlaşılmayacağından o kadar emin olurdu ki, yardım çabalarını da kolay kabul etmez, insanlardan kaçardı. </st></p>
			<p><st c="20451">– Kaçar mıydı?</st></p>
			<p><st c="20465">– Bilmem, sen ne diyorsun bu konuda?</st></p>
			<p><st c="20502">– Hem kaçardı... </st><st c="20520">hem kaçmamak için elinden geleni yapardı. </st></p>
			<p><st c="20562">Baştan beri tedaviyi ve doktorunu çok zorlasa da, Ala doğru söylüyor. </st><st c="20632">Aslında o da kaçmamak için elinden geleni yaptı. </st></p>
			<p><st c="20681">– Elinden geleni yapardı demek... </st><st c="20715">Evet, anlıyorum.</st></p>
			<p><st c="20731">– Buradan kaçmamak için inanın elimden geleni yapıyorum... </st><st c="20791">Buna inanıyor musunuz?</st></p>
			<p><st c="20813">– Elinden geleni yaptığının farkındayım ama inan bana çok yakında ikimizin de elinden daha fazlası gelecek. </st><st c="20922">Bugün şu ilaç meselesini ele alsak diyorum.</st></p>
			<p><st c="20965">– Ne ilacı?</st></p>
			<p><st c="20977">– Daha önce gittiğin doktorlar da sana ilaç vermiş ama sen onları almamışsın. </st><st c="21056">Ben bu konuda pek acele etmedim ama sanırım daha fazla gecikmesek iyi olacak.</st></p>
			<p><st c="21133">– İlaç alacak kadar hasta mıyım ben?</st></p>
			<p><st c="21170">– Yanlış soru! </st><st c="21186">Psikiyatri ilacı sadece çok ağır hastalara vermez. </st><st c="21237">Hafif depresyonlarda bile ilaç kullanabiliriz. </st><st c="21284">Gripte bile bazen nasıl antibiyotik kullanılıyorsa, bizde de öyle. </st><st c="21351">Aslında ilacı en çok da seni korumak için kullanmak istiyorum.</st></p>
			<p><st c="21413">– Neden koruyacaksınız?</st></p>
			<p><st c="21437">– Daha ciddi hastalıklardan... </st><st c="21469">Senin çok hasta olduğunu düşünmüyorum ama bu hastalıklar etrafında dönüp duruyor. </st><st c="21551">İlacın dozunu sen ayarla. </st><st c="21577">Ben şimdi sana yazıp vereceğim, çok küçük dozlarda başla. </st><st c="21635">Sende uyku ve ağırlık yapmasını istemiyorum. </st><st c="21680">Zamanla, kendine bakarak dozları artır. </st><st c="21720">Zaten seninle oldukça sık görüşüyoruz. </st><st c="21759">Bir şikâyetin olursa gereğini yaparız. </st></p>
			<p><st c="21798">Kararsız gözlerle bakıyor bana. </st><st c="21830">İlaç kullanmak istemediğini, bundan korktuğunu biliyorum ama kullanacak.</st></p>
			<p><st c="21902">– Biliyorsunuz... </st><st c="21921">ben çalışıyorum... </st><st c="21940">İşim, gücüm var. </st><st c="21957">Bu ilaçlar...</st></p>
			<p><st c="21970">– İtiraz istemiyorum. </st><st c="21993">Senin şartlarını gayet iyi biliyorum ve onun için de dozları sen ayarlayacaksın. </st><st c="22074">Anlaştık mı?</st></p>
			<p><st c="22086">– Tamam. </st></p>
			<p><st c="22096">“Tamam” derken sesini zor duyuyorum. </st><st c="22133">İstemese de alacak bu ilacı. </st><st c="22162">Zaten ona tek bir ilaç yazdım. </st></p>
			<p><st c="22193">– Bu ara kendini erkeklere dövdürmüyorsun değil mi?</st></p>
			<p><st c="22244">– Dövdürmüyorum... </st><st c="22264">Zaten şu ara kimse yok hayatımda.</st></p>
			<p><st c="22297">– Neden?</st></p>
			<p><st c="22306">– Çünkü bir gün buraya her yanım morarmış gelirsem... </st><st c="22361">bir de sizden dayak yerim gibi geldi bana. </st></p>
			<p><st c="22404">Gülüyorum. </st><st c="22415">Bu sözlerle bir yandan da tedaviye ne kadar önem verdiği anlaşılıyor. </st><st c="22485">Hayatında kötü giden bir şeyleri durdurabilmiş. </st><st c="22533">Üstelik nihayet onunla ilk kez doğrudan ilişki kurabildim. </st><st c="22592">Demek çocukluğunda, Afrika’da yaşanan çılgınlığa benzer bir şeyler yaşamış bu kız. </st><st c="22675">“Bazen büyükler de yanılabiliyor” diyor. </st><st c="22716">Büyükler dediği olsa olsa annesi ve babası. </st><st c="22760">Onların yanlış yaptığını düşünmesi bile çok sağlıklı. </st><st c="22814">Bugün bu tokayı takması da sanırım onun için devrim niteliğinde. </st><st c="22879">Anlaşılmayacağından da emin sanki. </st><st c="22914">Bu kızı anlamak zannettiğimden de zor olacağa benziyor. </st><st c="22970">Ya o haklıysa, ya ben çok uğraşsam da onu anlayamazsam! </st><st c="23026">Oysa daha önce bu ihtimale hiç prim vermemiştim. </st><st c="23075">Onun incecik sesiyle daldığım düşüncelerden kurtulup yeniden dikkatimi şu ana vermeye çalışıyorum. </st></p>
			<p><st c="23174">– Başka hikâye yok mu?</st></p>
			<p><st c="23196">– Olmaz olur mu? </st><st c="23214">Bende hikâye çok! </st></p>
			<p><st c="23232">– Ötekiler de böyle heyecanlı mı?</st></p>
			<p><st c="23265">– Evet, heyecanlı. </st><st c="23285">Bu hikâyelerde insanların bugüne gelene kadar nerelerden geçtiğini, neler yaşadığını, ne acılar, ıstıraplar çektiğini, zaman zaman bilmeden de olsa yapılan bazı yanlışların bedellerini yine nasıl kendilerinin ödediğini görüyoruz. </st><st c="23515">Tarih kitapları bu önemli ayrıntıları yazmaz. </st><st c="23561">Tek tek insanı değil, insanların tek tek yaşadıklarının bir sonucu olan büyük olayları anlatır bize tarih. </st><st c="23668">Hem kendimizi hem de başkalarını anlayabilmemiz için bu bilgilere hepimizin ihtiyacı var.</st></p>
			<p><st c="23757">– Prenses hikâyesi de anlatacak mısınız?</st></p>
			<p><st c="23798">– Prenses hikâyesi mi istiyorsun?</st></p>
			<p><st c="23832">– Evet, çok severim ben prenses hikâyelerini.</st></p>
			<p><st c="23878">– Anlatacağım. </st><st c="23894">Biraz yakın tarihten hikâyelere ne dersin? </st><st c="23937">Prenses Süreyya veya Prenses Diana! </st><st c="23973">Hangisinin hikâyesini dinlemek istersin? </st></p>
			<p><st c="24014">Bir anda yüzü aydınlanıyor. </st><st c="24042">Bu kadar hoşuna giden şey ne acaba? </st></p>
			<p><st c="24078">– Annemin adı Süreyya idi... </st><st c="24107">Bu prenseslerin ikisi de sonunda kaybettiler.</st></p>
			<p><st c="24152">– Evet, ikisinin hikâyesinde de hüzün var.</st></p>
			<p><st c="24195">– Oysa prensesler hep kazanır... </st><st c="24229">Kaybedenler nedimeleridir.</st></p>
			<p><st c="24255">– Neden böyle söyledin?</st></p>
			<p><st c="24279">– Öyledir çünkü.</st></p>
			<p><st c="24296">– İstersen prenses hikâyesini sen anlat.</st></p>
			<p><st c="24337">– Hayır, anlatmayacağım... </st><st c="24365">Kaybeden prensesleri dinlemek çok keyifli olacak... </st><st c="24417">Hadi, anlatın da dinleyelim...</st></p>
			<p><st c="24447">– Bugün olmaz. </st><st c="24463">Zamanımız doldu. </st><st c="24480">Hem bu ne biçim bir konuşma tarzı? </st><st c="24515">Anlatın da dinleyelim! </st><st c="24538">Benimle daha saygılı konuşmalısın.</st></p>
			<p><st c="24572">– Ay, pardon... </st><st c="24589">birden siz prenses deyince kafam karıştı... </st><st c="24633">Özür dilerim... </st><st c="24649">Ne zaman anlatacaksınız?</st></p>
			<p><st c="24673">– Bir dahaki sefere... </st></p>
			<p><st c="24697">– Tamam... </st><st c="24708">Öyleyse ben gideyim artık. </st></p>
			<p><st c="24735">Bu prenses meselesine takıntılı! </st><st c="24768">Kendinden üç yaş büyük bir kuzenden söz etmişti, ona “prenses” diyordu. </st><st c="24840">Muhtemelen bu takıntı onunla ilgili... </st><st c="24879">Biraz üzerine gidince aniden değişip her zamanki gibi özür dilemeye başlıyor. </st><st c="24957">Onu durdurmasam içindeki bütün öfkeyi bana boşaltacak ve bu da ilişkimizi muhtemelen bitirecek. </st><st c="25053">Ayağa kalkıp iyice öne eğilerek saygıyla elimi sıkıyor ve aceleyle çıkıyor odadan. </st><st c="25136">Arkasından bakıyorum. </st><st c="25158">Tanrım, bu kız neden bu kadar çirkin! </st><st c="25196">Hani çirkinlerin kaderi güzel olurdu? </st></p>
			<p><st c="25234">Sanırım otoriteyle ilişkisinde ciddi sorunlar var. </st><st c="25285">Onun için otoriteyi eskiden Esma Sultan temsil ediyormuş, şimdi de ben temsil ediyorum. </st><st c="25373">Belki de uzun süredir benimle bir türlü dengeli, düzenli ilişki kuramamasının nedenlerinden biri de bu. </st><st c="25477">Esma Sultan cinsel kimlik sorunları olan, dominant, elinden gelse bütün dünyayı kontrol etmek isteyen, hem anneye hem de Ala’ya karşı düşmanca duyguları olan kötü ruhlu bir kadın. </st><st c="25657">Ala çoğu zaman kendine Esma Sultan’ın gözleriyle bakıyor. </st><st c="25715">Her ne kadar Esma Sultan’a duyduğu kin ve nefret arada bir bana yönelse de, zihindeki bu üst üste biniş gelecekte tedaviyi çok olumlu etkileyebilir. </st><st c="25864">Onun kendini Esma Sultan yerine benim değer yargılarımla algılamasını sağlamalıyım. </st><st c="25948">Böylece yılların baskısıyla oluşmuş yoğun aşağılık duyguları, yavaş yavaş onu terk edebilir. </st></p>
			<p><st c="26041">Her ne kadar konuşmasındaki sorun devam etse de çağrışımlarda kopukluk yok, hatta son derece düzenli. </st><st c="26143">Ego gücü, arada bir sallansa da kırılmamış. </st><st c="26187">Kullandığı savunma mekanizmaları da şimdilik patolojik boyutlara kaymıyor. </st><st c="26262">Şizofreni ihtimali giderek zayıflarken border-line ihtimali öne çıkıyor. </st></p>
		</div>
<div id="charCountTotal" value="26335"></div></body>
</html>
