<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>HAYATA DÖN</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-5" xml:lang="tr-TR">
		<div>
			<p id="_idParaDest-2"><st c="0">2</st></p>
			<p><st c="1">Arabayla ağır ağır iniyorum protokol yolundan. </st><st c="48">Yolları tuzlamışlar ama yine de çok kaygan. </st><st c="92">Kar erimiş, her taraf çamur deryasına dönmüş. </st><st c="138">Sık sık silecek çalıştırarak camı temizlemeye uğraşıyorum. </st></p>
			<p><st c="197">Sonunda biraz zor da olsa kliniğe geliyorum. </st><st c="242">Sürücümüz Aydın karşılıyor beni kapıda. </st><st c="282">Her gün geleceğim saati bilir ve kliniğin önünde dört gözle bekler. </st><st c="350">Aramızda sevgi ve şefkat yüklü bir duygu bağı vardır Aydın’la. </st><st c="413">Azıcık rengim solsa içi titrer. </st><st c="445">Elinden gelse dünyanın bütün kötülüklerinden koruyacak beni. </st><st c="506">Sadece bunu hissetmek bile bana büyük bir güç ve direnç veriyor. </st><st c="571">Arabanın kapısını açıp kaymamam için kolumdan tutarak inmeme yardımcı oluyor. </st><st c="649">Eşim gibi onun da adı Aydın. </st><st c="678">Sadece o mu, kliniğimizde aynı isimde iki de doktorumuz var. </st><st c="739">Ama yine de Aydınların en sevimlisi küçük Aydın, yani kızım Yağmur’un oğlu. </st><st c="815">Ben bu Aydınları seviyorum. </st></p>
			<p><st c="843">Ayaklarımın ucuna basarak dikkatle giriyorum içeri. </st><st c="895">Oh, klinik sıcacık! </st><st c="915">Aslında neredeyse bahar gelecek, martın sonuna geldik ama bu sene kışın biteceği yok. </st><st c="1001">Hasta kabulde oturan Nebi, koşarak geliyor ve asansörün kapısını açarken kısacık da olsa birbirimizin hatırını soruyoruz. </st><st c="1123">Dördüncü katta duruyor asansör. </st><st c="1155">Tuna masasında oturuyor. </st><st c="1180">Yine iki telefonla birden konuşurken başıyla beni gülerek selamlıyor. </st><st c="1250">Salonun her tarafı çiçeklerle dolu! </st><st c="1286">Eskiden bu mevsimde çiçek bulmak zordu, şimdi her şey gibi çiçeklerin de mevsimi kalmadı. </st></p>
			<p><st c="1376">Odama girince hemen paltomu çıkarıp masama oturuyorum. </st><st c="1431">Bir yandan bilgisayarımı açarken, bir yandan da telefonla kafeteryayı arayıp kahve istiyorum. </st><st c="1525">Masam yine dağılmış. </st><st c="1546">Çalışma masası dediğin böyle kalabalık olmaz, kalabalık olmayınca da her şeyin yerli yerinde durması daha kolay olur. </st><st c="1664">Ancak benimki öyle değil! </st><st c="1690">Kızım ve iki küçüğümün fotoğrafları, bronzdan yapılmış, üzeri küçük zümrüt taşlarla süslü kurbağalarım, mumluklarım, ucu tüylü eski yazı kalemim, kristal bir gövdenin üzerine işlenmiş Atatürk resmi, yine bronz altlıklı sarı masa lambam, içi pek çok kalemle dolu pirinç kalemliğim, içine kartvizitlerimi koyduğum bronz altlık, reçetelerim, damgalarım, bilgisayarım derken bana hiç hareket alanı kalmamış. </st><st c="2094">Aceleyle her birini yerli yerine koyarken göz ucuyla bilgisayardaki randevularıma bakıyorum, yine yoğun bir gün olacak. </st><st c="2214">O sırada Tuna görünüyor kapıda. </st></p>
			<p><st c="2246">– Hoş geldiniz efendim, nasılsınız?</st></p>
			<p><st c="2281">– İyiyim Tuna, sen nasılsın?</st></p>
			<p><st c="2310">– Sağ olun, çok iyiyim. </st><st c="2335">Yollar çok kötüydü, kolay gelebildiniz mi bari?</st></p>
			<p><st c="2382">– Geldim, geldim.</st></p>
			<p><st c="2400">– Çiçekleri gördünüz mü?</st></p>
			<p><st c="2425">– Gördüm. </st><st c="2436">Yine deli kızdan mı?</st></p>
			<p><st c="2456">– Ondan. </st><st c="2466">Günlerdir kliniğe yağmur gibi çiçek yağıyor. </st><st c="2511">Çiçekler yetmedi, şimdi de ısrarla arıyor. </st><st c="2554">Bugün sabahtan beri belki beşinci arayışı! </st><st c="2597">Biz ne yapacağız bu kızla?</st></p>
			<p><st c="2623">– Ne istiyor?</st></p>
			<p><st c="2637">– Siz, “Vizite ücretini iade edin” demişsiniz ama o bütün ısrarlara rağmen o gün parasını geri almamış. </st><st c="2742">Şimdi de hem tekrar tekrar özür diliyor, hem de yeni bir randevu istiyor.</st></p>
			<p><st c="2815">– Randevu mu istiyor?</st></p>
			<p><st c="2837">– Hem ne istemek! </st><st c="2856">Şimdilik randevu vermedim ama bu kızla başa çıkamayacağız. </st><st c="2915">Biz çağırmasak da gelecek.</st></p>
			<p><st c="2941">– Nasıl gelecekmiş?</st></p>
			<p><st c="2961">– “Gelir, akşama kadar otururum orada, kolumdan tutup atmadan da bir yere gitmem” diyor.</st></p>
			<p><st c="3050">– Haydaa! </st></p>
			<p><st c="3061">– “Randevularımız dolu. </st><st c="3085">Bir aydan önce zaten gelemezsin” diyorum ama kulağına laf girmiyor bu kızın. </st><st c="3162">Besbelli parasını da özellikle almamış. </st><st c="3202">On dakikada bir arıyor. </st><st c="3226">Sizi bağlayacakmışım, bir kere de sizden özür dileyecekmiş.</st></p>
			<p><st c="3285">– “Doktor seni affetmiş, bağlamama gerek yok” de ama eğer isterse psikolog Seliyha Hanım’dan randevu ver. </st></p>
			<p><st c="3392">– İstemiyor. </st><st c="3405">Kaç kere söyledim, “Burada çalışan diğer doktorlardan randevu vereyim” dedim ama Nuh diyor, peygamber demiyor. </st><st c="3516">Sahi, siz kahve içtiniz mi?</st></p>
			<p><st c="3543">– Hayır içmedim, ama kafeteryaya söyledim, şimdi gelecek kahvem.</st></p>
			<p><st c="3608">– Ha, bir de Aslan Bey var.</st></p>
			<p><st c="3636">– Ne olmuş Aslan Bey’e?</st></p>
			<p><st c="3660">– Biraz önce eşi aradı. </st><st c="3685">Size selamları var, “Allah razı olsun doktor hanımdan” diyor. </st></p>
			<p><st c="3747">– Demek Hülya Hanım aradı! </st><st c="3774">Dur bakalım, henüz bir şey yapamadık ama umarım zaman içinde Hülya Hanım’a bir faydamız dokunur.</st></p>
			<p><st c="3870">– Bugün Aslan Bey’in randevusu var. </st><st c="3907">Zaten kadıncağız biraz da onun için arıyor. </st><st c="3951">“Ne olur doktor hanım elinden geleni yapsın. </st><st c="3996">Belki bir daha gelmez” diyor.</st></p>
			<p><st c="4025">– Elimden geleni yapacağım, merak etmesin. </st></p>
			<p><st c="4069">O sırada Nevin elinde tepsiyle içeri giriyor. </st><st c="4115">Mis gibi kahve kokusu yayılıyor odama. </st><st c="4154">Kahvenin kokusu bile iyi geliyor bana. </st><st c="4193">Şimdi kendimi çok daha iyi hissediyorum. </st></p>
			<p><st c="4234">Çok hasta var, bir an önce işe başlamam gerekiyor. </st><st c="4285">Randevuları kaydırırsam hastalarım çok bekliyor, o zaman ben de üzülüyorum. </st><st c="4361">Derin bir nefes alıyor, koltuğumda omuzlarımı dikleştirdikten sonra kısa bir an gözlerimi kapatıyorum. </st><st c="4464">Didim’in o muhteşem denizini düşünüyorum. </st><st c="4506">Kıyıya vuran küçük dalgaların sesi geliyor kulağıma. </st><st c="4559">Hayatın kirinden pasından kurtulup tertemiz olmalı ve hastalarımı bu temiz ve aydınlık ruh haliyle dinlemeliyim. </st><st c="4672">Tamam, hazırım, ilk hastayı alabilirim. </st></p>
			<p><st c="4712">Önce bir delikanlı giriyor içeri. </st><st c="4746">Yirmili yaşlarda, temiz yüzlü, yakışıklı ve sevimli bir genç. </st><st c="4808">Buraya ilk kez geliyor. </st><st c="4832">Biraz meraklı, biraz mahcup, biraz da kararsız gözlerle bakıyor bana. </st><st c="4902">Ayağa kalkıp gülerek elini sıkıyorum, hafifçe öne eğilerek saygıyla sıkıyor elimi. </st><st c="4985">Oturması için masamın karşısında duran koltukları işaret ediyorum, ben oturmadan oturmuyor. </st><st c="5077">İyi bir ailede, özenle yetiştirilmiş bir delikanlı ama acemi... </st><st c="5141">Psikiyatriye ilk kez başvurduğu her halinden belli oluyor. </st><st c="5200">Bilgisayardan bakıyorum, adı Ali ama soyadı çok tanıdık geliyor bana. </st><st c="5270">Ben daha bir şey söylemeden cılız bir ses geliyor kulağıma. </st><st c="5330">“Babam ölüyor” diyor Ali. </st><st c="5356">“Siz tanıyorsunuz babamı, daha önce uzun süre size gelmişti.” Demek yanılmamışım, bu çocuk Memduh’un oğlu. </st></p>
			<p><st c="5463">Memduh bundan beş altı yıl önce gelmişti bana. </st><st c="5510">Eşinden yeni ayrılmıştı o zaman. </st><st c="5543">Çok genç yaşta evlendiği için hayatında hiç yalnız yaşamamış, biraz içedönük, utangaç, zarif bir erkekti ama çok zayıf, çok kırılgandı. </st><st c="5679">Hayatla mücadelede hep arkada kalmış, önce ailesinin, sonra da eşinin arkasına saklanmış, başı sıkıştıkça teselliyi içkide aramış, eşinin boşanma teklifini bile hiç istemediği halde “hayır” demeyi, isyan etmeyi, savaşmayı bilmediği için hemen kabul etmiş ve bir başına ortada kalıvermişti. </st><st c="5969">Bir yıl boyunca hemen her hafta gelmişti bana. </st><st c="6016">İki oğlu vardı. </st><st c="6032">Çok düşkündü çocuklarına ama onlara bile duygularını açıkça gösteremiyordu. </st><st c="6108">Büyük oğlu pek ilgilenmemişti onunla. </st><st c="6146">Küçük sık sık babasını ziyarete gelmiş, elinden geldiğince ona destek olmaya çalışmıştı. </st><st c="6235">Baba oğula değil, oğul babaya destek veriyordu. </st></p>
			<p><st c="6283">Kendine bir ev tutmuş, zamanla yalnız yaşamaya alışmıştı. </st><st c="6341">Seviyordu evini. </st><st c="6358">Küçük, basit bir çatı katında oturuyor, insanlardan olabildiğince uzak duruyor, mecbur kalmadıkça evinden çıkmıyor, sadece küçük oğlu hafta sonu onu ziyarete geleceği için markete gidip eve bir şeyler alıyor, hatta oğluna makarna pişiriyordu. </st><st c="6601">Aslında iyi bir mesleği vardı ama yurtdışından aldığı diplomalar bile onun hayata tutunmasına yetmemiş, herkes gibi göze göz, dişe diş mücadele etmeyi, hayatla savaşmayı becerememiş, hep yenilmişti. </st><st c="6800">Yenildiğini, bu savaşı kazanamadığını biliyor, bundan utanıyordu. </st><st c="6866">Asıl kaçmak istediği başkaları değil, kendisiydi. </st><st c="6916">En çok da, ona sahip çıkmaya çalışan küçük oğlundan utanıyordu. </st><st c="6980">Hem dört gözle hafta sonu olsun, oğlu gelsin istiyor, hem de ona nasıl davranacağını, ne diyeceğini bilmiyor, içki şişelerini oğlu görmesin diye saklıyordu. </st><st c="7137">Ölümü adeta özlemle bekliyor, babaları intihar etti denmesin diye büyük bir sabır ve bir o kadar da kahırla dünyada geçireceği zamanın bir an önce sona ermesi için dua ediyordu. </st></p>
			<p><st c="7315">Belki de hayatında ilk kez, bu odada, o nefret ettiği, tiksindiği adamı, yani kendisini anlatıyor, bu duygulardan kurtulmak ister gibi o kırık sesiyle hiç durmadan kendini yerden yere vuruyor, dünyaya geldiği güne lanet ediyordu. </st><st c="7545">Sanki korunma reflekslerini tamamen kaybetmiş gibiydi. </st><st c="7600">Onu korumak bir yana, benim bile onu suçlamamı, aşağılamamı istiyor, kendisiyle ilgili olumlu şeyler duymaya asla tahammül edemiyordu. </st><st c="7735">Bir yılın sonuna doğru kendine duyduğu öfke biraz yatıştı. </st><st c="7794">Hiç istemese de verdiğim ilaçları bir süre kullandı. </st><st c="7847">İçkiyi azalttı ve kitap okumaya başladı. </st><st c="7888">Kitaplar ona en iyi ilaçtan bile daha iyi geldi. </st><st c="7937">Kendini unuttu; bilime, edebiyata, sanata yöneldi. </st><st c="7988">Hatta mesleğiyle ilgili bir konuda ciddi bir araştırma yaptı ve yazdığı makale Amerika’nın ünlü dergilerinden birinde yayımlandı. </st><st c="8118">Bundan bir iki yıl önce o dergiyi bana gönderdiğinde konuşmuştuk son olarak. </st><st c="8195">Onu kutlamak için aradığımda sesi çok iyi geliyordu. </st><st c="8248">“Size anlatamadıklarımı da yazıyorum” demişti bana. </st><st c="8300">Ne oldu acaba sevgili Memduh’a? </st></p>
			<p><st c="8332">Daha ben sormadan Ali tıpkı babasına benzeyen o kırık sesiyle anlatıyor. </st><st c="8405">Geçen yıl başlamış şikâyetleri ama doktora gitmek istememiş. </st><st c="8466">Ali bile götürememiş onu doktora. </st><st c="8500">Sonunda bir gün yataktan kalkamadığını fark etmiş babasının. </st><st c="8561">Ambulansla götürmüşler hastaneye, kanser demiş doktorlar. </st><st c="8619">“Neden bu kadar geciktiniz?” diye sormuşlar, işte o zaman gülmüş Memduh. </st><st c="8692">Şimdi yoğun bakımda yatıyormuş ve oğluna benim kartımı vermiş. </st><st c="8755">“Mutlaka git ona” demiş. </st><st c="8780">“Senden son isteğim bu.” Çocuk da apar topar benden randevu alıp gelmiş. </st><st c="8853">Büyük oğlunu soruyorum, Amerika’daymış ve konuya eskiden olduğu gibi yine ilgi göstermemiş. </st><st c="8945">Annesi evlenmiş, İstanbul’da yaşıyormuş. </st><st c="8986">Ali babasını bırakıp bir yerlere gidemediği için Ankara’da bir üniversitede okumayı tercih etmiş. </st><st c="9084">“Babamı kurtaramadım, zamanında doktora götüremedim” diyor. </st><st c="9144">Kendini suçluyor Ali. </st></p>
			<p><st c="9166">“Ah Memduh ah” diyorum içimden. </st><st c="9198">“Kim bilir bu dünyadan ayrılacağın için ne kadar da memnunsundur. </st><st c="9264">Sen kimseye söylemesen de, nasıl da sabırla, özlemle ölümü beklediğini biliyorum ben. </st><st c="9350">Demek doktorlar ‘Neden bu kadar geciktiniz?’ deyince güldün ha? </st><st c="9414">Oysa ben seni gülerken hiç görmemiştim. </st><st c="9454">Yaşarken değil de ölürken gülmek nasıl bir kaderdir? </st><st c="9507">Biliyorum, oğlunu üzmek istemiyorsun. </st><st c="9545">Sen ölürken Ali üzülürse içten gülemeyecek, çok özlenen bir sevgiliye kavuşur gibi koşarak gittiğin ölüm bile içine sinmeyecek.” İçim cız ediyor, sonra gözlerim karşımda sessizce oturan Ali’ye takılıyor. </st><st c="9749">Memduh ona Aliş derdi. </st><st c="9772">Ben de öyle diyorum. </st><st c="9793">Ben konuşmaya başlayınca buğulu gözlerini bana çeviriyor. </st><st c="9851">Benim gözlerimde de var o buğu. </st><st c="9883">Yavaş yavaş, mırıl mırıl konuşuyoruz Aliş’le. </st><st c="9929">Gözlerini gözlerimden hiç ayırmıyor seans boyunca. </st></p>
			<p><st c="9980">Gitmek için ayağa kalktığında bir iki dakika daha oturmasını rica ediyorum çünkü Memduh’a yani babasına bir mektup yazmak istiyorum. </st><st c="10113">Bu teklifim hoşuna gidiyor, koltuğuna oturup biraz merak ama daha çok da hüzünle izliyor beni. </st><st c="10208">Aceleyle çekmecemden bir mektup kâğıdı çıkarıp hızlı hızlı yazıyorum. </st><st c="10278">Aslında ona ne yazacağımı, mektuba başlarken bilmiyorum. </st><st c="10335">Bırakıyorum, kalem içimden ne gelirse onu yazıyor.</st></p>
			<p><st c="10385">Sevgili Memduh, bir yıl boyunca bir kez bile güldüğünü görmedim ama şimdi gülüyormuşsun. </st><st c="10475">“Adam gibi yaşayamadım ama umarım adam gibi ölmeyi becerebilirim” derdin bana. </st><st c="10554">Arkanda kalanlar çok üzülecek bu işe ama sen dediğini yapacağa benziyorsun. </st><st c="10630">Kitaplarımda bu zarif, bu duygulu, bu utangaç ve bir o kadar da kırılgan adamdan mutlaka söz edeceğim. </st><st c="10733">Kusura bakma ama sen sevmesen de, okuyanlar mutlaka sevecekler seni. </st><st c="10802">Tıpkı Aliş gibi... </st><st c="10821">Aliş’in sana benzemesinden hep korkardın. </st><st c="10863">Aliş de senin gibi yakışıklı ve bir o kadar da duygulu bir delikanlı ama merak etme, onun tırnakları seninkilerden daha uzun. </st><st c="10989">Hayata mutlaka sıkı sıkı tutunacak ve o çok sevdiği babasını hiç unutmayacak. </st><st c="11067">Kanatlanıp uçacağı güne kadar ben hep Aliş’in yanında olacağım. </st><st c="11131">Bu dünyadan gülerek ayrılabilmek sana has bir erdem olmalı. </st><st c="11191">Buna saygı duymamak mümkün mü? </st><st c="11222">Sevgilerimle...</st></p>
			<p><st c="11237">Dr. </st><st c="11242">Gülseren</st></p>
			<p><st c="11250">Bir yandan yazıyorum ama yazdıklarım çok duygulandırıyor beni. </st><st c="11314">İçimde bir yerler fena halde sızlıyor. </st><st c="11353">Gözlerim karışmasa bu işe diyorum ama başımı kaldırdığımda Aliş’le göz göze geliyor ve birbirimize nemli gözlerle bakıyoruz. </st><st c="11478">Mektubu bir zarfa koyup veriyorum Aliş’in eline. </st><st c="11527">“Belki de bu mektubu sen okursun ona” diyorum. </st><st c="11574">Mektubu dikkatle cebine koyarken başını sallıyor ve odadan çıkarken yine hafifçe eğilerek elimi sıkıyor. </st><st c="11679">“Yeni bir randevu almayacak mısın?” diye soruyorum, “Şimdi almayacağım ama sonra yine geleceğim” diyor Aliş. </st><st c="11788">Ne demek istediğini anlıyorum. </st><st c="11819">Babasından sonra gelecek. </st></p>
			<p><st c="11845">Aliş çıkınca odamın kapısını sıkıca kapatıp sırtımı kapıya vererek bir süre öylece kalıyorum. </st><st c="11939">Müthiş bir hüzün var içimde. </st><st c="11968">Aklım hep Memduh’ta! </st><st c="11989">Şimdi gözleri kapalı yatıyor olmalı. </st><st c="12026">Biliyorum, kolay kolay açmaz gözlerini, küstü bir kere. </st><st c="12082">Bir süre sonra istese de artık açılmayacak o gözler. </st></p>
			<p><st c="12135">Yeni biriyle karşılaşmadan önce biraz toparlanmam gerekiyor. </st><st c="12196">Ne yapsam acaba? </st><st c="12213">Hemen masama geri dönüyorum ve hâlâ yarısı duran kahvemden bir yudum içiyorum. </st><st c="12292">Kahvem buz gibi olmuş. </st><st c="12315">Kahve dediğin keyifle içilir, böyle için cız ederken içilmez ki... </st><st c="12382">İrili ufaklı bronz kurbağalara takılıyor gözlerim. </st><st c="12433">Sırayla her birini elime alıp evire çevire dikkatle bakıyorum onlara. </st><st c="12503">Masamda şimdilik her şey yerli yerinde duruyor. </st><st c="12551">Akşama kadar kim bilir ne hale gelecek bu masa! </st><st c="12599">Evde de böyle! </st><st c="12614">Ben bir yere gelince ortalığı mutlaka dağıtıyorum. </st><st c="12665">Çizerek okuduğum için kitaplar bile benim elimde perişan olur. </st><st c="12728">Oysa dağınıklığı hiç sevmem. </st><st c="12757">Hem dağıtıp hem toplayanlardanım. </st></p>
			<p><st c="12791">Şimdi daha iyiyim, yeni bir hasta daha alabilirim içeri. </st><st c="12848">Telefonun tuşuna basıp Tuna’yı arıyorum. </st><st c="12889">“Sıradaki hastayı alabilirsin içeri” diyorum, “Yanınıza geliyorum” diyor Tuna. </st><st c="12968">Ve az sonra elinde kocaman çiçeklerle giriyor içeri. </st><st c="13021">Her birini ayrı vazolara yerleştiriyor ama çiçeklerin arkası kesilmiyor. </st><st c="13094">Hele bu son ve en büyük olanını koyacak ne vazo ne de boş yer bulabiliyor. </st><st c="13169">Bu da Aslan Bey’den gelmiş. </st><st c="13197">Her şeye rağmen kanım ısındı o adama. </st><st c="13235">Öfkeli de olsa çok pozitif bir yanı var onun. </st><st c="13281">Bakalım bugün bana neler anlatacak. </st><st c="13317">Tuna sıranın Aslan Bey’de olduğunu söyleyerek içeri alıyor onu. </st><st c="13381">Artık ikisi arasında bir sorun kalmadı çünkü Aslan Bey bana gönderdiği çiçeğin bir benzerini de Tuna’ya göndermiş. </st></p>
			<p><st c="13496">Hafifçe gülümseyerek giriyor içeri ama yine de yüzündeki hafif gerginliği hissediyorum. </st><st c="13584">Gri bir takım elbise var üzerinde. </st><st c="13619">Bembeyaz gömleğinin yakası hafif açık, kravat takmamış. </st><st c="13675">Şakaklarından başlayarak beyazlayan saçları özenle arkaya doğru taranmış. </st><st c="13749">Yine çok heybetli görünüyor. </st><st c="13778">Görünüşü ile adı ne kadar uygun bu adamın! </st><st c="13821">O içeri girdiği anda insanın içine ferahlık veren bir parfüm kokusu yayılıyor odaya. </st><st c="13906">Elimi kuvvetlice sıktıktan sonra masamın önünde duran koltuklardan kapıya yakın olanına oturuyor. </st><st c="14004">Elinde yine sarı, kehribar tespihi var. </st><st c="14044">Daha ben ona bir şey sormadan o bana hal hatır soruyor. </st><st c="14100">Sigaradan dolayı biraz daha kalınlaşıp çatallanan sesinde hep bir kırıklık ve bu kırıklığı yok etmek istercesine sanki sonradan eklenmiş bir öfke seziliyor. </st></p>
			<p><st c="14257">Sonra da akşama kadar bu kadar insanı nasıl dinlediğimi, bu sabrı nereden bulduğumu araştırıyor. </st><st c="14354">Hafifçe gülümseyerek cevaplandırmaya çalışıyorum sorularını. </st><st c="14415">Konuşmaya hiç ara vermemeye özen gösteriyor. </st><st c="14460">Demek ki benim ona soru sormamı istemiyor. </st><st c="14503">Ya da soru sormamdan korkuyor. </st><st c="14534">Tamam, ben de sormam. </st><st c="14556">Ona çay veya kahve ikram edeceğim ama bunu bile soramayacağım galiba. </st><st c="14626">Telefonun tuşuna basıp kendim için kafeteryadan bir bardak çay isterken, elimle işaret ederek adeta fısıldar gibi onun da isteyip istemediğini soruyorum. </st><st c="14780">“Şekersiz ve fincanda olsun” diyor. </st><st c="14816">Masamda ona doğru eğiliyor, ellerimi birleştirip çenemin altına koyuyor ve öylece bakıyorum ona. </st><st c="14913">Susuyor ve bakıyorum. </st><st c="14935">Bakışlarımda hafif bir merak, en çok da ne söylerse söylesin onu yargılamayacağımı hissettiren bir sevecenlik var. </st></p>
			<p><st c="15050">Tespihi önünde duran sehpaya fırlatır gibi attıktan sonra derin bir iç çekiyor, bir anda sanki nerede olduğunu unutmuş gibi sağa sola bakıyor, ellerini iki dizinin üzerine koyup, başı önde yavaş yavaş anlatmaya devam ediyor. </st><st c="15275">Erken yaşanan anne kaybı, üvey anneler, üvey kardeşler, bu arada yaşanan haksızlıklar, adaletsizliklerle dolu bir hayat onunki. </st><st c="15403">Ondan başka onu koruyan, kollayan kimse olmadığı için kendini bildi bileli hep savunmada kalmış. </st><st c="15500">Kendi gücü ve mücadelesiyle ve çok zorlanarak okuyup üniversiteyi bitirmiş. </st><st c="15576">Birkaç küçük iş deneyiminden sonra şimdi çalıştığı yere girmiş. </st><st c="15640">Başarısı, çalışkanlığı ve yüksek ahlakı nedeniyle kısa sürede sevdirmiş kendini. </st><st c="15721">Patronları çabuk güvenmiş ona ve şirketin en yetkili kişilerinden biri olmuş sonunda. </st><st c="15807">Yanında çalışanları ezmemiş, patronlara saygılı olmuş ama daha da önemlisi hep çok çalışmış. </st><st c="15900">İşi gereği bütün Türkiye’yi dolaşmış. </st><st c="15938">Kötü otellerde gecelemiş çoğu zaman. </st><st c="15975">Kazandığı parayı çarçur etmemiş. </st><st c="16008">Hep biriktirmiş ve sonunda kendisi için değil hep yakınları için kullanması gerekmiş bu birikimleri. </st></p>
			<p><st c="16109">Eşiyle kendi isteğiyle ve çok severek evlenmiş. </st><st c="16157">Hâlâ da ona olan sevgisinin hiç azalmadığını söylüyor. </st><st c="16212">Gençliğinde bir iki ufak kaçamak dışında eşini hiç aldatmamış, meyhanelerde sabahlamamış. </st><st c="16302">Gözlerine bakınca insan onun her akşam kafayı çektiği gibi bir izlenim alıyor ama içkiye düşkünlüğü yok. </st><st c="16407">Bol bol sigara içiyor. </st><st c="16430">Sonra üç yıl arayla iki oğlu olmuş. </st><st c="16466">“Çocukları ben değil eşim büyüttü” diyor ama biraz büyüyünce her şeyleriyle ilgilenir olmuş. </st><st c="16559">Ne kadar uğraşsa da, bir türlü istediği gibi olmamış oğlanlar. </st><st c="16622">İş yaşamında herkese ağabeylik, gereğinde babalık yapan bu adam evinde ne çocuklarına ne de eşine aynı toleransı göstermiş. </st><st c="16746">Zaten işi dışındaki diğer ilişkilerinde de kimseye yumuşak davranamıyor, insanları çabucak kırıyor, kavga ediyormuş. </st></p>
			<p><st c="16863">– Oğlanlar her konuda bana itaat etsin istiyorum. </st><st c="16913">Ben onların babasıyım. </st><st c="16936">Kendimden çok onları düşünüyorum. </st><st c="16970">Ben bir şey diyorsam vardır bir nedeni. </st></p>
			<p><st c="17010">Buraya kadar hiç sözünü kesmeden dinliyorum onu. </st><st c="17059">Nevin çayları çoktan getirdi. </st><st c="17089">İkimiz de üzerinden dumanlar tüten çaylarımızı ağır ağır, yudum yudum içiyoruz. </st><st c="17169">Ben sevmem fincanda çay içmeyi. </st><st c="17201">İnce belli bardak olacak, rengini göreceğim. </st><st c="17246">O şeker istemezken ben, küçük bardağıma bir değil iki şeker birden atıyorum. </st><st c="17323">Ben çayımı karıştırırken yan gözle bakıyor attığım şekerlere. </st><st c="17385">Ah Aydın ah, bunlar hep senin yüzünden. </st><st c="17425">Sen alıştırdın beni böyle çok şekerli içmeye. </st></p>
			<p><st c="17471">– Bu doktorlar hep böyle oluyor. </st><st c="17504">Dediklerini yapacaksınız ama yaptıklarını yapmayacaksınız.</st></p>
			<p><st c="17562">– Haklısınız ama dediklerimizi yapıp yapmadıkları da ayrı bir konu.</st></p>
			<p><st c="17630">– Her dediğinizi de yapacak değiliz ya... </st></p>
			<p><st c="17673">“Şimdi biraz daha net oldu neden bu kadar gergin olduğun sevgili Aslan Bey” diyorum içimden. </st><st c="17766">“Sana uzun uzun nutuk atmamdan, nasihat etmemden korkuyorsun sen.” Eskiden meslektaşlarımızın çoğu böyle yaparmış. </st><st c="17881">Belki hâlâ böyle yapanlar vardır ama bana kalırsa biz bunu hiç yapmamalıyız. </st><st c="17958">Nasihati kim dinlemiş ki, psikiyatriye gelen adam dinlesin? </st><st c="18018">Biz onlara amcaların, teyzelerin, ana babaların, arkadaşların söyleyeceklerinden farklı şeyler söylemeliyiz. </st><st c="18127">Kendilerini, kendileriyle ilgili bilmediklerini göstermeliyiz onlara. </st></p>
			<p><st c="18197">Artık ufak ufak konuşmaya başlasam iyi olacak. </st></p>
			<p><st c="18244">– Kim kimin her dediğini yapmış ki, siz yapacaksınız Aslan Bey? </st><st c="18308">Gerçi siz çocuklarınızdan ısrarla bunu istiyorsunuz ama sıra kendinize gelince iş değişiyor. </st><st c="18401">Öncelikle şunu anlamanızı istiyorum. </st><st c="18438">Ben yargıç değilim. </st><st c="18458">Kimseyi yargılamam. </st><st c="18478">Sadece “Neden?” diye sorarım. </st><st c="18508">Bunu da size değil, kendime sorarım. </st><st c="18545">Neden? </st><st c="18552">Aslan Bey bunu neden yapıyor? </st><st c="18582">Çocuklarının omuzlarının üzerinde duran kafalarını kullanmalarına neden izin vermiyor? </st></p>
			<p><st c="18669">Bu sözlerim karşısında bir an ne diyeceğini bilemiyor. </st><st c="18724">Beyazları pembeleşen gözlerini sonuna kadar açıp biraz hayret, biraz da öfkeyle bakıyor yüzüme. </st></p>
			<p><st c="18820">– Beni yanlış anladınız. </st><st c="18845">Kafalarını benim yanımda değil, sokakta, başkalarının yanında kullansınlar. </st><st c="18921">Tehlike evde değil, sokakta.</st></p>
			<p><st c="18949">– Onları etkileyen, karakterlerinin oluşmasında başı çeken sokaktaki insanlar değil, sizsiniz. </st><st c="19045">Siz onlar için otoriteyi temsil ediyorsunuz. </st><st c="19090">Ya otoriteye boyun eğip isyan etmeyi, kendi isteklerini ve fikirlerini hayata geçirmeyi hepten reddedecekler ya da isyan edecekler. </st><st c="19222">Bunun ortası yok. </st></p>
			<p><st c="19240">Bu sözüm onu düşündürüyor. </st><st c="19267">Elini dizlerinin önüne koymuş, hafifçe öne arkaya sallanarak uzaklara bakıyor. </st><st c="19346">Galiba anlıyor ne demek istediğimi. </st><st c="19382">Aslında o iyi bir baba olmak, çocuklarını iyi yetiştirmek istiyor. </st><st c="19449">Kendisinin bir babası varmış ama hiç sahip çıkmamış ona. </st><st c="19506">Hep gıpta etmiş analı babalı çocuklara. </st><st c="19546">Şimdi kendi özlemini çocuklarına yaşatmak istiyor aslında ama bunu becerememiş. </st><st c="19626">Onları sürekli azarlarken niyeti kötü değil, sadece bunu nasıl yapacağını bilmiyor. </st><st c="19710">Dünyanın kötülüklerinden korumak istiyor çocuklarını ama asıl kötülüğü kendisi yapıyor, haberi yok. </st><st c="19810">Bu konularda uzun uzun konuşuyoruz Aslan Bey’le. </st><st c="19859">Hatta bir ara ona, “Televizyonun kumanda aleti gibisiniz, çocukları uzaktan kumandayla idare etmeye kalkıyorsunuz” diyorum; gülüyor. </st><st c="19992">Nihayet onu anlayan birini bulmuş olmanın heyecanı ve coşkusuyla hem anlatıyor, hem de can kulağıyla dinliyor beni. </st></p>
			<p><st c="20108">– Çocuklarımızın yerine düşünemez, onların yerine başaramaz ve onların yerine mutlu veya mutsuz olamayız. </st><st c="20214">Tıpkı onların yerine ölemediğimiz gibi... </st></p>
			<p><st c="20256">Ceketinin her iki yakasını elleriyle tutup arkaya doğru attıktan sonra şöyle bir bakınıyor sağa sola. </st><st c="20358">Sanki birilerinden, bir yerlerden medet umar gibi bir hali var. </st></p>
			<p><st c="20422">– Siz hep böyle bir baba düşlediniz değil mi Aslan Bey?</st></p>
			<p><st c="20477">– Biz baba mı gördük doktor hanım! </st><st c="20513">Anam zaten erkenden çekip gitti bu dünyadan, babam derseniz kendi derdinde. </st><st c="20589">Hiç sahibim olmadı benim. </st><st c="20615">Hatta yalnız başıma bile kalamadım. </st><st c="20651">Üstelik kardeşlerimle ilgilenmem, onların sorumluluklarını üstlenmem gerekti. </st><st c="20729">Gerçi adam olunca unuttular beni ama hayat işte...</st></p>
			<p><st c="20779">– Hayalinizdeki baba böyle miydi?</st></p>
			<p><st c="20813">– Böyleydi ya. </st><st c="20829">Beni benden daha çok düşünen bir babam olsa fena mı olurdu? </st></p>
			<p><st c="20889">Onunla ilgili bazı gerçeklerin daha altını çizmeden önce, olumlu yanlarından söz etmeli, aslında öyle dese de kötü biri olmadığını göstermeliyim ona. </st><st c="21039">Kişi kendini sevmez, beğenmez, benimsemezse, başkalarını da okşayamaz, şefkat gösteremez. </st><st c="21129">Bu, onun öz çocukları bile olsa! </st><st c="21162">İlk günden beri, her şeye rağmen sempatik buldum onu. </st><st c="21216">Bizim işimizde hastaya nasıl bir duygu beslediğiniz çok önemlidir. </st><st c="21283">Ondan hoşlanmazsanız, ona faydalı olamazsınız. </st><st c="21330">Şimdi bütün içtenliğimle ona karşı hissettiklerimi söyleyeceğim. </st></p>
			<p><st c="21395">– Aslında ailenize, çocuklarınıza nasıl da düşkün, nasıl da merhametli, koruyan, kollayan biri olduğunuzu görüyorum. </st><st c="21512">Kalbinizin bir yanı yumuşacık!</st></p>
			<p><st c="21542">– Kimseye gösteremedim bunu. </st><st c="21572">O ilk gördüğünüz adam var ya, herkes beni sadece o sanıyor.</st></p>
			<p><st c="21631">– Benim işim bu olmasaydı, ben de sizi öyle sanacaktım. </st><st c="21688">Şimdi bunun sorumlusu onlar mı, yoksa siz misiniz? </st><st c="21739">Ne yapsınlar insanlar, göğsünüzü yarıp zorla içine mi baksınlar?</st></p>
			<p><st c="21803">– Doğru diyorsunuz da, insan bunca yıllık kocasını, babasını biraz olsun tanımaz mı?</st></p>
			<p><st c="21888">– Eşiniz gayet iyi tanıyor sizi. </st><st c="21922">Çocuklarınıza gelince; siz onları tanıyor musunuz? </st></p>
			<p><st c="21973">Kontra yumruk yemiş boksör gibi bakıyor yüzüme. </st><st c="22021">Sonra gözlerini tavana doğru çevirip ciddi ciddi düşünüyor. </st><st c="22081">Hemen bir cevap bulma endişesine kapılmadı. </st><st c="22125">Beni ciddiye aldığının kanıtı bunlar. </st><st c="22163">Sonra sehpanın üzerinde duran kehribar tespihi bir iki kere sağa sola çevirdikten sonra bana doğru eğilerek konuşmaya başlıyor. </st></p>
			<p><st c="22291">– Onlar daha çocuk. </st><st c="22311">Çocuğun nesini tanıyacaksın? </st><st c="22340">Sen ona yol göstereceksin ki adam olsun. </st><st c="22381">Ama düşünüyorum da, ben yirmi yaşındayken koca bir adamdım. </st><st c="22441">Kendime ait bir dünyam olmuştu çoktan.</st></p>
			<p><st c="22479">– Ama sizin oğlunuzun belki de hâlâ kendine ait bir dünyası olamadı. </st><st c="22549">Bu cümlenin devamını isterseniz ben değil siz getirin.</st></p>
			<p><st c="22603">– Olamadı çünkü izin vermedim. </st></p>
			<p><st c="22635">Sanki iç çeker gibi derin bir nefes alıyor. </st><st c="22679">Gözleri uzaklara dalmış, kehribar tespih şıkırdayıp duruyor. </st><st c="22740">Sessizliği bozan ben oluyorum. </st></p>
			<p><st c="22771">– Çocukluğunuzda ve gençliğinizde çok korkmuşsunuz siz.</st></p>
			<p><st c="22826">– Korktum.</st></p>
			<p><st c="22837">– Buraya ilk geldiğiniz gün beni korkutarak kendi korkularınızdan kurtulmaya çalışıyordunuz. </st><st c="22931">Kırılmaktan, incinmekten, reddedilmekten, adam yerine konulmamaktan, sayılmamaktan, sevilmemekten korkuyorsunuz. </st><st c="23044">Yanlış yapmaktan, horlanmaktan, küçük düşmekten korkuyorsunuz. </st><st c="23107">İyi çocuklar yetiştirememekten korkuyorsunuz. </st><st c="23153">Daha sayayım mı? </st></p>
			<p><st c="23170">Tespihi sallamaktan vazgeçip avucunun içine almış, var gücüyle sıkıyor. </st><st c="23242">Başı önünde, kafasını hafifçe öne arkaya sallayarak dinliyor beni. </st><st c="23309">Söylediklerimden etkilendi. </st><st c="23337">Benimse ona söylemek istediklerim henüz bitmedi. </st><st c="23386">Hazır alıcılar açıkken, bilmesi, anlaması gereken her şeyi söylemeliyim ona. </st></p>
			<p><st c="23463">– Korkan adamdan her zaman korkacaksın. </st><st c="23503">Çünkü ne yapacağı belli değildir. </st><st c="23537">Cezaevlerinde yatan insanların çoğu bu nedenle suç işler. </st><st c="23595">Hatta içlerinde işledikleri bu suçlarla övünenler bile vardır. </st><st c="23658">Oysa bütün bunlarla aslında kendilerini, kendi ruhlarını teselli etmeye çalışır onlar. </st><st c="23745">Tek amaçları vardır: Korkmadıklarını, cesur olduklarını kendilerine kanıtlayabilmek... </st><st c="23832">İşyerinizde neden yapmıyorsunuz bunları? </st><st c="23873">Burada, beni gördüğünüz ilk gün neden hemen geri çekildiniz? </st><st c="23934">Madem haklıydınız, neden aramadınız hakkınızı?</st></p>
			<p><st c="23980">– “Haklı olduğuna inanmasa korkar, geri çekilirdi” dedim. </st><st c="24039">Siz korkmuyor musunuz?</st></p>
			<p><st c="24061">– Korkmaz olur muyum? </st><st c="24084">Hani ilk gün sormuştunuz bana, “Siz Tanrı mısınız?” diye. </st><st c="24142">Hâşa... </st><st c="24150">Ben de çok korkuyorum ama korkularımla yüzleşmeyi becerebildim sonunda. </st><st c="24222">Zaten bunu öğrendikten sonra cesur olabildim. </st><st c="24268">Korkuyorum ama kaçmıyorum. </st><st c="24295">Kaçmayınca arada bir kırılıyorum, arada bir inciniyorum, arada bir de içim çok sızlıyor ama artık bunlara katlanabiliyorum. </st><st c="24419">Başkalarının da kırılabildiğini, onların da içinin sızladığını o zaman daha iyi görebiliyorum. </st><st c="24514">“İçi sızlayan tek kişi ben değilim, yalnız değilim” diyorum. </st><st c="24575">Çok gergin bir günümde bana ağzına geleni söylemekten çekinmeyen bu adama bile sevgiyle, anlayışla bakabiliyor ve onun aslında içinin ne kadar sızladığını hissedebiliyorum artık. </st><st c="24754">Eski Aslan korkmakta haklıymış ama artık köprülerin altından çok sular akmış. </st><st c="24832">İnsanca korkularımız her zaman olabilir ama daha fazlasına artık gerek yok. </st><st c="24908">Çalışmış ve başarmışsınız. </st><st c="24935">Alın teriniz, emeğinizle gelmişsiniz bugünlere. </st><st c="24983">Güzel şeyler yaşamak sizin de hakkınız. </st><st c="25023">Siz de korkar, siz de kızarsanız kendinize, başkaları ne yapsın? </st></p>
			<p><st c="25088">Sağ eliyle dizine şöyle bir vurup başını sağa sola salladıktan sonra hüzünlü bir gülümsemeyle, sanki kendi kendine konuşur gibi yumuşak ve hafif bir sesle mırıldanmaya başlıyor:</st></p>
			<p><st c="25265">– Ulan, şu dünyaya bak. </st><st c="25290">Yıllardır çözemediğim bir sürü şeyi, karımın benim yüzümden geldiği bir doktor söylüyor bana. </st><st c="25384">Bir de üstelik kadın! </st></p>
			<p><st c="25406">Sonra yüzünü tekrar bana çevirip gözlerimin içine bakarak konuşuyor: </st></p>
			<p><st c="25475">– Benim kendim için randevu alıp bir deli doktoruna gelmem zaten inanılacak bir şey değildi. </st><st c="25568">Gerçi ilk tanıştığımız gün çok etkilendim sizden ama bugün yine de buraya gelmek, benim için çok zor oldu. </st><st c="25675">Çok farklı beklentilerim vardı ve bunlar beni korkutuyordu. </st><st c="25735">“Şimdi uzun uzun nutuk atacak bana” dedim içimden. </st><st c="25786">Çocuğuna şöyle davran, karına böyle yap, falan filan işte... </st><st c="25847">“Beni suçlayacak, bana nasihat etmeye kalkacak” dedim. </st><st c="25902">Tıpkı benim oğlanlara yaptığımı, sizin de bana yapacağınızı sandım. </st><st c="25970">Bir kere randevuyu almış bulundum. </st><st c="26005">Geri de dönemedim. </st><st c="26024">Ama bir kere daha şaşırttınız beni. </st><st c="26060">Siz o neşteri ne kadar maharetle kullandığınızın farkında mısınız? </st><st c="26127">Son bir şey daha düşünmüştüm. </st><st c="26157">“Bana bir araba ilaç verir bu kadın” demiştim içimden. </st><st c="26212">“O verir, ben de almam.” Şimdi şu odadan çıkmadan önce bana ilaç verecekseniz, onu da alacağım.</st></p>
			<p><st c="26307">– Vermeyeceğim. </st></p>
			<p><st c="26324">– Vermeyecek misiniz? </st><st c="26346">Sahi ilaç vermeyecek misiniz bana?</st></p>
			<p><st c="26380">– Vermeyeceğim çünkü ilaçla sizde neyi değiştireceğiz?</st></p>
			<p><st c="26435">– Sakinleştirici filan?</st></p>
			<p><st c="26459">– İşyerinde son derece sakinsiniz. </st><st c="26495">Orada ilaç mı kullanıyorsunuz?</st></p>
			<p><st c="26525">– Hayır.</st></p>
			<p><st c="26534">– Demek ki direksiyon sizde... </st><st c="26566">İsterseniz her şeyi değiştirebilirsiniz.</st></p>
			<p><st c="26606">– Bir kere daha utandırdınız beni doktor hanım... </st><st c="26657">Ağlamadığıma bakmayın, bir kadının karşısında bir de bunu yapmak istemiyorum ama inanın boğazıma dizildiler. </st><st c="26766">Hep kötü olmaya özendim ben. </st><st c="26795">O kadar çok kötülük gördüm ki, sonunda, “Ben de onlar gibi olayım, bitsin bu acı” dedim. </st><st c="26884">Dışım olsa da içimi bir türlü kötü yapamadım. </st><st c="26930">İnsanları kırdıkça, üzdükçe, perişan ettikçe kendime daha çok kızdım. </st><st c="27000">Kendime kızmak hiçbir şeyi düzeltmedi. </st><st c="27039">Onlar, onları affetmediğimi sandılar ama ben kendimi affedemedim. </st><st c="27105">Sonra her şey birbirine karıştı. </st><st c="27138">Onlar kim, ben kimim bilemedim. </st><st c="27170">Yüreğime oturdu bir şey, kalk dedim, kalkmadı. </st><st c="27217">Onların iyiliği için filan diye kulp taksam da yüreğim yemedi bunları. </st><st c="27288">Sonunda kötü olup çıkarım sandım işin içinden. </st></p>
			<p><st c="27335">Ne güzel anlatıyor duygularını! </st><st c="27367">Keşke bunları yakınlarına da, onu seven insanlara da anlatabilse!</st></p>
			<p><st c="27432">– Ama kötülük size hiç yakışmamış Aslan Bey. </st><st c="27478">İğreti duruyor üzerinizde.</st></p>
			<p><st c="27504">– Biliyor musunuz, bana şimdiye kadar yakınlarımdan hiçbiri, “Sen iyisin” demedi. </st><st c="27587">Anamı hatırlamıyorum bile. </st><st c="27614">Kardeşlerim için neler vermedim ama onlar da, “İyisin” demediler. </st><st c="27680">Hanımla çocuklara geldi sıra. </st><st c="27710">Doksan dokuz kere yanlış yapsam bile bir kere de mi doğru yapmadım? </st><st c="27778">Hep istedim ki, biri de çıksın, “sen iyisin” desin. </st><st c="27830">Ben kendime bunu diyemiyorum, bari biriniz çıkın da “iyisin” deyin bana. </st><st c="27903">İltifat olsun diye yapılan sözde güzellikleri sevmem ben. </st><st c="27961">İnanmam zaten onlara.</st></p>
			<p><st c="27982">– Belki de iyi birisiniz!</st></p>
			<p><st c="28008">– Emin değilim işte... </st><st c="28032">Omuz veren biri olsa, belki de o gerçek değişecek. </st><st c="28083">O zaman ben de değişeceğim, dünyam da değişecek. </st><st c="28132">İşte bugün burada siz veriyorsunuz o omzu bana. </st><st c="28180">En kötü halimle tanıdınız beni. </st><st c="28212">“Hanım geldi, beni anlattı” dedim içimden. </st><st c="28255">“Kim bilir beni nasıl kötüledi doktora? </st><st c="28295">Şimdi gidip göstereyim ona kötü nasıl olurmuş.” Kötüyü gösterdim, büyük bir cesaretle üstüme geldiniz ama reddetmediniz, hatta bana yardımcı olmaya, beni anlamaya çalıştınız. </st><st c="28470">Nasıl oldu bilmiyorum ama sanki “iyisin” dediniz bana. </st><st c="28525">“Korkma, kızma kendine, çalıştın, başardın, artık sen iyi şeylere layıksın” dediniz. </st><st c="28610">Bu kadarını beklemiyordum doğrusu. </st><st c="28645">Burada biraz daha kalırsam kendimi tutamayacağım. </st><st c="28695">Şimdi gidiyorum ama yine geleceğim. </st><st c="28731">Çok düşüneceğim gelmeden önce. </st><st c="28762">Belki çok da ağlayacağım. </st><st c="28788">Bu koca Aslan ağlamayalı çok oldu. </st><st c="28823">Belki o zaman yüreğime oturan o ağırlıktan, o karanlıktan kurtulurum. </st><st c="28893">Şimdi size kuru bir teşekkür etsem, içime sinmeyecek. </st><st c="28947">En iyisi başka bir şey söylemeden gideyim buradan. </st></p>
			<p><st c="28998">Böyle diyerek ve gözlerindeki nemi görmemem için hep yere bakarak ayağa kalkıyor Aslan Bey. </st><st c="29090">Ben de onunla birlikte kalkıp kapıya kadar uğurluyorum onu. </st><st c="29150">Elimi yine kuvvetlice sıkarken bakıyor gözlerime. </st><st c="29200">Galiba konuşmadan, bir şey söylemeden teşekkür ediyor bu gözler bana. </st><st c="29270">Bu teşekkürü memnuniyetle kabul ediyor ve ben de bunlardan ne kadar etkilendiğimi, ne kadar memnun olduğumu söylüyorum ona gözlerimle. </st></p>
			<p><st c="29405">Bu dünyada Aslan diye bir adam yaşıyormuş ve ben bugün onu tanıma mutluluğuna eriştim. </st><st c="29492">Hayatım böylece biraz daha zenginleşti. </st><st c="29532">Tadı damağımda kalan bir kitap okumuş gibi hissediyorum kendimi. </st><st c="29597">Zaman nasıl geçti anlayamadım. </st><st c="29628">Saate bakıyorum, öğlen yemeği saati çoktan geçmiş. </st><st c="29679">Midemdeki yanma yine başladı. </st><st c="29709">Bu yanmayı daha önce neden hissetmiyorum ben? </st><st c="29755">Hastalarımın yanında sapasağlam oluyorum. </st><st c="29797">Midem bile yanmak için hastanın dışarı çıkmasını bekliyor. </st><st c="29856">Midemi ovuşturarak çıkıyorum odamdan. </st><st c="29894">Kafeteryada Ayten ile Nevin’den başka kimse yok. </st><st c="29943">Masalardan birine çöküyorum. </st><st c="29972">İkisi birden aceleyle bana hizmet etmeye, önüme sıcak bir şeyler koymaya çalışıyorlar. </st><st c="30059">Yemek yerken Memo görünüyor kapıda. </st><st c="30095">Memo, yani Psikolog Doktor Mehmet Akif Sayılgan. </st><st c="30144">Kendine çay almaya gelmiş. </st><st c="30171">Beni görünce gözleri parlayarak geliyor yanıma. </st><st c="30219">Sever beni, ben de onu. </st><st c="30243">Bu ara hastalar o kadar yoğun ki, odalarımız çok yakın olduğu halde bir türlü fırsat bulup bir araya gelemiyoruz. </st><st c="30357">Hemen o günkü olayı soruyor bana, yani klinikte hadise çıkaran kızı. </st><st c="30426">Demek olanları duymayan kalmamış. </st><st c="30460">Kısaca anlatıyorum o akşam yaşananları. </st><st c="30500">“Ne yapacaksınız, o kızı görmeye devam edecek misiniz?” diye soruyor bana. </st><st c="30575">Her gün gelen çiçeklerden de haberi var. </st><st c="30616">Arada bir böyle birbirimize hastalarımızdan söz eder, karşılıklı fikir alışverişi yaparız. </st><st c="30707">Bir çeşit konsültasyon yani... </st><st c="30738">Dikkatle dinliyor beni. </st><st c="30762">Sonra “Gelen çiçeklere bakılırsa onun vazgeçmeye niyeti yok ama çok yorar bu hasta sizi. </st><st c="30851">Kendinizi çok zorlamayın” diyor. </st><st c="30884">Özellikle Aydın’ın kaybından sonra, tıpkı Hasan ve Yağmur gibi o da beni korumaya çalışanlardan. </st><st c="30981">Hastalarıma olan düşkünlüğümü abartmamdan, daha da fazla çalışmamdan, hayata iyice boş vermemden korkuyorlar. </st></p>
			<p><st c="31091">Yemeğim bitince aceleyle iniyorum aşağı. </st><st c="31132">Görmem gereken daha çok hasta var. </st><st c="31167">Onların yanında zamanın nasıl geçtiğini anlamıyorum. </st><st c="31220">Bir de bakıyorum ki hava çoktan kararmış ve bir gün daha bitivermiş. </st><st c="31289">Ben masamı toplarken Tuna geliyor yanıma. </st><st c="31331">Yine pırıl pırıl parlıyor gözleri. </st><st c="31366">Şimdi kim bilir yine nasıl heyecanla bir şeyler söyleyecek bana. </st><st c="31431">Hayat onun için hep heyecanlı. </st></p>
			<p><st c="31462">– Evet Tuna, söyle bakalım, yine ne oldu? </st><st c="31504">Aslan Bey’i uğurlarken gördüm, yine çiçeklerle boğuşuyordun.</st></p>
			<p><st c="31564">– Siz çiçeklerden bahsediyorsunuz ama asıl kendisini ne yapacağız, ben onu düşünüyorum.</st></p>
			<p><st c="31652">– Kendisini mi?</st></p>
			<p><st c="31668">– Evet, bu son çiçekle birlikte kendi de geldi. </st><st c="31717">Salonda bekliyor. </st><st c="31735">Akıllı uslu oturuyor yerinde. </st><st c="31765">Aman Gülseren Hanım, ne olur beş dakika olsun içeri alın kızcağızı çünkü aksi halde bugün burada yine kıyamet kopacak gibi geliyor bana.</st></p>
			<p><st c="31901">– Bakıyorum korkutmuş seni!</st></p>
			<p><st c="31929">– Yok canım, ne korkması! </st><st c="31956">Bugün suçlu suçlu oturuyor yerinde. </st><st c="31992">Çiçekler sadece size mi geldi sanıyorsunuz? </st><st c="32036">Benim masamda da çiçek koyacak yer kalmadı. </st><st c="32080">Gelince de iki kere elimi öptü. </st><st c="32112">İçim bir tuhaf oldu. </st><st c="32133">Gariban işte. </st><st c="32147">Hem insanları geri çevirmek bize yakışmaz.</st></p>
			<p><st c="32189">– Tamam, tamam. </st><st c="32206">Hemen gönder de bari bu akşam eve zamanında gidebileyim. </st></p>
			<p><st c="32263">Aslında son derece duygusal biriyimdir ben. </st><st c="32307">Öyle kin tutmayı filan bilmem. </st><st c="32338">En çok kızdığım insanın bile tırnağı taşa değse içim sızlar ama sıra bu kıza gelince bambaşka biri oluyorum. </st><st c="32447">Görünümün bu kadar kötüyse kişiliğin güzel olur veya biraz saygılı olursun, bu kızda hiçbiri yok. </st><st c="32545">Ya o tehditkâr konuşmalarına ne demeli? </st><st c="32585">Sadece ben değil, Tuna da hoşlanmadı ondan ama bir yandan telefonları, bir yandan sürekli gönderdiği çiçekler ve son olarak da kendi çıkıp gelince, yapabileceği bir şey kalmadı. </st><st c="32763">Zaten duygusallık konusunda o benden de beterdir. </st><st c="32813">Çok yufka bir yüreği vardır. </st><st c="32842">Kimseyi kıramaz, incitemez. </st><st c="32870">İşte şimdi gelir gelmez kendisine olmadık hakareti eden bu kıza bizzat kendisi torpil oluyor. </st><st c="32964">Yapacak bir şey yok, kızın fendi ikimizi de yendi. </st><st c="33015">Memo’nun sözleri geliyor aklıma: “Bu kız yorar sizi.” Biliyorum yoracağını ama yine de reddedemiyorum işte... </st></p>
			<p><st c="33125">– Sahi adı neydi bu kızın? </st><st c="33152">O gece söyledi ama... </st></p>
			<p><st c="33174">– Ala! </st><st c="33181">Adı da bir değişik... </st><st c="33203">O gün yaptıklarına pişman oldu besbelli. </st><st c="33244">İnsan acıyor haline. </st><st c="33265">İşaretparmağında bir şey sarılı, sargı desen değil, bir acayip şey bağlamış. </st><st c="33342">Ayol insan utanır o kapkara bezleri sarmaya. </st><st c="33387">Bir yandan gönderdiği bu pahalı çiçekler, bir yandan üstü başı dökülen bir kız! </st><st c="33467">Şaşırtıyor insanı.</st></p>
			<p><st c="33485">– Tamam, tamam. </st><st c="33502">Hemen yolla içeri. </st></p>
			<p><st c="33521">Bu Freud ne kadar büyük bir adammış. </st><st c="33558">Dil sürçmelerinden tutun da, insanın davranışlarındaki en küçük ayrıntıyı bile gözden kaçırmamış. </st><st c="33656">Tıpkı bizim bu kıza yaptığımız gibi... </st><st c="33695">Zihnim bu kızı öyle reddediyor ki, adını bile bir türlü öğrenemiyorum. </st><st c="33766">Doktor böyle yaparsa o hastaya hiç faydası dokunmaz. </st><st c="33819">Bunu da biliyorum ama yine de onu içeri alıyorum. </st><st c="33869">Haydi hayırlısı... </st></p>
			<p><st c="33888">Tuna çıkar çıkmaz kapıda görünüyor Ala. </st><st c="33928">Başı önde, iki büklüm giriyor içeri. </st><st c="33965">Kapıyı bile kapatmadan yavaş adımlarla bana doğru yaklaşıyor. </st><st c="34027">Yine saçma sapan bir şeyler giymiş üzerine. </st><st c="34071">Bu kadar pahalı çiçekleri bize gönderen sanki o değil. </st><st c="34126">Ve yine giydiği her şey koyu renk, kirli, bol ve üzerinden düşüyor. </st><st c="34194">Bu kız kırk kilo var mı acaba? </st><st c="34225">Aslında böyle iki büklüm durmasa boyu uzun! </st><st c="34269">Saçları yine hiç taranmamış ve yüzüne gözüne dökülmüş. </st><st c="34324">Burnu buna rağmen bütün haşmetiyle kendinden önde gidiyor. </st><st c="34383">Belki de bu kadar zayıf olduğundan kolları iki tarafından yere değecekmiş gibi sallanıyor. </st><st c="34474">Halının üzerinde yürürken galoşların hışırtısı duyuluyor. </st><st c="34532">Demek bugün hiç itiraz etmeden giymiş galoşları. </st></p>
			<p><st c="34581">Tam karşıma gelince kapının hâlâ açık olduğunu fark ediyorum. </st><st c="34643">Başlıyorum kızmaya. </st><st c="34663">İnsan bir odaya girince kapıyı kapatır. </st><st c="34703">Şimdi ya ben kalkıp kapatacağım ya da Tuna kapıyı kapatmak için başındaki telefon kulaklıklarını tek tek çıkarıp gelecek ve kapıyı kapatacak. </st><st c="34845">“Kapıyı kapat da gel” diye gürlüyorum. </st><st c="34884">Hafifçe irkilmesinden ürktüğünü anlıyorum. </st><st c="34927">Hemen arkasını dönüp ayaklarını sürüyerek kapıyı kapatıp yeniden bana doğru geliyor. </st><st c="35012">“Otur” diyorum, yavaşça koltuğun ucuna ilişiyor. </st><st c="35061">Başı yine önünde, suç işlemiş de cezalandırılmayı bekleyen çocuklara benziyor. </st><st c="35140">Böyle olunca, bana da öfkeli anne rolü düşüyor. </st><st c="35188">Bu nasıl bir ilişki böyle! </st></p>
			<p><st c="35215">Canım sıkılıyor. </st><st c="35232">Masamın üzerinde duran kokulu mumlar takılıyor gözüme. </st><st c="35287">Elime çakmağı alıp tek tek yakıyorum mumları. </st><st c="35333">Mumlar hafifçe tıslayarak yanarken sıcak damlalar akıyor kenarlarından. </st><st c="35405">Biraz sonra tütsüyle karışık vanilya kokusu yayılacak odaya. </st><st c="35466">Buna ihtiyacım var, galiba bir güzellik arıyorum odada. </st><st c="35522">Onun bir şey diyeceği yok, konuşmayı benim başlatmam gerekiyor. </st><st c="35586">Bir iki kere hafifçe öksürerek genzimi temizliyorum, o berbat, buyurgan ses tonundan kurtulmaya çalışıyorum. </st><st c="35695">Yardım isteyen birini, kim olursa olsun bugüne kadar hiç reddetmedim ama bu kızda bunu yapabilir miyim, bundan pek emin değilim. </st></p>
			<p><st c="35824">– Hoş geldin.</st></p>
			<p><st c="35837">– Hoş bulduk.</st></p>
			<p><st c="35851">– Nasılsın, bugün daha iyi misin?</st></p>
			<p><st c="35885">– Evet... </st><st c="35896">İyiyim... </st><st c="35906">Beni kabul ettiğiniz için teşekkür ederim.</st></p>
			<p><st c="35948">– Sen kazandın, bak işte yine buradasın. </st><st c="35990">Bize gönderdiğin çiçekler için teşekkür ederim. </st><st c="36038">Hepsi de çok güzel ama neden o kadar çok çiçek gönderdin?</st></p>
			<p><st c="36095">– Sizin için ne yapsam az.</st></p>
			<p><st c="36122">Ben ona ne gibi bir iyilik yaptım ki? </st><st c="36161">Zaten bir kere görüştük, o gün de birbirimizi kırmak ve incitmek için elimizden geleni ardımıza koymadık. </st><st c="36267">O da çok öfkeliydi, ben de. </st><st c="36295">Bugün o sakin, ama ben? </st><st c="36319">Daha onu gördüğüm anda bir şeyler oldu bana. </st><st c="36364">Koltuğumda arkaya doğru kaykılmış, öyle oturuyorum. </st><st c="36416">Kızdan olabildiğince uzak durmaya çalıştığımı fark ediyorum. </st><st c="36477">Neden? </st><st c="36484">Ona dokunursam elim yanacak sanki. </st><st c="36519">Bu benim yaptığımı bazen cerrahlar da yapar. </st><st c="36564">Çok ağır, çok riskli ameliyatlara bir türlü girmek istemez, o hastaları başlarından atmanın yolunu ararlar. </st><st c="36672">Ben de mi öyle yapıyorum acaba? </st><st c="36704">Yani kaçıyorum. </st></p>
			<p><st c="36720">Bu düşünce iyice canımı sıkıyor. </st><st c="36753">Bu kızın çok ağır sorunları olduğu belli ve ben bunlardan kaçıyorum. </st><st c="36822">Yazık sana Gülseren! </st><st c="36843">Sakın bir şeyleri bahane etmeye kalkma. </st><st c="36883">Şimdi otur, şu kıza doğru dürüst bak! </st></p>
			<p><st c="36921">Kendimle ilişkimde de aynı buyurgan ses tonu geliyor kulaklarıma. </st><st c="36987">Ben bu tonu sadece Ala’ya karşı değil, kendime karşı da kullanıyorum demek ki... </st><st c="37068">Belki de insanları psikiyatrist olmaya iten şey başkalarıyla birlikte kendi ruhlarını da iyileştirme arayışlarıdır. </st><st c="37184">Bunu ne kadar başardığımızı bize kim söyleyebilir ki?.. </st></p>
			<p><st c="37240">Odaya tam bir sessizlik hâkim. </st><st c="37271">İki kişi karşılıklı oturmuş, birbirimizle ilişkiyi kesmiş, kendi iç dünyalarımıza dalmış gitmişiz. </st><st c="37370">Buraya gelmeyi çok istedi ama belki de bir inat uğruna geliyor. </st><st c="37434">Onu istemeyen, açıkça reddeden birine inat olsun diye. </st><st c="37489">Tahmin yapmaktan vazgeçip bunu ona sorsam daha iyi olacak. </st></p>
			<p><st c="37548">Bu arada mumlar kıvrıla kıvrıla yanıyor ve odaya ağır ağır hoş bir vanilya kokusu yayılmaya başlıyor. </st><st c="37650">Kıvrılıp bükülerek yanan küçük alevlere bakıyorum. </st><st c="37701">Ne kadar da masum görünüyorlar. </st><st c="37733">Romantik, karizmatik ve masum... </st><st c="37766">Halbuki o küçücük alevlerin hiç de göründükleri kadar masum olmadığını biliyorum. </st></p>
			<p><st c="37848">– Şu bilgisayardaki dosyayı doldurmamız gerekiyor. </st><st c="37899">Tam adını söyler misin bana?</st></p>
			<p><st c="37927">– Ala Sayrı.</st></p>
			<p><st c="37940">– Kaç yaşındasın?</st></p>
			<p><st c="37958">– Yirmi iki.</st></p>
			<p><st c="37971">– Bekâr mısın?</st></p>
			<p><st c="37986">– Evet.</st></p>
			<p><st c="37994">– Ne iş yapıyorsun?</st></p>
			<p><st c="38014">– Staj yapıyorum...</st></p>
			<p><st c="38034">– Ne stajı?</st></p>
			<p><st c="38046">– Avukatlık stajı... </st></p>
			<p><st c="38068">Avukatlık stajı mı? </st><st c="38088">İyi ama onu hukuk fakültesini bitirenler yapar. </st><st c="38136">Ne demek istiyor acaba? </st></p>
			<p><st c="38160">– Avukat mısın sen?</st></p>
			<p><st c="38179">– Henüz değilim... </st><st c="38199">Bir yılım var.</st></p>
			<p><st c="38213">– Hukuk fakültesinden mi mezunsun?</st></p>
			<p><st c="38248">– Yakıştıramadınız mı? </st></p>
			<p><st c="38272">İşte yine başlıyoruz... </st><st c="38296">Aslında gerçekten yakıştıramadım. </st><st c="38330">Böyle bir kızın hukuk fakültesinden mezun olması, insanların haklarını koruma gibi bir mesleğe soyunmuş olması garibime gidiyor. </st><st c="38459">Daha kendi hakkını koruyamazken, başkalarınınkini nasıl koruyacak? </st></p>
			<p><st c="38526">Dik dik bakıyor yüzüme. </st><st c="38550">Ne söyleyeceğimi merak etti. </st><st c="38579">O benim doğal olmamı, düşündüğüm her şeyi söylememi istiyor ve sanırım şimdi vereceğim cevap bu nedenle çok önemli. </st><st c="38695">Aklı sıra beni sınava tabi tutuyor. </st></p>
			<p><st c="38731">– Yakıştıramamaktan çok inanamadım desem daha doğru olur. </st><st c="38789">Sana bakınca avukat olabileceğini düşünmüyor insan. </st><st c="38841">Nerede yapıyorsun stajını? </st></p>
			<p><st c="38868">Ünlü bir avukatlık bürosunun adını veriyor. </st><st c="38912">Tanıyorum oranın sahibini. </st><st c="38939">Çok titiz, mükemmeliyetçi biridir. </st><st c="38974">Bu kızı oraya nasıl aldı acaba? </st></p>
			<p><st c="39006">– Çok mu kötü görünüyorum?</st></p>
			<p><st c="39032">– Evet, kötü!</st></p>
			<p><st c="39046">– Teşekkür ederim.</st></p>
			<p><st c="39065">– Neye teşekkür ettin şimdi?</st></p>
			<p><st c="39094">– Açık sözlülüğünüze... </st><st c="39119">Hep böyle devam edelim.</st></p>
			<p><st c="39142">– Emredersiniz komutanım.</st></p>
			<p><st c="39168">– Estağfurullah... </st><st c="39188">Siz benim kusuruma bakmayın... </st><st c="39219">Böyle konuşuyorsam... </st><st c="39241">amacım size saygısızlık etmek değil... </st><st c="39280">İnsanlarla... </st><st c="39294">nasıl konuşacağımı... </st><st c="39316">bilmiyorum ben.</st></p>
			<p><st c="39331">– Öyle olsun. </st><st c="39346">Yirmi iki yaşındasın ve avukatlık stajı yapıyorsun. </st><st c="39398">Demek başarılı birisin sen! </st></p>
			<p><st c="39426">– Hayatta başarılı değilim... </st><st c="39456">Sadece iyi bir öğrenciydim... </st><st c="39486">Bütün okulları dereceyle bitirdim... </st></p>
			<p><st c="39523">– Dereceyle mi bitirdin? </st></p>
			<p><st c="39548">Benimle dalga mı geçiyor acaba? </st><st c="39580">Sen daha doğru dürüst konuşmayı beceremiyorsun! </st><st c="39628">Bu haliyle hem de hukuk fakültesini dereceyle bitirmiş! </st><st c="39684">Bugün alkol kokusu gelmiyor. </st><st c="39713">Halinden, tavrından, bakışlarından alkol almadığını anlıyorum ama bugün de başka bir planı var galiba! </st></p>
			<p><st c="39816">– Nerede oturuyorsun?</st></p>
			<p><st c="39837">– Çayyolu’nda.</st></p>
			</div>
<div id="charCountTotal" value="39852"></div></body>
</html>
