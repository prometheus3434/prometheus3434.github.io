<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>HAYATA DÖN</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-7" xml:lang="tr-TR">
		<div>
			<p id="_idParaDest-4"><st c="0">4</st></p>
			<p><st c="1">Emre’yi kaybetmek o dönem hepimizi perişan etti. </st><st c="50">Ölümünün yedinci gününde evlerinde okunan mevlide ben de gitmiştim. </st><st c="118">Ev çok kalabalıktı. </st><st c="138">Hoca yüksek sesle Kuran okurken kuytu bir köşeye oturmuş ve sürekli ağlamıştım. </st><st c="218">Çantamdaki bir paket kâğıt mendil yetmemiş, Emre’nin annesi sık sık bana yedek mendil temin etmek zorunda kalmıştı. </st><st c="334">Bu ortamda asıl ağlaması gereken kişi ben değildim, bunu biliyor, hatta bundan biraz da utanıyor ama kendime mani olamıyordum. </st><st c="461">O ara zaten Aydın pek iyi değildi. </st><st c="496">Artık evden yalnız çıkamıyor, sürekli yatmasa da televizyonun karşısındaki koltuktan hemen hiç kalkmıyordu. </st><st c="604">Doktorunun istediği tetkikleri yaptırmak için birlikte gidiyorduk ama sonuçları göstermek üzere bile doktora gelmek istemiyor, bunları ben yalnız yapıyordum. </st><st c="762">İlaçlarını ben alıyordum, o nasıl kullanacağıyla da ilgilenmiyor, ben ne verirsem içiyordu. </st><st c="854">Hasan akşamları artık odasından hiç çıkmıyor, çıkarsa da sadece Emrelere gidiyor, bütün gece orada kalıyordu. </st><st c="964">Emre nasıl bizim evde büyümüşse, Hasan da Emre’nin ailesine o kadar yakındı ve özellikle Emre’nin babası, Hasan’ı sıkça yanında görmek istiyordu. </st></p>
			<p><st c="1110">İşte o ara Yağmur hastalandı. </st><st c="1140">Henüz iki aylık hamile olmasına rağmen karnı hızla şişmeye başladı. </st><st c="1208">Doktorlar hemen hastaneye yatması gerektiğini, durumun ciddi olduğunu söylediler. </st><st c="1290">Eğer çocuğu hemen alırlarsa sorun kendiliğinden çözülecekti ama Yağmur buna karşı çıkıyor, o çocuğu doğurabilmek için gerekirse ölümü bile göze almaktan çekinmiyordu. </st><st c="1457">Ben artık ne diyeceğimi, ne düşüneceğimi, ne yapacağımı bilemiyor, oradan oraya koşturup duruyordum. </st><st c="1558">Yüreğimin üzerine oturan taş giderek büyüyor, ben bu tonlarca ağırlığın altında ezildikçe eziliyordum. </st></p>
			<p><st c="1661">Yağmur’u hemen hastaneye yatırdık. </st><st c="1696">Ben, akşama kadar hastanede Yağmur’un yanında kalıyor, akşamüstü eve gelip bir süre Aydın’la ilgilendikten sonra yeniden hastaneye dönüyor ve geceyi Yağmur’un yanında geçiriyordum. </st><st c="1877">Özellikle ilk üç dört gün çok önemliydi. </st><st c="1918">Her gün kızımın canını çok yakan iğneler yapılıyor, günde üç dört kez kan alınarak hormon seviyeleri izleniyordu. </st><st c="2032">Henüz hiçbir düzelme olmamıştı ve o gece Emre’nin kırk mevlidi okunacaktı. </st><st c="2107">Hasan, Emrelerde, Yağmur hastanede, ben de onun yanındaydım. </st><st c="2168">Aydın evde yalnızdı ve morali çok bozuktu. </st><st c="2211">Çocuklarına, özellikle kızına aşırı düşkün bir baba olan Aydın ilk kez beni bu konuda şaşırtıyor, “Hep kızının yanındasın, benimle ilgilenmiyorsun” diyerek sitem ediyordu. </st></p>
			<p><st c="2383">Alaaddin’in sihirli lambasını bulsam, içindeki dev bana sorsa, “Ne istersin?” dese, ikinci dileğim o geceyi hayatımdan silmesi olurdu. </st></p>
			<p><st c="2518">Aklımdan o günler bir türlü çıkmıyor. </st><st c="2556">Sabah evde bir yandan bunları düşünüp bir yandan da çayımı içerken telefon çalıyor. </st><st c="2640">Klinikten arıyorlar. </st><st c="2661">Çok ağır bir hasta getirmişler, zapt etmekte zorlanıyorlarmış. </st><st c="2724">Daha önce benim gördüğüm bir hastaymış. </st><st c="2764">“Acaba erken gelebilir misiniz?” diye soruyorlar. </st><st c="2814">Aceleyle hazırlanıp çıkıyorum evden. </st><st c="2851">Kliniğe gelir gelmez koşarak giriyorum içeri. </st><st c="2897">Dördüncü kata çıktığımda salonda görüyorum onu. </st><st c="2945">Yanındaki üç erkek onu tutmakta zorluk çekiyor. </st><st c="2993">Bu bizim Ömer! </st><st c="3008">Ne tatlı çocuktur, ne çok severim Ömer’i. </st><st c="3050">Annesi de hasta. </st><st c="3067">Anneyle birlikte gelirlerdi eski muayenehaneme. </st><st c="3115">Beni görünce bir an duraklıyor. </st><st c="3147">Hemen gidiyorum yanına ve elinden tutuyorum, birlikte giriyoruz odama. </st></p>
			<p><st c="3218">Uzun boyu, iri cüssesi, kıpkırmızı olmuş yüzüyle dehşet içinde bakıyor bana Ömer. </st><st c="3300">Ben görmeyeli daha da yakışıklı olmuş. </st><st c="3339">O zamanlar yaşı çok gençti. </st><st c="3367">Şimdi otuzlarında olmalı. </st></p>
			<p><st c="3393">– Hoş geldin Ömer. </st><st c="3412">Şöyle buyurun. </st><st c="3427">Bırakın artık, çocuk istediği yere otursun.</st></p>
			<p><st c="3470">– Ama doktor hanım!</st></p>
			<p><st c="3490">– Bırakın dedim. </st><st c="3508">Ömer ben görmeyeli ne kadar değişmişsin sen. </st><st c="3553">Gel şöyle otur. </st><st c="3569">Hasta mı oldun sen? </st><st c="3589">Ah canım, gel. </st></p>
			<p><st c="3604">Ömer şimşekler çakan gözleriyle bakıyor bana. </st><st c="3650">Kolundan tutmak üzere yavaşça elimi uzatıyorum ama bu sefer köpek hırıltısı gibi bir ses çıkarıyor. </st><st c="3750">Öyle gergin ve öfkeli ki, kendini kontrol etmekte çok zorlandığını anlıyorum. </st><st c="3828">Aslında ne tatlı bir çocuktur Ömer. </st><st c="3864">Beni ne çok sever ama bugün durum öyle böyle değil. </st><st c="3916">Her an bu odayı da beni de darmadağın edebilir. </st><st c="3964">Biraz geri çekiliyorum. </st><st c="3988">O zaman karşımdaki koltuklardan birine çöker gibi oturuyor. </st><st c="4048">Yaşlıca iki adam hemen yanı başına geliyorlar. </st><st c="4095">Onlar da Ömer’in kötü bir şeyler yapmasından korkuyorlar. </st></p>
			<p><st c="4153">Sonradan adamlardan birinin Ömer’in babası, birinin de dayısı olduğunu anlıyorum. </st><st c="4235">Son günlerde ilaçlarını bırakmış, ardından da dükkânda canını sıkan bir şeyler olmuş. </st><st c="4321">Üç gece uyku tutmamış, sonra böyle olmuş. </st><st c="4363">Her yeri kırıp dökmüş. </st><st c="4386">Buraya getirmek çok zor olmuş. </st><st c="4417">Ah Ömer ah, şu ilaçları neden bıraktın? </st><st c="4457">Ne kadar iyi gidiyordu her şey. </st></p>
			<p><st c="4489">Ömer huzursuz. </st><st c="4504">Oturmak istemiyor. </st><st c="4523">Sürekli ah, of gibi sesler çıkararak boş gözlerle çevresine bakınıyor. </st><st c="4594">Ben aileye ne yapmaları gerektiğini aceleyle anlatmaya çalışıyorum ama onun hali fena. </st><st c="4681">Hemen çekmeceyi açıp Tuna’dan bir bardak su istiyorum. </st><st c="4736">İki hapı birden koyuyorum Ömer’in avucuna. </st><st c="4779">“Hemen iç şunları” diyorum. </st><st c="4807">Bir an tereddüt ettikten sonra gözlerimin içine bakarak bir dikişte suyla birlikte içiyor ilaçları. </st><st c="4907">Sonra daha fazla dayanamayıp ayağa fırlıyor. </st><st c="4952">Ben de aceleyle kalkıp yanına gidiyorum. </st><st c="4993">Yumruklarını sıkmış, vücudu kaskatı kesilmiş, yüzü sanki nefes alamıyor gibi kırmızıdan mora dönerken babası ile dayısı hızla yakalamaya çalışıyorlar onu. </st><st c="5148">“Bırakın” diyorum yine, “bırakın, Ömer burada bir şey yapmaz.” Onlar bırakınca kıpkırmızı olmuş gözlerinin içine bakarak çok yavaş ve içimden geldiği gibi sevgi dolu bir sesle konuşuyorum onunla. </st></p>
			<p><st c="5344">– Korkma Ömer, geçecek. </st><st c="5368">Yine eski Ömer olacaksın. </st><st c="5394">Efendi, kibar, saygılı Ömer. </st><st c="5423">Zaten bu gelişinizi saymıyorum. </st><st c="5455">Biraz düzelince kendin gel buraya. </st><st c="5490">Benim davetlim olarak bekliyorum seni. </st><st c="5529">Biliyorum çok öfkelisin ve istesen de bu öfkeyi durduramıyorsun. </st><st c="5594">Korkma, her şey düzelecek. </st></p>
			<p><st c="5621">Ömer sımsıkı tuttuğu yumruklarını önce birbirine, sonra da göğsüne vurmaya başlıyor. </st><st c="5706">Benim hastalarım işte böyledir. </st><st c="5738">Kendilerini en çok kaybettikleri gün bile bana zarar vermek yerine kendilerine vurmayı tercih ederler. </st><st c="5841">Yavaşça elimi uzatıyorum tutmak için ama yine olmuyor. </st><st c="5896">“Dokunma, kimse dokunmasın bana, sakın, sakın ha! </st><st c="5946">Yakarım, yakarım herkesi.” Yine bir adım geri çekiliyorum. </st><st c="6005">Ömer bir süre daha bağırıp çağırdıktan sonra yavaş yavaş kendi etrafında dönmeye başlıyor. </st><st c="6096">Hızını giderek arttırarak dönüyor. </st><st c="6131">Sonra düşecek gibi olunca olduğu yere çöküyor. </st><st c="6178">Yumrukları yine sıkılı ve havada duruyor. </st><st c="6220">Ben, babasına ve dayısına gerekli tavsiyeleri yaptıktan sonra yine yavaşça iki koluna giriyorlar Ömer’in ve yerden kaldırıyorlar. </st><st c="6350">Ömer arada bir arkasına dönüp bana bakarak çıkıyor odadan. </st><st c="6409">İçimde ince bir sızı beliriyor. </st><st c="6441">“Kadersiz Ömer” diyorum içimden. </st><st c="6474">Genlerimiz bazen nasıl da her şeyi alıyor elimizden. </st><st c="6527">Nasıl da elimizi kolumuzu bağlıyor ve çaresiz bırakıyor bizi. </st><st c="6589">Bu garip Ömer kaderini yazıldığı gibi kabullenmekten başka ne yapabilir ki? </st><st c="6665">Bu ne çaresizlik Tanrım! </st></p>
			<p><st c="6690">Memlekette belki de “Deli Ömer” diyorlar ona ve herkes bir adım geri duruyor ondan. </st><st c="6774">Küçücük bir dükkân, hasta bir anne, hepsine birden yetemediği için perişan olmuş bir kız kardeş ve her şeyden kendini soyutlamaya çalışan bir baba. </st><st c="6922">Ömrünü bu dar alanda, olabildiği kadar bir şey hissetmeden, beyninin içinde durmadan dolaşan gölgelerle geçirecek bu çocuk. </st></p>
			<p><st c="7046">Şizofreni, adı çok bilinen ama toplum tarafından pek tanınmayan bir hastalıktır. </st><st c="7127">Çoğu zaman insan doğduğu zaman genlerinde kendiyle birlikte onu da getirir dünyaya. </st><st c="7211">Ergenlik çağlarından sonra göstermeye başlar kendini. </st><st c="7265">İçedönük, az konuşan, insanlarla kolay ilişki kuramayan, kendi halinde insanlardır bunlar. </st><st c="7356">Genellikle çok zeki olurlar ve ders başarıları çok yüksektir. </st><st c="7418">Okul birincileri bunlardan çıkar. </st><st c="7452">Hastalık küçük bir olayla veya durup dururken çıkar ortaya. </st><st c="7512">Önce yoğun bir sıkıntı hisseder hasta. </st><st c="7551">Öyle bir sıkıntıdır ki, sanki barajları parçalayan azgın sular gibi gelir ve insanların hissedebileceği her türlü ağrıdan daha fazla acı verir kişiye. </st><st c="7702">Sular çok yükseldiği zaman barajları yerle bir etmesin diye baraj kapakları açılır. </st><st c="7786">Tıpkı bunun gibi o devrede bir doktor müdahale edebilirse ilaçlar baraj kapaklarını açar ve hasta bir süre sonra rahatlar ama genellikle insanlar bu dönemi geçirdikten sonra gelir doktora. </st><st c="7975">Yani sular baraj yerine ruhsal çatıyı çatır çatır çatlatmış, her şeyi yerle bir etmiştir. </st><st c="8065">O zaman sıkıntı biter, kişi rahatlar ama bu sefer de yakın çevrede başlar rahatsızlık çünkü ruhsal çatı yıkıldığı için kişinin zihni darmadağın olmuştur; saçma sapan konuşur ve olmadık şeyler yapar. </st><st c="8264">Artık o, azgın suların yerle bir ettiği bir enkaza dönmüştür. </st><st c="8326">Doktor bu dönemde de bir şeyler yapar, dağınıklığı toplar, dışarıdan bakınca kişi sanki normal biriymiş gibi görünür ama bir kere kırılan testi ne kadar yapıştırılırsa yapıştırılsın bir daha asla eskisi gibi olmaz. </st></p>
			<p><st c="8541">En büyük yarayı duygular alır. </st><st c="8572">Sanki duyguların sesinin tonu birileri tarafından kısılmış gibidir. </st><st c="8640">Ne kadar zorlasanız da ancak bir yere kadar çıkabilirler. </st><st c="8698">Zaten giderek bu ton azalır, azalır, sonunda çoğu zaman ses kesilir ve kişi ondan sonra bir şey hissetmez olur. </st><st c="8810">Duyguları elinden alınan biri artık bizlerden çok farklıdır. </st><st c="8871">Düşünür, bilir, görür ama hissetmez. </st><st c="8908">Bu yüzden şizofrenlerin yüz hatları giderek değişir. </st><st c="8961">Duygularla birlikte mimikler de kaybolur, yüz gerilir, kırışıklıklar ya hiç oluşmaz veya giderek kaybolur ve yüz donuklaşır. </st><st c="9086">Şimdilerde hanımlar tarafından sıkça kullanılan botoks, sanki tüm yüze yapılmış gibidir. </st></p>
			<p><st c="9175">Bütün bunlara rağmen şizofreni bugün artık çok iyi tedavi edebildiğimiz hastalıklardan biridir. </st><st c="9271">Zamanında başlanan tedaviler özellikle çok iyi sonuçlar verir, hasta ciddi kayıplara uğramadan hastalık durdurabilir. </st><st c="9389">Hastalık çoğu zaman nöbetler halinde gelir ama her nöbet hastadan bir şeyleri alıp götürür. </st><st c="9481">Bütün mesele, o nöbetlerin tekrarını önlemektir ki bu da düzenli bir tedaviyle mümkündür. </st></p>
			<p><st c="9571">Ah Ömer ah, ben az mı söyledim sana, “İlaçları sakın bırakma” diye. </st><st c="9639">Bak, kaç yıldır hastalanmadan ne güzel idare edip gidiyordun. </st><st c="9701">Hatta bundan önceki gelişinde arada bir bana gülümsemeye bile başlamıştın. </st><st c="9776">Bakalım bu sefer ne kadarını geri alabileceğiz hastalığın elinden? </st></p>
			<p><st c="9843">Bir süre hastaneye yatması gerekiyor. </st><st c="9881">Üç erkek yine kollarına girerek götürüyorlar onu. </st><st c="9931">Hastanede tedavisi biter bitmez yine gelecekler bana. </st><st c="9985">Bu sırada telefon çalıyor açıyorum; arayan Tuna. </st></p>
			<p><st c="10034">– Efendim Tuna?</st></p>
			<p><st c="10049">– Azmi Bey arıyor efendim. </st><st c="10077">Hani şu geçen gün gelen İclal Hanım’ın eşi.</st></p>
			<p><st c="10120">– Tamam Tuna, bağla.</st></p>
			<p><st c="10141">– Alo!</st></p>
			<p><st c="10148">– Buyurun Azmi Bey, ben de sizden telefon bekliyordum.</st></p>
			<p><st c="10203">– Doktor hanım sormayın, perişan oldum. </st><st c="10244">Ne oldu böyle aniden benim karıma? </st><st c="10279">Biraz daha konuşsa kendini peygamber ilan edecekti. </st><st c="10331">Böyle şeyler birden olur mu? </st><st c="10360">Nazar mı değdi kadıncağıza bilmem ki...</st></p>
			<p><st c="10399">– Yok Azmi Bey, pek birden olmamış. </st><st c="10436">Onun yanında soramadım. </st><st c="10460">Son günlerde sizin dikkatinizi çeken bir şeyler olmasa onu buraya getirmezdiniz.</st></p>
			<p><st c="10540">– Vardı, vardı ama bu kadarını beklemiyordum doğrusu. </st><st c="10595">Hem biz on yıllık evliyiz. </st><st c="10622">Şimdiye kadar onun hasta olabileceğine dair dikkatimi çeken hiçbir şey olmadı. </st><st c="10701">Çabuk kızmaz, sinirlenmez, hırsları filan da yoktur. </st><st c="10754">Sessiz sakin bir kadındır. </st><st c="10781">Biraz yavaştır. </st><st c="10797">Gezmeyi tozmayı, insanlarla sık bir arada olmayı sevmez. </st><st c="10854">Bazen aylarca dışarı çıkmaz. </st><st c="10883">Öteki hanımlar gibi şunu al, bunu al diye tutturmaz. </st><st c="10936">Tatile bile benim zorumla gider. </st><st c="10969">Uykuyu çok sever, bazen akşama kadar uyur. </st><st c="11012">Ama bu aralar uykuları bozulmuştu. </st><st c="11047">Üç aydır doğru dürüst uyumadı desem yalan olmaz. </st><st c="11096">Hep içinde bir sıkıntı var gibiydi. </st><st c="11132">Sanki kabına sığmıyordu. </st><st c="11157">Evde bir aşağı, bir yukarı dolanıp duruyordu. </st><st c="11203">Eskisi gibi gündüzleri de yatmıyordu. </st><st c="11241">Çocuğa bakamadığı için annesine gönderdik. </st><st c="11284">Bir tas çorba bile pişiremedi kadıncağız. </st><st c="11326">Gerçi benim imkânlarım her şeye müsaittir. </st><st c="11369">İstese her gün lokantadan yemek getirtirim ona ama istemedi.</st></p>
			<p><st c="11429">– Dini toplantılara gitmeye ne zaman başladı?</st></p>
			<p><st c="11475">– Üç ay kadar oldu. </st><st c="11496">Aslında oraya da kendi istemedi gitmeyi, ben zorladım. </st><st c="11551">Hiç evden çıkmadığı için ona bir meşgale olsun istedim. </st><st c="11607">Yanlış yapmışım demek ki... </st><st c="11635">Bu namaz kılma meselesi de ondan sonra çıktı. </st><st c="11681">Eskiden böyle dindar filan değildi. </st><st c="11717">Oruç bile tutmaz, hele namaz hiç kılmazdı. </st><st c="11760">Önceleri gittiği toplantıların etkisi zannettim ama sonra işler değişti. </st><st c="11833">Sabahtan akşama kadar namaz kıldığını, hatta geceleri bile kalkıp saatlerce seccadenin başında oturduğunu fark ettim. </st><st c="11951">Düşünebiliyor musunuz, benim karım aptes almayı bile bilmez, bana sorardı. </st><st c="12026">Son zamanlarda namaz kılıyor ama aptes filan almıyor. </st><st c="12080">Öylesine yatıp yatıp kalkıyor. </st><st c="12111">Hay Allah, bütün suç bende! </st><st c="12139">Onu çok daha önce getirmeliydim size. </st><st c="12177">Kuran kurslarına göndermesem belki de bunlar gelmezdi başımıza.</st></p>
			<p><st c="12240">– Pek sanmıyorum. </st><st c="12259">Hastalık zaten gelecekmiş, o da bahane olmuş. </st><st c="12305">Kendinizi suçlamayın.</st></p>
			<p><st c="12326">– Bu düzelir mi sizce?</st></p>
			<p><st c="12349">– Düzelecek, düzelecek, korkmayın.</st></p>
			<p><st c="12384">– Ama ona sadece uyku ilacı verdiniz. </st><st c="12423">Tek bir uyku hapıyla bu iş düzelmez. </st><st c="12460">Baksanıza, kendini peygamber sanıyor. </st><st c="12498">Belki de daha ilerisi. </st><st c="12521">Tövbe, tövbe...</st></p>
			<p><st c="12536">– Ben ona uyku ilacı vermedim. </st><st c="12568">O verdiğim tek doz haline getirilmiş çok etkili ve önemli bir ilaç. </st><st c="12636">Bir kerede tam doz alıyor. </st><st c="12663">Bir süre sonra toparlamaya başlayacak ama ilacın dozu çok yüksek olduğu için biraz uyku ve halsizlik yapabilir. </st><st c="12775">Siz bu konuda lütfen dikkatli olun ve ilacı düzenli olarak almasını temin edin. </st><st c="12855">Ayrıca bu ara onu asla yalnız bırakmayın çünkü siz de gördünüz, ne yapacağı belli değil.</st></p>
			<p><st c="12943">– Neler yapabilir doktor hanım?</st></p>
			<p><st c="12975">– Şimdi bunları tek tek sayamam ama hem kendine hem de size zararlı olabilir. </st><st c="13054">Lütfen uyanık olun. </st><st c="13074">Söylediklerim iyice anlaşıldı değil mi?</st></p>
			<p><st c="13113">– Evet, anlaşıldı doktor hanım.</st></p>
			<p><st c="13145">– Ha, bu arada, İclal Hanım tamamen düzelene kadar çocuğunuzu memleketten getirmeyin.</st></p>
			<p><st c="13231">– Ne zaman getirelim?</st></p>
			<p><st c="13253">– Ben size daha sonra bunu söyleyeceğim. </st><st c="13295">Başınız sıkışırsa beni arayabilirsiniz. </st><st c="13335">Hadi, iyi günler, geçmiş olsun. </st></p>
			<p><st c="13367">Adamcağız bu işe şaştı kaldı. </st><st c="13397">Konuşurken sesi hep ağlamaklı çıkıyordu. </st><st c="13438">Kolay değil yaşadıkları. </st><st c="13463">Üstelik karısını çok seviyor. </st><st c="13493">Bu, İclal’in en büyük şansı... </st></p>
			<p><st c="13524">Tuna kapıdan başını uzatmış bana sesleniyor: </st></p>
			<p><st c="13569">– Her zamanki gibi yine acıkmadınız galiba. </st><st c="13613">Odanıza mı göndereyim yoksa kafeteryaya çıkar mısınız? </st><st c="13668">Hava çok güzel, hadi isterseniz birlikte terasta yemek yiyelim. </st></p>
			<p><st c="13732">Tuna haklıymış, hava çok güzel. </st><st c="13764">Gökyüzünde tek bir bulut bile yok. </st><st c="13799">Biz Madalyon Klinik’te sanki bambaşka bir ülkede yaşıyor gibi hissediyoruz kendimizi çünkü etrafımız sefaretlerin bahçeleriyle çevrili. </st><st c="13935">Bahçeler çok bakımlı. </st><st c="13957">Ağaçlar yemyeşil ve sık bir orman gibi başlarını göklere uzatmışlar. </st><st c="14026">Her cins çam var burada. </st><st c="14051">Ağaçların arasından İtalyan Sefareti’nin yüzme havuzu görünüyor mavi mavi. </st><st c="14126">Sağ tarafa bakınca köşke doğru uzanan bir başka yeşil alan var. </st><st c="14190">Tam karşımızdaki Çağdaş Sahne’de, yine </st><span><st c="14229">Fosforlu Cevriye</st></span><st c="14245"> oynuyor. </st><st c="14255">Tuna’yla karşılıklı oturup bir yandan yemeğimizi yiyor, bir yandan da sohbet ederken yavaş yavaş çevremizi klinikte çalışan diğer doktor ve psikologlar alıyor. </st><st c="14415">Bu arada elinde bir kitapla Cengiz görünüyor uzaktan. </st><st c="14469">Bizi görünce gülerek geliyor yanımıza. </st><st c="14508">Genç arkadaşlar hemen kalkıp hocalarına benim yanımda yer açıyorlar. </st><st c="14577">Aynı katta çalışsak da, Cengiz’i de bir iki haftadır görmüyorum. </st><st c="14642">Hepimiz koşarak giriyoruz odalarımıza, ben öğlen yemeğine de zamanında çıkamadığım için her zaman bir araya gelemiyoruz. </st><st c="14763">Cengiz, yani Profesör Doktor Cengiz Güleç bana hafifçe sarılarak oturuyor yanıma ve heyecanla elindeki kitabı gösteriyor: </st><span><st c="14885">Hallac-ı Mansur.</st></span><st c="14901"> Ben merakla kitabı incelerken o, “Hani mistisizm ve psikoterapi konusunda bir seminer düzenleyecektik. </st><st c="15005">Ben hazırlıkları tamamladım, ne zaman istersen başlayabiliriz” diyor. </st><st c="15075">Çok seviniyorum bu habere. </st><st c="15102">Uzun süredir benim de çok ilgi duyduğum bir konu bu. </st><st c="15155">Özellikle Aydın hastayken bu konuda pek çok kitap okudum. </st><st c="15213">İyi geldi bana. </st><st c="15229">“Önümüzdeki hafta çarşamba günü başlatalım” diyorum. </st><st c="15282">Bir süre de programın kaç hafta devam edeceği üzerine konuştuktan sonra, Tuna’nın da uyarısıyla kalkıyorum yerimden. </st><st c="15399">Aslında canım bir süre daha onlarla birlikte oturmak istiyor ama oturamam, hastalarım beni bekliyor. </st><st c="15500">Cengiz, bir yandan bembeyaz sakallarını elleriyle sıvazlarken, bir yandan da gözlerinin üstünden bakıyor arkamdan. </st><st c="15615">Muzip bir gülümseme var yüzünde. </st><st c="15648">“Ah seni ah” der gibi parmağını sallıyor. </st><st c="15690">Onu ne zaman ihmal etsem, hep böyle hafiften sitem eder bana. </st></p>
			<p><st c="15752">Aşağı indiğimizde merdivenin başında Ala karşılıyor bizi. </st><st c="15810">İkimizi de yerinde göremeyince merak etmiş. </st><st c="15854">“Hemen alalım mı içeri?” diye soruyor Tuna. </st><st c="15898">Ala ile birlikte giriyoruz odama. </st><st c="15932">İkimiz de yerlerimize otururken dikkatlice bana baktığını fark ediyorum. </st><st c="16005">Benim bildiğim, doktor hastasına böyle bakar. </st><st c="16051">Burada sanki roller değişmiş, o beni inceliyor. </st><st c="16099">Hafifçe gülümsüyorum ona. </st><st c="16125">Yine üstü başı dökülüyor. </st><st c="16151">Nereden buluyor bu kız bu acayip giysileri! </st></p>
			<p><st c="16195">– Nasılsın Ala?</st></p>
			<p><st c="16210">– İyiyim efendim... </st><st c="16231">Sizin yemekhane yukarıda galiba!</st></p>
			<p><st c="16263">– Evet, yukarıda.</st></p>
			<p><st c="16281">– Kim bilir... </st><st c="16297">manzarası ne güzeldir!</st></p>
			<p><st c="16319">– Güzel. </st><st c="16329">Yazın daha keyifli oluyor.</st></p>
			<p><st c="16355">– Arkadaşlarınızla... </st><st c="16378">beraber miydiniz?</st></p>
			<p><st c="16395">– Evet, neden soruyorsun bunları?</st></p>
			<p><st c="16429">– Benim için... </st><st c="16446">onları bırakıp geldiniz. </st></p>
			<p><st c="16471">Ne demek istiyor acaba? </st><st c="16495">Yani kendisinin arkadaşlarımdan daha değerli olduğunu mu ima etmeye çalışıyor? </st><st c="16574">Hem ne biliyor benim aklımın bir kısmının yukarıda kaldığını? </st><st c="16636">Bu bir önsezi mi, yoksa gerçekçi bir tahmin mi? </st><st c="16684">Yine daha seans başlamadan kafamı karıştırmayı becerdi. </st></p>
			<p><st c="16740">– Benim hiç arkadaşım... </st><st c="16765">olmadı... </st><st c="16775">Onun için... </st><st c="16788">arkadaşı olanları kıskanırım... </st><st c="16820">Sizin çok arkadaşınız var mı?</st></p>
			<p><st c="16849">– Var!</st></p>
			<p><st c="16856">– Ne iyi... </st><st c="16869">Ama sizi kıskanmıyorum... </st></p>
			<p><st c="16895">– Neden?</st></p>
			<p><st c="16903">– Keşke ben de... </st><st c="16922">sizin arkadaşınız olsam! </st><st c="16947">Onlara da... </st><st c="16960">bana anlattığınız hikâyeleri... </st><st c="16992">anlatıyor musunuz?</st></p>
			<p><st c="17010">– Bazen bilimsel toplantılarımız olur. </st><st c="17050">Orada gerekirse anlatırız bunları.</st></p>
			<p><st c="17084">– Kalabalık mı olur... </st><st c="17108">o toplantılar? </st></p>
			<p><st c="17123">Kendisine soru sorulmasını istemiyor ama o bana soru sormaktan hiç çekinmiyor. </st><st c="17202">Aslında bu sorulara cevap vermemenin bir yolunu bulurum ama konuşmayı kesmek istemiyorum. </st><st c="17292">Hem şimdilik pek suya sabuna dokunmayan zararsız sorular soruyor. </st><st c="17358">Neyin peşinde acaba? </st></p>
			<p><st c="17379">– Evet, bütün klinik katılır.</st></p>
			<p><st c="17408">– Burada çalışmayanlar... </st><st c="17435">katılamaz mı?</st></p>
			<p><st c="17448">– Bazen üniversitelerden bazı meslektaşlarımız da gelir. </st><st c="17506">Neden soruyorsun bunları?</st></p>
			<p><st c="17531">– Ben de katılabilir miyim? </st></p>
			<p><st c="17560">Şimdi işin aslı anlaşıldı. </st><st c="17587">Bilimsel toplantılara o da katılmak istiyor ama neden? </st></p>
			<p><st c="17642">– Neden böyle bir şey istiyorsun?</st></p>
			<p><st c="17675">– Psikiyatristlerin... </st><st c="17699">kendi aralarında... </st><st c="17719">neler konuştuğunu hep merak ederim ben.</st></p>
			<p><st c="17758">– Sen zaten bu konuda kitap okuyorsun değil mi?</st></p>
			<p><st c="17806">– Okuyorum... </st></p>
			<p><st c="17821">– Güzel. </st><st c="17830">Bu toplantılara sadece meslek mensupları katılabilir. </st><st c="17884">Hem sen bir şeyler sormak istersen ben karşındayım. </st><st c="17936">İstediğini sorabilirsin.</st></p>
			<p><st c="17960">– Teşekkür ederim... </st><st c="17982">Zaten elinizden geleni yaptığınızın... </st><st c="18021">farkındayım... </st><st c="18036">Çok güzel masallar anlatıyorsunuz bana... </st><st c="18078">Sadece benim için... </st><st c="18099">anlatıyorsunuz bunları... </st><st c="18125">Bana çocukluğumda... </st><st c="18146">hiç masal anlatan... </st><st c="18167">olmadı... </st><st c="18177">Çocukluğum deyince... </st><st c="18199">aklıma oradan oraya koşturan... </st><st c="18231">çirkin, eciş bücüş bir kız gelir... </st><st c="18267">O zaman da kimse sevmezdi beni... </st><st c="18301">Bana ait bir yatak bile yoktu evde... </st><st c="18339">Nereyi bulursam oraya kıvrılır... </st><st c="18373">yatardım... </st><st c="18385">Kışın soğuk olurdu... </st><st c="18407">O zaman salondaki somyada yatardım... </st><st c="18445">Salon büyüktü... </st><st c="18462">ve içi eşya doluydu... </st><st c="18485">Geceleri o eşyaların her biri... </st><st c="18518">hayalete benzerdi... </st><st c="18539">korkardım... </st><st c="18552">En çok da öcülerden korkardım... </st></p>
			<p><st c="18585">Hayret, ilk kez ben bir şey sormadan kendiliğinden çocukluğuyla ilgili bir şeyler anlatıyor bana. </st><st c="18683">Bu iyiye işaret galiba! </st><st c="18707">Anlattığım hikâyelerin bir faydası oluyor demek ki... </st><st c="18761">Sorularına cevap vermem de rahatlattı onu. </st></p>
			<p><st c="18804">– Şimdi hâlâ korkuyor musun?</st></p>
			<p><st c="18832">– Öcülerden değilse de... </st><st c="18859">korkacak başka şeyler yine var. </st></p>
			<p><st c="18891">– Ne gibi?</st></p>
			<p><st c="18901">– O zamanlar küçük yengem, son doğurduğu oğlanı kucağına alır... </st><st c="18967">bir yandan saçlarını okşar... </st><st c="18997">bir yandan da... </st><st c="19014">ona masal anlatırdı... </st><st c="19037">Ben uzaktan dinlerdim... </st><st c="19062">onları... </st><st c="19072">Oğlan ağlayınca da... </st><st c="19094">“Seni öcülere veririm...” derdi... </st><st c="19129">Küçük oğlan... </st><st c="19144">gözlerini yumar... </st><st c="19163">ve başını annesinin göğsüne... </st><st c="19194">saklardı... </st><st c="19206">Ben de çocuktum... </st><st c="19225">ama başımı göğsüne saklayabileceğim... </st><st c="19264">kimse yoktu benim yanımda... </st></p>
			<p><st c="19293">Sözün burasında başını kaldırıp dikkatle yüzüme bakıyor. </st><st c="19350">Sanırım neler hissettiğimi anlamaya çalışıyor. </st><st c="19397">Bir anda anlattığı sahne gözlerimin önüne geliyor. </st><st c="19448">Kapı arkasından, başkasının annesinin anlattığı masalı dinleyen bir külkedisi canlanıyor gözlerimin önünde. </st><st c="19556">Acıklı bir film seyreder gibi oluyorum ve dudaklarım bana hiç sormadan iki yana doğru çekiliyor. </st><st c="19653">Bu durum Ala’nın gözünden kaçmıyor ve müstehzi bir gülümseme yayılıyor yüzüne. </st><st c="19732">Sonra da başını hafifçe öne arkaya sallayarak efkârlı bir ifadeyle konuşmaya devam ediyor: </st></p>
			<p><st c="19823">– Eskiden öcüler korkuturdu beni... </st><st c="19859">şimdiyse insanlardan korkuyorum... </st><st c="19894">Öcülerle ilgili hikâye yok mu? </st></p>
			<p><st c="19925">Konuyu hemen yine hikâyelere getirdi. </st><st c="19963">Aslında bu durum benim de işime geliyor. </st><st c="20004">Sanki anlattıklarından bu kadar etkilendiğimi onun görmesini istemiyor gibiyim. </st><st c="20084">Sanki içim acırken beni yakaladı gibi tuhaf bir şeyler hissediyorum. </st><st c="20153">Bir yandan onun peşindeyken, bir yandan da kendi duygularımı yakalamaya çalışıyorum. </st><st c="20238">Aslında tam bir psikoterapi seansı bu! </st><st c="20277">Bu tür seanslarda doktor tam da bunu yapmalı, hastası kadar kendi duygularını gözden kaçırmamalıdır ama bu ilişkide bir şeyler beni sürekli olarak rahatsız etmeye devam ediyor. </st></p>
			<p><st c="20454">Ellerini çenesinin altına koyup gözlerini bana dikmiş bile. </st><st c="20514">Merak ve heyecanla yeni bir hikâye dinlemeye hazırlanmış çoktan. </st></p>
			<p><st c="20579">– Öcü olmasa da, cadılarla ilgili bir hikâye anlatayım sana. </st><st c="20640">Bizim kültürümüzde cadı diye bir kavram yoktur ama cadılık yüzyıllardır Avrupa kültüründe önemli bir rol oynar ve çocuklara anlatılan masallarda bile genellikle başrol cadılara verilir. </st><st c="20826">Hatta bazı zamanlar insanlar bundan o kadar çok etkilenmişler ki, gökyüzünde uzun saplı süpürgesine binip uçan cadıları görürüm korkusuyla geceleri yolculuk edemez olmuşlar. </st><st c="21000">On beşinci yüzyılda cadılık insanlara lanet yağdıran, büyü yapan, bebekleri öldüren, kuşa veya başka hayvanlara dönüşebilen, bir tür tersyüz edilmiş Hıristiyan seremonisi olan “Şeytan Toplantısına” gitmek için keçiye veya süpürgeye binerek uçabilen yaşlı, çirkin, korkunç görünümlü kadınlar olarak hayal edilmiş. </st><st c="21313">Avrupalıların hayal gücünün ürünü olan cadılar zamanla edebiyatta kendilerine önemli bir yer bulmuş ve buradan tüm dünyaya yayılmış. </st><st c="21446">Cadıların bütün hayvanlarla arkadaşlık ettiği düşünülür ve bu hayvanların cadıların her dediğini yaptığına inanılırdı. </st><st c="21565">Daha sonra ortaya çıkan cadı avcıları pek çok yaşlı kadını cadı olmakla suçlamış. </st><st c="21647">Suçlanan kadın önce çırılçıplak soyulur, acı hissedip hissetmediğini anlamak için vücuduna sivri iğneler batırılırmış. </st><st c="21766">Kadın eğer çığlık atmazsa onun cadı olduğu kesinleşirmiş. </st></p>
			<p><st c="21824">– Ben eğer o zaman yaşasaydım, beni de cadı zannederlerdi. </st></p>
			<p><st c="21883">Ne demek istiyor acaba?</st></p>
			<p><st c="21906"> – Neden?</st></p>
			<p><st c="21915">– Çünkü ben de kolay kolay çığlık atmazdım... </st><st c="21962">Yani dayak yerken... </st><st c="21983">Sonra ne olmuş?</st></p>
			<p><st c="21998">– Prensler ve büyük toprak sahipleri kendi topraklarında bulunan tüm cadıların bir an önce yakalanması için emirler vermişler. </st><st c="22126">Suçlanan kişiler hemen köy meydanlarında kazığa oturtularak canlı canlı yakılmaya başlanmış. </st><st c="22219">Bu kadınlara, önce diğer cadıların isimlerini vermeleri için çok ağır işkence ediliyormuş. </st><st c="22310">Başparmakları kerpetenle sıkıştırılıyor, bileklerine bağlanan iplerle yukarı çekilip sonra aniden yere bırakılıyorlarmış ve bu işkenceleri binlerce kişi izliyormuş. </st><st c="22475">Yorgunluktan ve acıdan bitap düşen kadınlar sonunda kendilerine yöneltilen tüm suçlamaları kabul ediyor, tanıdıkları pek çok başka masum kadının adını veriyor ve bir an önce ölüp kurtulmanın yolunu arıyorlarmış.</st></p>
			<p><st c="22686">– Cadıların... </st><st c="22702">kötü insanlar olduğunu düşünürdüm hep. </st></p>
			<p><st c="22741">Aklım dayak yerken çığlık atmamasına takıldı. </st><st c="22787">Erkeklerden yediği dayaklardan mı söz ediyor acaba? </st><st c="22839">Geçmişinde kim bilir neler gizli? </st></p>
			<p><st c="22873">– O dönemde halk bir tür histerik çılgınlığın içine girmiş, yani toplum tümüyle hastalanmış ve bu hastalık pek çok masum kadının canına mal olmuş. </st><st c="23020">İşkenceler sonucu kabul edilen suçlamalar bu çılgınlığı iyice beslemiş. </st><st c="23092">Zavallı yaşlı kadınların ağızlarından çıkan isim listesi halkın kâbusu haline gelmiş. </st><st c="23178">İnsanlar hem bu listeye kendileri de dahil olmaktan korkuyor, hem de daha binlerce cadının aralarında dolaştığı şeklinde bir düşüncenin yayılmasına neden oluyormuş. </st><st c="23343">Bir zaman sonra herkes toplum gözünde şüpheli hale gelmiş. </st><st c="23402">Suçlanan bazı geri zekâlı, bunak veya ruh hastası kadınlar, sorguya çekenlerin istediği şeyleri bir bir söyleyiverir, saçma sapan itiraflarda bulunurlarmış. </st><st c="23559">İşte bu kadınlar kazanlarda bebekleri kaynattıkları, akbaba yağı ile bebek kanı karıştığında aranan lezzetin bulunduğu gibi bir sürü asılsız şeyler anlattığı için, toplumda yaşanan çılgınlık bir kat daha artmış. </st><st c="23771">Sonunda iş çığırından çıkmış ve herkes işine gelmeyen, kıskandığı veya haset duyduğu insanları ispiyonlamaya başlamış. </st><st c="23890">O arada Reform karşıtı hareketle de birleşerek gücünü iyice artırmış. </st><st c="23960">Örneğin, bir başpiskopos Almanya’da iki köydeki bütün kadınları yaktırmış ve her köyde birer kadın bırakmış. </st><st c="24069">Yine aynı kişi, cadıları yargılayan yargıçlardan birinin cadılara karşı yumuşak davrandığını anlayınca onu da cadılıkla itham etmiş, önce işkence edip sonra onu da yaktırmış. </st><st c="24244">Bu konuda her ne kadar Almanya başı çekse de, İsviçre ve İtalya’da da aynı çılgınlık rüzgârları esiyormuş.</st></p>
			<p><st c="24350">– Bu Almanlar... </st><st c="24368">ne kadar cahilmiş!.. </st><st c="24389">Bizde yokmuş değil mi?</st></p>
			<p><st c="24411">– O zamanlar yani bin beş yüzlü yılların sonlarında cehaletin kol gezdiği Avrupa ülkelerinin karşısında büyük bir Osmanlı İmparatorluğu varmış. </st><st c="24556">Tüm Avrupalı kadınların korkulu rüyası haline gelen cadılık kavramı bizim kapımızdan içeri hiç girememiş. </st><st c="24662">Almanya’da, cadı olduğundan şüphe edilen kadının suçunu itiraf etmesini sağlamak için bir oyuna başvuruluyormuş. </st><st c="24775">Karanlık bir hücrede kadın günlerce hapsedildikten ve uykusuz bırakıldıktan sonra, bir gece şeytan kılığına girmiş birisi onu ziyarete geliyormuş. </st><st c="24922">Eğer kendisine tapmayı kabul ederse, onu kazığa oturtulup yakılmaktan kurtaracağını söylüyormuş. </st><st c="25019">Zavallı kadın içinde bulunduğu bu korkunç durumdan kurtulabilmek için bu vaatlere inanıyor ve bu durum kadının gerçekten cadı olduğunun kanıtı sayılarak hemen cezası veriliyormuş. </st><st c="25199">Almanlar bu kaba ve acımasız şakayı çok eğlenceli bulmuş olacaklar ki, yıllarca şiir ve şarkılarında bu temayı işlediler. </st></p>
			<p><st c="25321">– Demek... </st><st c="25332">toplumlar da hastalanabiliyor... </st></p>
			<p><st c="25365">Toplumların da hastalanabilmesi çok ilgisini çekti. </st><st c="25417">Belki de tek bir birey yerine tüm toplumun hastalanabilmesi onu rahatlatan bir durum. </st></p>
			<p><st c="25503">– İnsanlık tarihine baktığımızda, toplumların hastalanması çok da ender rastlanan bir durum değil. </st><st c="25602">Bazen daha ağır bazen hafif hastalıklar hep olmuş. </st><st c="25653">Düşünebiliyor musun on sekizinci yüzyılda bile İngiltere, cadıları yargılamaya ve cezalandırmaya devam ediyormuş.</st></p>
			<p><st c="25766">– Biz de onları pek beğenir... </st><st c="25798">bizden her zaman daha uygar olduklarını düşünürüz... </st><st c="25851">Çok okumak lazım, çok...</st></p>
			<p><st c="25875">– O zamanlar “suyla sınama” diye bir yöntem varmış. </st><st c="25928">Cadılıkla suçlanan kadın bir havuz veya göle atılır, suda batar ve boğulursa suçsuz, yüzer ve kurtulursa suçlu bulunuyormuş.</st></p>
			<p><st c="26052">– Yani kurtuluş... </st><st c="26072">ölümde... </st><st c="26082">Bu acımasız dünyada yaşamak için... </st><st c="26118">neden bu kadar ısrar ediyoruz... </st><st c="26151">bilmem ki... </st></p>
			<p><st c="26164">Ne kadar hüzünlü bir yorum! </st></p>
			<p><st c="26192">– Dünya her zaman böyle acımasız değil. </st><st c="26232">İyi günler de var dünyada.</st></p>
			<p><st c="26258">– Kişiye göre... </st><st c="26276">değişiyor bu... </st><st c="26292">Şans lazım... </st><st c="26306">o da bende yok. </st></p>
			<p><st c="26322">Bunu hafifçe elini sallayarak, efkârlı bir ifadeyle söylüyor. </st><st c="26384">Elini sallarken sağ elinin işaretparmağındaki morlukları bir kere daha görüyorum. </st><st c="26466">O parmak neden hep böyle mor? </st></p>
			<p><st c="26496">– Onlar ölmüş... </st><st c="26513">ben yaşıyorum... </st><st c="26530">Size anlatsam... </st><st c="26547">bana vah vah deyip... </st><st c="26569">üzülecek misiniz? </st></p>
			<p><st c="26587">Ne kadar garip bir soru bu böyle! </st><st c="26621">Ona birilerinin acımasından, merhamet etmesinden korkuyor. </st><st c="26680">Belki de bunu bir tür aşağılanma olarak görüyor. </st><st c="26729">Yine çok dikkatli olmam gerekiyor. </st><st c="26764">Ayrıca bakışlarındaki giderek artan kin ve öfke kıvılcımları insanı ürkütüyor. </st></p>
			<p><st c="26843">– Ben duygusal biriyimdir, kızarım da üzülürüm de ama öyle fazla vah vah filan bekleme benden. </st><st c="26938">Hayatta her zaman gerçekçi olmak gerekir. </st><st c="26980">Ayrıca vah vah diyerek kaybedilen zamana yazık değil mi?</st></p>
			<p><st c="27036">– O zamanı... </st><st c="27051">nasıl kullanmak gerekir? </st></p>
			<p><st c="27076">Bu da ilginç bir soru. </st><st c="27099">Karşımdaki kızın çok zeki olduğunu hiç unutmamalıyım. </st><st c="27153">Kendimi çok güçlü bir rakiple maça çıkan bir boksör gibi hissediyorum. </st><st c="27224">Hiç beklemediğim anda kontra yumruklar çıkıyor bu kızdan. </st></p>
			<p><st c="27282">– Zaman, insanın en değerli hazinesidir bence, israf edilmemeli. </st><st c="27347">Madem hepimiz bir gün ölüp gideceğimizi biliyoruz, öyleyse bir an önce hedefe kilitlenmeli ve hayattan ne istediğimizi bilerek yaşamalıyız.</st></p>
			<p><st c="27486">– Siz... </st><st c="27496">ne istediğinizi biliyor musunuz?</st></p>
			<p><st c="27528">– Biliyorum.</st></p>
			<p><st c="27541">– Bana da söyleyin desem... </st><st c="27570">söylemezsiniz değil mi? </st><st c="27594">Doktorlar hastalarına... </st><st c="27619">kendilerinden bahsetmezler... </st><st c="27649">Konu kendilerine gelince... </st><st c="27677">hiç çaktırmadan konuyu değiştiriverirler.</st></p>
			<p><st c="27718">– Belki bir gün söylerim. </st><st c="27745">Peki, sen biliyor musun ne istediğini?</st></p>
			<p><st c="27783">– Biliyorum... </st><st c="27799">En başından beri biliyorum... </st><st c="27829">Bilmenin bana bir faydası olmadı.</st></p>
			<p><st c="27862">– Henüz gençsin, iyi bir mesleğin var ama yine de bunlar yetmez. </st></p>
			<p><st c="27928">– Bir an... </st><st c="27940">beni teselli edeceğinizi sandım.</st></p>
			<p><st c="27972">– Bir psikiyatristten teselli beklemek çok yanlış olur.</st></p>
			<p><st c="28028">– Neden psikiyatr değil... </st><st c="28056">psikiyatrist diyorsunuz?</st></p>
			<p><st c="28080">– İkisi de Türkçe değil zaten. </st><st c="28112">Biri Fransızca, biri İngilizce ama Türkçeye böylesi daha çok yakışıyor.</st></p>
			<p><st c="28183">– Psikiyatristler... </st><st c="28205">insanları teselli etmez mi?</st></p>
			<p><st c="28232">– Teselli iyi niyetli ama pek etkili olmayan bir yaklaşım biçimidir. </st><st c="28302">Daha bu kapıdan çıkarken etkisi azalmaya başlar. </st><st c="28351">Ben gerçekçi olmayı severim. </st><st c="28380">Biraz üzülürüz ama hiç olmazsa yapılacak bir şey varsa onu anlar, buna göre hareket ederiz.</st></p>
			<p><st c="28471">– Bunu beğendim...</st></p>
			<p><st c="28490">– Demek beğendin?</st></p>
			<p><st c="28508">– Kızdınız mı?</st></p>
			<p><st c="28523">– Buraya yardım almaya gelen birinden çok, doktoru denetlemeye gelen bir müfettişe benziyorsun. </st></p>
			<p><st c="28620">– Çünkü henüz... </st><st c="28637">nasıl konuşmam gerektiğini bilmiyorum... </st><st c="28678">Siz açık konuşmaya devam edin.</st></p>
			<p><st c="28708">– Ama tek taraflı bir durum bu! </st><st c="28741">Aynı şeyi sen yapmıyorsun.</st></p>
			<p><st c="28767">– Önce... </st><st c="28778">size güvenmem gerekiyor.</st></p>
			<p><st c="28802">– Bunun için beni daha kaç testten geçireceksin?</st></p>
			<p><st c="28851">– İnsanın kendisini... </st><st c="28875">bir yabancıya teslim etmesi... </st><st c="28906">kolay bir şey mi sizce?</st></p>
			<p><st c="28929">– Bunu bir teslimiyet olarak görme. </st><st c="28966">Sen buraya yardım almaya geliyorsun.</st></p>
			<p><st c="29002">– Aslında mecbur kalmasam... </st><st c="29032">bunu hiç yapmazdım... </st><st c="29054">Bugüne kadar kimse yardım etmedi bana... </st><st c="29095">En yakınlarım bile bunu yapmazken... </st><st c="29132">bir yabancı mı yardım edecek bana?</st></p>
			<p><st c="29166">– Bu profesyonel bir yardım, Ala. </st><st c="29201">Sadece sana değil, buna ihtiyacı olan ve beni tercih eden herkese yardım etmeye çalışıyorum. </st><st c="29294">Keşke bana biraz güvenebilsen!</st></p>
			<p><st c="29324">– Zor! </st></p>
			<p><st c="29332">Demek zor! </st><st c="29343">Umutsuz gözleri nasıl da acıyla bakıyor bana! </st><st c="29389">Sürekli beni testlerden geçirip tanımaya uğraşıyor. </st><st c="29441">Sanki aramızda garip bir oyun oynanıyor. </st><st c="29482">Ancak bu oyunu ya ikimiz birden kazanacağız veya bu oyunda kazanan olmayacak. </st></p>
			<p><st c="29560">– Biz burada zoru başarmak durumundayız. </st><st c="29601">Demek onun için bana hikâye anlattırıp duruyorsun. </st><st c="29652">Asıl amacın bu arada beni tanımak.</st></p>
			<p><st c="29686">– Çok ilginç şeyler anlattınız bana... </st><st c="29726">Sanki beni tanıyor... </st><st c="29748">geçmişimi biliyor gibi... </st><st c="29774">kadınların çektiği acılardan bahsettiniz... </st><st c="29818">Demek bir şeyler hissettiniz... </st><st c="29850">Ayrıca siz de benim gibi kitaplara meraklısınız... </st><st c="29901">Zamanımız doldu mu? </st></p>
			<p><st c="29921">– Dolmak üzere.</st></p>
			<p><st c="29936">– Bir dahaki sefere... </st><st c="29960">belki başka hikâyeler anlatırsınız bana.</st></p>
			<p><st c="30000">– Yani konu yine sen olmayacaksın.</st></p>
			<p><st c="30035">– Ben de milyonlarca insandan biriyim... </st><st c="30077">Konuştuğumuz... </st><st c="30093">veya konuşacağımız her şey... </st><st c="30123">beni de ilgilendiriyor... </st><st c="30149">Ayrıca bana bir şeyler anlatan birini dinlemek... </st><st c="30199">çok hoşuma gidiyor... </st><st c="30221">Özel hissediyorum kendimi... </st><st c="30250">Sizi... </st><st c="30258">dünyayı... </st><st c="30269">geçmişi... </st><st c="30280">geçmişte yaşananları öğreniyorum... </st><st c="30316">Yeni bir şey öğrenmek... </st><st c="30341">benim için çok değerli... </st><st c="30367">Ekmek, su gibi bir ihtiyaç!.. </st><st c="30397">Aç kaldım... </st><st c="30410">ama kitapsız kalmadım... </st><st c="30435">Benim tek arkadaşım onlar... </st><st c="30464">Şimdi bir de siz varsınız... </st><st c="30493">Haftaya görüşürüz... </st><st c="30514">hoşça kalın. </st></p>
			<p><st c="30527">Yorgun bedenini sürükleyerek çıkıyor odadan. </st><st c="30572">Bir yandan bana hiç güvenmezken, bir yandan da beni hayatında çok önemli bir yere koyuyor. </st><st c="30663">Onun karşısında kendimi diğer hastalarımla beraberken hissettiğim gibi rahat, huzurlu, ne yapacağını bilen bir doktor gibi hissedemiyorum. </st><st c="30802">Düşüncelerim kadar duygularım da karışık oluyor. </st></p>
			<p><st c="30851">Bu kızda hiçbir şey bırakmamışlar. </st><st c="30886">Ne güven duygusu, ne adalet duygusu, hiçbiri kalmamış. </st><st c="30941">Bu kadar ağır, bu kadar tahripkâr ne yaşadı acaba? </st></p>
		</div>
<div id="charCountTotal" value="30992"></div></body>
</html>
