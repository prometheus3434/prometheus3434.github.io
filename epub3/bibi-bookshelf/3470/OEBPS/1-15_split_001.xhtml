<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>HAYATA DÖN</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-15" xml:lang="tr-TR">
<div>
<p><st c="0">Bu zavallı kız hayatında iki büyük travma yaşamış. </st><st c="51">Birinde babaanneyi, diğerinde de anneyi kaybetmiş ve ne tesadüftür ki, ikisi de banyoda gerçekleşmiş. </st><st c="153">“Acaba bu da bir tesadüf mü, yoksa Süreyya ölmek için özellikle mi banyoyu seçti?” diye düşünmeden edemiyorum. </st></p>
			<p><st c="264">Onun da hayatında yıllar önce yaşanan ve sanırım hiç unutamadığı anlar, evin banyosunda yaşanmış. </st></p>
			<p><st c="362">Bütün bunları anlamak, yüreğimin ta içinde hissetmek de, burada bana düşüyor. </st><st c="440">Bu mesleği seçenler acaba bu kararı alırken, meslek yaşamları boyunca başlarına neler geleceğini az çok tahmin ediyorlar mı? </st><st c="565">Acı yemeyi seven insanları her zaman hayret dolu gözlerle izleyen ben, asıl acıyı hayatımın tam ortasına oturtmuşum da, haberim yok. </st></p>
			<p><st c="698">Bekliyorum... </st><st c="712">Rahatladığını, konuşmaya hazır hale geldiğini gösteren bir işaret arıyorum Ala’da. </st><st c="795">Bakalım o kıpırtı ne zaman olacak? </st><st c="830">Onu rahatsız etmek, zorlamak istemiyorum. </st><st c="872">Bir süre sonra yavaşça kaldırıyor başını. </st><st c="914">Önce etrafına, sonra da dikkatle benim gözlerime bakıyor. </st><st c="972">Sanki nerede olduğunu unutmuş da, hatırlamaya çalışır gibi bir ifade var yüzünde. </st><st c="1054">Sonra elleriyle kendini yoklamaya başlıyor. </st><st c="1098">Ne yapıyor acaba? </st><st c="1116">Üzerine bol gelen salkım saçak siyah merserize hırkanın kollarını birkaç kere çekiştirdikten sonra yerinden kalkıyor. </st><st c="1234">O hırkanın giyilmekten bollaşmış kolunu neden bana doğru uzatıyor. </st><st c="1301">Şaşkın gözlerle ona bakarken, hırkanın kolunu burnumun ucunda görüyorum. </st><st c="1374">“Koklayın” diyor sanki! </st><st c="1398">Hiç düşünmeden doğal bir hareketle koltuğumda öne doğru uzanarak hırkayı kokluyorum. </st><st c="1483">Burnuma eski bir parfüm kokusuyla karışık küf, toz ve eski dolap kokusu geliyor. </st><st c="1564">Hafifçe irkiliyorum. </st><st c="1585">Sanki eski bir hırkayı değil de bir ölüyü, mezarın içini kokluyormuş gibi hissediyorum kendimi ve hemen geri çekiliyorum. </st></p>
			<p><st c="1707">Rahatsız olduğumu, içimin kalktığını fark ediyor Ala. </st><st c="1761">Sanki “İşte ben yıllardır buna katlanıyorum” der gibi kaşının birini alaycı bir şekilde yukarı doğru kaldırıp yan yan bakıyor bana. </st><st c="1893">İkimiz de yerlerimize otururken, “İşte ben bu kokuyu yıllardır içime çekiyorum, onunla birlikte yaşıyorum” diyor. </st><st c="2007">Bu, onun ölen annesinin hırkası ve yıllardır onun kokusunu içine çekerek yaşıyor demek. </st><st c="2095">Ne diyeceğimi, ne düşüneceğimi bilemiyorum ama içimde tarif edemediğim kadar karanlık, derin, iç burkan bir duygu oluşuyor. </st><st c="2219">Hiç hoşlanmıyorum bu duygudan, içimi ürpertiyor ama hemen kurtulamıyorum bu karanlıktan. </st></p>
			<p><st c="2308">O ise, gözlerini uzaklara dikip kaldığı yerden anlatmaya devam ediyor: </st></p>
			<p><st c="2379">– Bir süre sonra ip koptu, koca vücut güm diye yere düştü... </st><st c="2440">Düşerken bana çarptığı için sandalyeyle beraber ben de yere yuvarlandım... </st><st c="2515">Onunla kucak kucağa yerde yattık... </st></p>
			<p><st c="2551">Yine aynı yumuşak sesle anlatmaya devam ediyor ama daha fazlasını dinleyemeyeceğim galiba. </st><st c="2642">İçimdeki karanlık, giderek büyüyor. </st><st c="2678">Elimdeki tespihin tanelerini saymaya başlıyorum Bir, iki, üç, dört, beş! </st><st c="2751">Beş, dört, üç, iki, bir! </st><st c="2776">Bir, iki, üç, dört, beş... </st><st c="2803">Anlatıyor... </st><st c="2816">Bir, iki, üç, dört, beş... </st><st c="2843">Hâlâ anlatıyor. </st><st c="2859">Bir, iki, üç, dört, beş... </st><st c="2886">Benim dinlemeye tahammül edemediğim bu sahneleri, bu çaresiz kız yıllar önce, çok daha gençken yaşamış. </st><st c="2990">İnsan dediğin böyle bir varlık işte! </st><st c="3027">Yani sandığımızdan çok daha güçlü ve hayata uyum yeteneği çok daha yüksek! </st><st c="3102">Yaşam içgüdüsü, bütün acılardan daha kuvvetli! </st><st c="3149">Öyleyse ben burada ne yapıyorum? </st><st c="3182">Neden arkama bakmadan kaçmaya çalışıyorum acıdan? </st><st c="3232">Bilinçsizce tanelerini saydığım tespihi avucumun içine alıyor ve tırnaklarım elimi acıtana kadar sıkıyorum. </st><st c="3340">Canım yanıyor ama yine de bu yanma içimdeki yanmadan daha az rahatsız ediyor beni. </st><st c="3423">Şöyle bir silkinip kendime geliyor ve Ala’nın anlattıklarını, yeniden ve can kulağıyla dinlemeye başlıyorum. </st></p>
			<p><st c="3532">– Orada kucak kucağa ne kadar yattık, bilmiyorum ama bana asırlar kadar uzun geldi bu süre... </st><st c="3626">Biraz önce de söylediğim gibi, o yaşadıklarımı biri siliverse dedim yıllarca. </st><st c="3704">Biri gelse, eline bir ateş çubuğu alsa, beynimin o bölgesini yaksa! </st><st c="3772">Kendi etimin kokusu gelse burnuma! </st><st c="3807">“Beynim yanıyor” desem... </st><st c="3833">Ama bir yandan da o yanık kokusunu derin derin içime çeksem... </st><st c="3896">“Oh” desem, “yandı işte... </st><st c="3923">Kurtuldum... </st><st c="3936">Bir daha hiç hatırlamayacağım o anları...” </st></p>
			<p><st c="3979">Tespih sağ elimde. </st><st c="3998">Bütün bu dinlediklerimin acısını ondan çıkarmak ister gibi sağ elimle tespihi olanca gücümle sıkıyorum. </st><st c="4102">“Gel, beraber yanalım” demişti annesi. </st><st c="4141">O ise yalnız yanmak istiyor. </st><st c="4170">Beynini biri yaksın, o da bu kokuyu içine çeksin istiyor. </st><st c="4228">Şimdi artık beynimin içinde dolaşan kara bulutlar dağıldı. </st><st c="4287">Onun yerine beynim sanki alev alev yanıyor. </st><st c="4331">Ben doktorum! </st><st c="4345">Doktor! </st><st c="4353">Bu işi biliyorum! </st><st c="4371">Önce onu anlamalı, sonra da yardım etmeliyim. </st><st c="4417">Elimi uzatmalı, onun elini sıkıca tutmalı ve yukarı çekmeliyim. </st><st c="4481">O cehennemden, o dev gibi yükselen alevlerden onu kurtarmalı, aydınlığa, güvenli bir dünyaya gözlerini açmasını sağlamaya çalışmalıyım ama alevler beni de yuttu. </st><st c="4643">Ben de yanıyorum! </st><st c="4661">Beraber yanıyoruz... </st></p>
			<p><st c="4682">– Ama yıllardır içimdeki yangın sönmedi... </st><st c="4725">Biraz da bunun için, yaşadıklarımı kimselere anlatmak, paylaşmak, alevleri iyice harlamak istemedim. </st><st c="4826">İşte şimdi cayır cayır yanıyor içim... </st><st c="4865">O alevlerin içinde hep annemi görüyorum... </st><st c="4908">Yanarken bile gülüyor bana... </st><st c="4938">O gün, ölürken güldüğü gibi gülüyor... </st><st c="4977">Orada beni bekliyor... </st><st c="5000">Siz... </st><st c="5007">Siz söndürebilecek misiniz bu yangını? </st></p>
			<p><st c="5046">Ne dedi? </st><st c="5055">Bana soru sordu galiba! </st><st c="5079">Ben söndürebilecek miyim bu yangını? </st><st c="5116">Ben zaten alevlerin içindeyim. </st><st c="5147">Ben de cayır cayır yanarken, yangını nasıl söndüreyim? </st></p>
			<p><st c="5202">Gözlerini dikmiş, bana bakıyor. </st><st c="5234">Bu bakışlardaki çaresizliği, umutsuzluğu ama bu umutsuzluğun hemen yanı başına gizlenmiş küçük, küçücük bir güven kıvılcımını sanki gözüme sokuyor. </st><st c="5382">Söz bitti, gözleriyle konuşuyor artık. </st><st c="5421">“Hadi” diyor bana, “hadi, tut elimi.” </st></p>
			<p><st c="5459">Bir an, gözlerimi onun gözlerinden kaçırmak geliyor içimden. </st><st c="5520">“Ben de yanıyorum” demek, tıpkı biraz önce onun yaptığı gibi bir kardan adam olmak, bu yangında eriyip yok olmak istiyorum. </st><st c="5644">Ama küçük kıvılcım bırakmıyor peşimi. </st><st c="5682">Sanki ensemden yakalıyor beni. </st></p>
			<p><st c="5713">O ise gözlerini benim gözlerime sabitlemiş, “Hadi” demeye devam ediyor. </st><st c="5785">Tanrım, neler geliyor aklıma? </st><st c="5815">Kendi zayıflıklarım, kendi yangınlarım, Alaaddin’in sihirli lambasını çağırdığım günler... </st></p>
			<p><st c="5906">Artık gözlerimi kaçırmıyorum ondan. </st><st c="5942">Ben de ısrarla onun gözlerinin içine bakıyorum. </st><st c="5990">Hüzünlü, acı dolu bir bakışma bu! </st><st c="6024">Artık elimdeki tespihi sıkmıyor, tırnaklarımı etime geçirmiyorum. </st><st c="6090">Yani acıdan kaçmıyor, bana hiç yabancı gelmeyen bu duyguyla kavga etmiyorum. </st><st c="6167">Sonra kendim bile fark etmeden dudaklarımdan sözcükler tane tane dökülmeye başlıyor: </st></p>
			<p><st c="6252">– Hayatında hiç yanmayan insan, bu yangını söndüremez, Ala. </st><st c="6312">Ben seni anladığımı sanıyorum. </st><st c="6343">Çok yanmışsın sen. </st><st c="6362">Bu yangını birlikte söndüreceğiz ve sen, küllerinden yeniden doğacaksın. </st><st c="6435">İnsan, sandığımızdan çok daha güçlü bir varlık! </st><st c="6483">Sen bunun en güzel örneğisin. </st><st c="6513">Bugün, o yangın sönecek, çünkü gözyaşların çağlayan oldu, söndürdü yangını. </st><st c="6589">Yeter ki buna sen de inan, ben de inanayım! </st><st c="6633">Şimdi bu hüzünlü hikâyenin sonunu da anlat bana. </st><st c="6682">Anlat da, bitsin bu iş! </st></p>
			<p><st c="6706">O küçük kıvılcım, Ala’nın gözlerinde büyüyor ve sanki ortalığı aydınlatan bir güneş oluyor. </st><st c="6798">Belli belirsiz bir gülümseme yüzünü yalayıp geçiyor. </st><st c="6851">Başını önüne eğip kaldığı yerden telaşsız ve sakin çocuk sesiyle anlatmaya devam ediyor. </st><st c="6940">Ama o sesin gerisine saklanan aydınlığı hissediyorum içimde. </st></p>
			<p><st c="7001">– Sonunda babam geldi... </st><st c="7026">Ardından ambulanslar, polisler filan... </st><st c="7066">Beni hemen hastaneye götürdüler. </st><st c="7099">Önce başımın filmleri çekildi... </st><st c="7132">Bu arada sağ kolum kırılmış, alçıya aldılar... </st><st c="7179">Hastanenin içinde sedyeyle oradan oraya gidip geldim... </st><st c="7235">Sedyenin çıkardığı sesler beynimin içinde zonkluyor ama bir yandan da bana ninni gibi geliyor, duymak istemediğim o korkunç sesleri adeta yok ediyordu... </st><st c="7389">Uyku ile uyanıklık arasında bir yerdeydim. </st><st c="7432">Sesleri duyuyor ama cevap veremiyordum. </st><st c="7472">Zaman kavramı tamamen yok olmuştu. </st><st c="7507">Sonunda beyaz çarşaflı bir yatağa koydular beni... </st><st c="7558">Birileri sürekli bir şeyler soruyor, bir türlü rahat bırakmıyorlardı beni... </st><st c="7635">Arada bir tuhaf çığlıklar geliyordu kulağıma... </st><st c="7683">Bir kız, sürekli bağırıyor, durmadan çığlık atıyordu. </st><st c="7737">Sonunda kalçama batan iğneler o çığlıkları susturdu. </st><st c="7790">Koyu, derin bir karanlığa gömüldüm... </st><st c="7828">Orada ne kadar kaldığımı bilmiyorum... </st><st c="7867">Sonra yavaş yavaş yeniden bazı sesler geldi kulağıma... </st><st c="7923">Biri sürekli bana sesleniyordu. </st><st c="7955">“Susun, rahat bırakın beni” diyordum içimden ama bırakmadılar. </st><st c="8018">Gözlerimi açtığım anda babamın gözlerini gördüm... </st><st c="8069">Üzerime eğilmiş, bir yandan eliyle saçlarımı okşuyor, bir yandan da sürekli adımı söylüyordu. </st><st c="8163">Hareket edemiyordum. </st><st c="8184">Sanki sadece kolum değil, bütün bedenim alçıya alınmış gibiydi... </st><st c="8250">O kızın çığlıkları yine başlamıştı. </st><st c="8286">Bir türlü susmuyor, gırtlağı parçalanırcasına bağırmaya devam ediyordu. </st><st c="8358">Yine kalçama batan iğneler, yine derin karanlıklar içinde geçti günler... </st><st c="8432">Ayılmak, kaldığım yerden bu hayata devam etmek istemiyordum. </st><st c="8493">Ama sonunda istemesem de bu acımasız dünyaya geri dönmek zorunda kaldım. </st><st c="8566">Her yanımda sargılar vardı. </st><st c="8594">Başım iki yerinden yarılmış, sağ kolum kırılmış, kaburgalarımdan ikisi çatlamış, sol dizimin bağları kopmuş, bir gözümün altı morarmıştı. </st><st c="8732">Bana sürekli soru soruyorlardı ama sanki konuşmayı unutmuştum. </st><st c="8795">O yatakta ne kadar süre, hiç konuşmadan yattığımı hatırlamıyorum. </st><st c="8861">Sık sık genç bir hanım yanıma geliyor, benimle konuşmaya çalışıyordu. </st><st c="8931">Hastanenin psikiyatri uzmanıymış... </st><st c="8967">Çok uğraştı benimle ama olmadı işte... </st><st c="9006">Ben o zaman bırakın başıma gelenleri anlatmayı, adımı bile doğru dürüst söyleyemiyordum. </st><st c="9095">Bir sürü ilaç verdiler ama yine de geceleri uyutamadılar beni... </st><st c="9160">Biraz içim geçse çığlık atarak uyanıyordum. </st><st c="9204">Bir ara psikiyatri kliniğine almayı düşündüler ama ben şiddetle karşı çıktım. </st><st c="9282">Çünkü annemi yatıracakları yerde yatmaya tahammül edemezmişim gibi geldi bana... </st></p>
			<p><st c="9363">Derin bir nefes alıp o günlerin karanlığından kurtulmaya çalışıyor sanki. </st><st c="9437">Bir ara başını yine bana doğru çeviriyor, bir güç, bir destek arıyor. </st><st c="9507">Hafifçe gülümseyerek aradığı cevabı gözlerimle vermeye çalışıyorum. </st><st c="9575">Bu desteği aldığından emin olmak ister gibi ısrarla bakıyor gözlerime. </st><st c="9646">Sonra yine başını önüne eğip anlatmaya devam ediyor: </st></p>
			<p><st c="9699">– Her gün öğleden sonra babam geliyor, yanımda biraz oturup gidiyordu.</st></p>
			<p><st c="9769">– Onunla da mı konuşmuyordun?</st></p>
			<p><st c="9799">– Yok, konuşmazdım... </st><st c="9822">O da konuşmazdı, ben de... </st><st c="9849">Elleriyle şöyle bir başıma dokunur, sonra sandalyeyi çeker, yanıma otururdu... </st><st c="9928">Başını önüne eğer, öyle otururdu.</st></p>
			<p><st c="9961">– Hoşuna gider miydi babanın gelmesi?</st></p>
			<p><st c="9999">– Yok... </st><st c="10009">Bir an önce gitsin diye beklerdim... </st><st c="10046">Hatta o gelince bir türlü zaman geçmez, içimden sayı sayardım. </st></p>
			<p><st c="10109">“Sayı mı sayardın?” diyorum içimden. </st><st c="10146">“Tıpkı biraz önce benim yaptığım gibi demek sen de sayı sayıyordun?” İçimden gülüyorum, ona değil, kendime gülüyorum. </st><st c="10264">Onun zaten gülünecek hali mi var? </st></p>
			<p><st c="10298">– Ne zaman çıktın hastaneden?</st></p>
			<p><st c="10327">– Bilmem... </st><st c="10340">Çok uzun süre kaldım orada... </st><st c="10370">Kolumdaki alçı çıktı, sargılar açıldı, morluklar düzeldi, sonra da çıktım işte... </st><st c="10452">Çıkmadan önce yine polisler geldi, birtakım sorular sordu bana... </st><st c="10518">Cevap veremedim... </st><st c="10537">Babam ile o psikiyatrist kız benim yerime konuştular polislerle... </st><st c="10604">Zaten istesem de konuşamıyordum, sesim bir türlü çıkmıyordu... </st><st c="10667">Sonra bir sürü ilaç verdiler elime ve çıkardılar beni... </st><st c="10724">Bir süre hepsini kullandım... </st><st c="10754">Hatta geceleri verdiklerinden daha fazlasını alırdım... </st><st c="10810">Geceler bir türlü geçmezdi... </st><st c="10840">Hem bir an önce uyumak ve her şeyi unutmak isterdim... </st><st c="10895">hem de korkardım uyumaktan.</st></p>
			<p><st c="10922">– Neden?</st></p>
			<p><st c="10931">– Rüya görmekten korkardım. </st><st c="10960">Zaten nasıl oldu bilmiyorum ama bir süre sonra hiç rüya görmez oldum... </st><st c="11032">Gece çığlıklarım da böylece bitti... </st><st c="11069">Erkenden yatar, öğleye doğru ancak uyanırdım... </st><st c="11117">Birkaç saat sonra yine uykum gelirdi... </st><st c="11157">O yaz öyle geçti işte...</st></p>
			<p><st c="11181">– Baban ne yapardı?</st></p>
			<p><st c="11201">– Babam bu son olaylardan sonra iyice eve kapandı... </st><st c="11255">İkimiz de hiç konuşmazdık... </st><st c="11284">O daha akşam olmadan rakısını içmeye başlar, beyaz peynir ve kavundan başka bir şey yemez, salonun bir köşesine büzülüp otururdu... </st><st c="11416">Eylülde okul açıldı ve ben ilaçları bıraktım, okula gitmeye başladım... </st></p>
			<p><st c="11488">– Okula başlamak zor olmuştur!</st></p>
			<p><st c="11518">– Zor oldu... </st><st c="11533">Annemden sonra ilk kez evden çıktığım gün, çok yabancı bir dünyada hissettim kendimi... </st><st c="11621">Ne o dünya beni tanıyordu, ne ben onu... </st><st c="11662">Sanki bastığım toprak bile beni istemiyordu... </st><st c="11709">Bütün giysilerimi atmış, anneminkileri giymeye başlamıştım... </st><st c="11771">Bu yalnız dünyada, giysilerimden yükselen düşman kokusu bile bana yalnız olmadığımı hissettiriyordu... </st><st c="11874">O kokuyu duydukça hem korku iliklerime işliyor, hem de kendimi evimde, alışkın olduğum dünyada hissediyordum... </st><st c="11986">Annemi hem unutmak istiyor, hem de unutmaktan ölesiye korkuyordum... </st><st c="12055">Korktukça bana her zaman bol gelen bu giysilere sarılıyor, o zaman annemle iç içe giriyor ve birlikte yanıyorduk... </st><st c="12171">Birlikte yanmak, yalnız yanmaktan daha kolay geliyordu bana... </st><st c="12234">Hem annem de böyle istiyordu... </st><st c="12266">Bunu açıkça söylemişti... </st><st c="12292">Belki o da bunun için istemişti benimle yanmayı... </st><st c="12343">Yalnız yanmamak için... </st></p>
			<p><st c="12367">İnsan, işte böyle bir varlık! </st><st c="12397">Bu zavallı kızın iç dünyasında meğer neler gizliymiş! </st><st c="12451">Onu tanıdığım günden beri bir türlü cevabını bulamadığım pek çok soruya, işte şimdi teker teker cevap veriyor. </st></p>
			<p><st c="12562">Söyledikleri bir yandan benim de içimi yakarken, bir yandan da ona giderek artan bir hayranlık duyuyorum. </st><st c="12668">Bir insan, hem de dış görünüşü insanı bu kadar iten, doğru dürüst konuşmayı bile beceremeyen bir insan, yaşadıklarını nasıl bu kadar içten, adeta şiirsel bir dille anlatabilir? </st></p>
			<p><st c="12845">Onu dinlerken duygularının bir başka yönü daha dikkatimi çekiyor. </st><st c="12911">Demek yalnızlık öylesine korkunç bir duygu ki, insan bu dünyada kendini yapayalnız hissetmektense düşman kokusuna sarılabiliyor, onunla birlikte yanmayı tercih edebiliyor. </st><st c="13083">Böyle bir yalnızlık duygusunun derinliğini hayal bile edemiyor insan. </st></p>
			<p><st c="13153">Bu konuda anneyle ilgili izlenimleri de içimi burkuyor. </st><st c="13209">Her ne kadar annesinin onu bir türlü sevemediğini, kabul edemediğini, hatta nefret ettiğini bilse de, yine de onu anlamaya çalışıyor. </st><st c="13343">Kendisiyle birlikte yanmak isteyen annenin yalnızlığını da içinde hissediyor. </st><st c="13421">Kendi yalnızlığı ile annesinin yalnızlığını birbirine benzetiyor. </st><st c="13487">Birbirine düşman da olsa bu iki insanı bir yerde eşitliyor. </st><st c="13547">Baştan beri tıpkı annesi gibi suçlu ve günahkâr ilan ettiği kendisiyle zaten suçlu ve günahkâr olan anneyi aynı potada eritirken, bir yandan da bu tavrıyla yalnızlığa savaş açıyor.</st></p>
			<p><st c="13727">– Okulda insanlar korkulu gözlerle bakıyorlardı bana. </st><st c="13782">Kimselere benzemeyen bu pis ve pasaklı kızdan olabildiğince uzak durmaya çalışıyorlardı... </st><st c="13873">Kimse benimle konuşmuyor, yanıma oturmuyordu... </st><st c="13921">Böylece yine konuşmak gibi bir lüksüm olamıyordu benim... </st><st c="13979">Evde babamla da mecbur kalmadıkça konuşmuyorduk zaten... </st><st c="14036">Zamanla derslerimdeki başarı insanların dikkatini çekmeye başladı... </st><st c="14105">Üstelik yavaş yavaş bana alışmışlardı, bu halim eskisi gibi korkutmuyordu onları... </st><st c="14189">Ders notu istemek için yanıma gelmeye başladılar... </st><st c="14241">Bu durumdan hoşlanmıyordum, çünkü korkuyordum... </st><st c="14290">Ne diyeceğimi, onlarla nasıl konuşacağımı bilmiyor, biri yanıma yaklaşacak olsa elim ayağım titriyordu... </st><st c="14396">Bir yandan bu derin yalnızlıkla nasıl başa çıkabileceğimi bilmezken, bir yandan da sanki o yalnızlığa alışmıştım... </st><st c="14512">İki kişilik bu dünyaya başkaları girsin istemiyordum...</st></p>
			<p><st c="14567">– İki kişilik?</st></p>
			<p><st c="14582">– İki kişilik işte... </st><st c="14605">Aslında gerçekten iki kişilik mi, yoksa tek kişilik mi olduğunu bazen ben de bilmiyordum. </st><st c="14695">Arada bir annem ve ben iki ayrı kişi oluyorduk... </st><st c="14745">Ben annemin can düşmanıydım... </st><st c="14776">Üzerimde kokusu, gözlerimde ölürken bana gülümseyen gözleri vardı... </st><st c="14845">Sağ elimin işaretparmağı onun değil, benimdi... </st><st c="14893">O zaman sürekli bir düşmanla iç içe yaşamak bütün enerjimi alıyor, yoruyordu beni ama yine de bu, iki kişilik bir dünyaydı... </st><st c="15019">Onun can düşmanı da olsam, beni öldürmek de istese, yine de ben vardım... </st><st c="15093">üstelik birinin öldürmek isteyecek kadar önemsediği, kızdığı, nefret ettiği biriydim... </st><st c="15181">Bazen de annemle iç içe giriyor ve tek kişi oluyorduk... </st><st c="15238">İkisi de suçlu, ikisi de günahkâr, ikisi de istenmeyen bu iki insanın birleşip tek kişi olması hiç de zor olmuyordu... </st><st c="15357">O zaman düşmanlıklar, kinler, nefretler bitiyor, kendimi sadece saf kötü ve değersiz biri gibi hissediyordum... </st><st c="15469">Daha kolay oluyor, beni daha az yoruyordu... </st><st c="15514">O zaman sağ elimin işaretparmağı bile önemini kaybediyor, bana ait olmaktan çıkıyordu... </st><st c="15603">Her isteneni vermek, gülmemek, konuşmamak, dünyaya boyun eğmek, başkalarının kölesi olmak meğer sanıldığı kadar zor değilmiş... </st><st c="15731">O zaman haksızlığa uğramak, dövülmek, sövülmek, kabul görmemek, horlanmak pek acıtmıyor insanın içini... </st><st c="15836">Hatta çok doğal geliyor bunlar... </st><st c="15870">Zamanla kolayı seçtim ve bu tek kişilik dünya öne çıkmaya başladı... </st><st c="15939">Uzun süredir beni adeta boğan sıkıntılarım azalmaya başlamış ve teslim olmanın inanılmaz hafifliği her yanımı kaplamıştı... </st><st c="16063">Sanki birileri bana anestezi vermiş, içimdeki tüm duyguları uyuşturmuştu... </st></p>
			<p><st c="16139">Hastalığa teslim oluyor. </st><st c="16164">Kendi benliğini yok ederken, o benliğin içindeki her türlü sıkıntı ve kaygıdan da kurtulmuş oluyor. </st><st c="16264">Hem iç dünyasının, hem de dış dünyanın şartları adeta birlik olup bu kızcağızı o amansız hastalığın ellerine teslim ediyorlar. </st><st c="16391">Ancak bu böyle devam etmemiş, bundan eminim çünkü bana ilk geldiği gün sağ elinin işaretparmağında sargı bezleri vardı. </st><st c="16511">Sonra da o parmakta sık sık ezikler ve morluklar olduğunu gördüm. </st><st c="16577">O parmağın suçlanabilmesi için bu iki kişinin ayrılması ve parmağın yeniden asıl sahibine dönmesi gerekiyor. </st><st c="16686">Bu dönüş ne zaman ve nasıl oldu acaba? </st><st c="16725">Soru sormak yerine, bir süre daha hiç sözünü kesmeden onu dinlemeliyim. </st></p>
			<p><st c="16797"> – Çok nadir de olsa, okulda bir iki kelime konuşmam gerektiğinde, sesimin değiştiğini fark ettim... </st><st c="16897">Artık incecik bir ses çıkıyordu benden... </st><st c="16939">Onu hemen tanıdım... </st><st c="16960">Çocukluğumdaki sesim geri gelmiş... </st><st c="16996">böylece ben yeniden Küçük Ala olmuştum... </st><st c="17038">O zaman rahatladım... </st><st c="17060">Çünkü o ses ne benim, ne de annemindi... </st></p>
			<p><st c="17101">Regresyon oluyor, yani ruhsal çatı bu kadar ağırlığı kaldıramayınca çareyi gerilemekte buluyor. </st><st c="17197">Çocukluğuna geri dönerek içinde bulunduğu duruma çözüm getirmeye çalışıyor. </st><st c="17273">Bu kadar ağır bir yükün altında kendi olmayı becerememiş ama annesinin yerine geçmeyi de reddetmiş. </st><st c="17373">Bu tamamen bilinçdışı bir mekanizma... </st><st c="17412">Demek küçük bir çocuk gibi, incecik bir sesle konuşmasının nedeni buydu. </st><st c="17485">Öyleyse şimdi ondan duyduğum bu ipek gibi ses, gerçek sesi! </st><st c="17545">Ala girdiği kuytu karanlıklardan geri dönüyor. </st><st c="17592">Şiddetli bir sevinç dalgası bütün ruhumu kaplıyor. </st><st c="17643">Acaba kendisi de bu büyük zaferin farkında mı? </st></p>
			<p><st c="17690">– İşte o ara babamı kaybettim... </st><st c="17723">Zaten evde canlı birileri yok gibiydi... </st><st c="17764">İkimiz de hayalet gibi o eve girip çıkıyor, birbirimizle mecbur kalmadıkça hiç konuşmuyor, yürürken bile gürültü etmemeye azami gayret gösteriyor, adeta varlığımızı inkâr ediyorduk... </st><st c="17948">Ben eve girer girmez, bir an önce odama girmenin yolunu ararken, o da salondaki yemek masasına çivilenmiş gibi, yerinden hiç kalkmıyor, sadece rakı şişeleri bittikçe mutfaktaki buzdolabından yenisini almaya gidiyordu... </st><st c="18168">Salondaki televizyonun bile sesini ancak kendisinin duyacağı kadar açıyordu, kendi evimizde hırsız gibi korkarak, çekinerek yaşıyorduk... </st><st c="18306">Bir sabah okula gitmek üzere kalktığımda, onu hâlâ masanın başında otururken buldum... </st><st c="18393">Gözleri açık, sandalyesinde arkaya doğru kaykılmış, elindeki son sigaranın külleri uzamış ve elini yakmıştı... </st><st c="18504">Yüzünde sanki büyük ve uzun süren bir acıdan kurtulmanın rahatlığı vardı... </st><st c="18580">Uyuşmuş duygularımla bir süre ne yapacağımı bilemeden öylece baktım ona... </st><st c="18655">O zaman, ne kadar uzun süredir babamın yüzüne böyle dikkatle bakmadığımı fark ettim... </st><st c="18742">İçimde büyük bir boşluk vardı sadece... </st><st c="18782">Ağlamak, üzülmek, korkmak ya da daha başka bir şey hissetmek istedim ama olmadı... </st><st c="18865">Evden çıktım, kapıyı her zamanki gibi dikkatle kilitledim ve karakola gittim... </st><st c="18945">Polisler zaten tanıyorlardı beni... </st><st c="18981">“Babam öldü, bizim eve gelin” dedim... </st></p>
			<p><st c="19020">Felaketler birbirini izliyor! </st><st c="19050">Üstelik yapayalnız! </st></p>
			<p><st c="19070">– O gün adli tabip filan geldi eve ve bana bir sürü soru sordular... </st><st c="19139">Elimden geldiği kadar onlara cevap vermeye çalıştım. </st><st c="19192">Acıdılar halime... </st><st c="19211">Bana yardımcı olmaya çalıştı hepsi... </st></p>
			<p><st c="19249">– Bütün bunlar olurken sen hep yalnız mıydın? </st><st c="19295">Kimse yok muydu yanında?</st></p>
			<p><st c="19319">– Kim olacak ki? </st><st c="19337">Yoktu kimse... </st><st c="19352">Polisler de sordu durdu, “Kimin kimsen yok mu kızım senin?” dediler... </st></p>
			<p><st c="19423">Yine polisler, ölüler, sorgular... </st><st c="19458">Nasıl bir yazgı bu böyle? </st><st c="19484">Benim bile, onu dinlerken isyan edesim geliyor. </st></p>
			<p><st c="19532">– Sonra babamın telefon kayıtlarında adı bulunan kişileri aradı polisler... </st><st c="19608">Babamın arkadaşları gelene kadar hepsi de evde bekledi... </st><st c="19666">Onlar gelince cenaze işlemleri filan yapıldı... </st><st c="19714">O gün defnettik babamı... </st><st c="19740">Hepsi de birkaç gün onlarda kalmam için çok ısrar etti ama ben kabul etmedim... </st><st c="19820">Veraset işlerini filan da onlar yaptı... </st><st c="19861">Banka cüzdanımı elime verdiler, bir kâğıda telefon numaralarını yazdılar, “Bir ihtiyacın olursa ara” dediler.</st></p>
			<p><st c="19970">– Hiç aradın mı onları?</st></p>
			<p><st c="19994">– Aramadım.</st></p>
			<p><st c="20006">– Onlar aradı mı?</st></p>
			<p><st c="20024">– Aradılar... </st><st c="20039">Hep “Bir ihtiyacın var mı?” dediler bana... </st><st c="20083">Ben de “yok” dedim... </st><st c="20105">Zaten kimse gelsin istemiyordum... </st><st c="20140">Onlar gelince iyice sıkılıyor, ne yapacağımı bilemiyordum.</st></p>
			<p><st c="20198">– Hay Allah... </st><st c="20214">Sonra da böyle yalnız kaldın ha?</st></p>
			<p><st c="20246">– Kaldım.</st></p>
			<p><st c="20256">– Neler hissettin o zaman? </st></p>
			<p><st c="20284">– Hiç... </st><st c="20293">Dedim ya, hiçbir şey hissetmemenin dayanılmaz hafifliğini yaşıyordum o zaman... </st><st c="20373">Hem herkesten bucak bucak kaçıyordum, hem de yalnızlık beni çok bunaltıyordu... </st><st c="20453">İşte erkekler o zaman hayatıma girmeye başladı... </st><st c="20503">Onlar bana adeta tecavüz ediyor, sonra da dövüyor, sövüyor, ellerinden geldiğince aşağılıyorlardı... </st><st c="20604">Ben bunların hepsine boyun eğiyor, hiç itiraz etmiyordum... </st><st c="20664">Öyle zamanlarda sesim yine değişiyor, annemin kalın ve boğuk sesi geliyordu yeniden... </st></p>
			<p><st c="20751">Erkeklerle beraber olurken kendini annesi gibi hissetmesi ne kadar ilginç! </st><st c="20826">Kafasının bir yerlerinde annenin bir zamanlar belki de hafif bir kadın olduğu, erkeklerle rahatça bu tür ilişkiler yaşadığı şeklinde düşünceler var. </st><st c="20975">Üstelik kendini annesinin yerine koyunca boyun eğmek ona çok doğal geliyor. </st><st c="21051">Demek onu ilk tanıdığım günden beri kullandığı o cırtlak, kulak tırmalayan çocuk sesinde, baştan hiç anlamadığım bir umut ışığı gizliymiş. </st></p>
			<p><st c="21190">– Bu ses değişikliği kendiliğinden mi oluyordu?</st></p>
			<p><st c="21237">– Evet... </st><st c="21248">Ben istesem de onu değiştiremiyordum. </st><st c="21286">Aslında bir yandan da bundan korkuyordum... </st><st c="21330">Özellikle annemin sesiyle konuştuğum zaman içime annemin ruhu girdi ve bir daha da çıkmayacak gibi korkularım oluyordu... </st><st c="21452">Bazen de hangi sesle konuştuğumu fark etmiyordum bile... </st><st c="21509">Aşağılanmaktan adeta zevk alır hale gelmiştim... </st><st c="21558">Benden iğrenen, nefret eden bakışlar sanki içimde bir şeylere ilaç oluyor, aşağılandıkça, cezalandırıldıkça rahatlıyordum... </st><st c="21683">Aslında onlar beni bulmuyor, ben onları buluyor, adeta kötülüğü, cezayı hayatıma davet ediyordum... </st><st c="21783">Sonra bir gün, o erkeklerden biri önce beni çok dövdü ama sonra neden bilmem beni karşısına oturttu ve “Kızım sen hastasın, bir doktora git, yoksa birimizin elinde kalacak, bizim de başımızı belaya sokacaksın” dedi... </st><st c="22001">Sonra da telefonu eline aldı ve benim için tanıdığı bir doktordan randevu aldı... </st><st c="22083">“Gitmezsen önce ben gebertirim seni” dedi... </st><st c="22128">O ara okul bitmek üzereydi... </st><st c="22158">Bir yandan her gün birinden dayak yiyor, verdikleri içkileri içiyor, bazen de onlarla birlikte uyuşturucu kullanıyordum. </st><st c="22279">Ama her şeye rağmen her fırsatta masanın başına oturuyor ve ders çalışıyordum. </st><st c="22358">Ders çalışmak benim için yemek yemek, su içmek kadar doğal ama bir o kadar da yapılması zorunlu bir kural gibiydi... </st><st c="22475">Gerekirse sabaha kadar uyumuyor ama mutlaka çalışıyordum... </st><st c="22535">Okulu dereceyle bitirdim... </st><st c="22563">Benden başka herkes şaştı bu duruma... </st><st c="22602">Deli miydim, geri zekâlı mı, yoksa her şeyi bilerek, mahsustan mı yapıyordum, kimse karar veremiyordu...</st></p>
			<p><st c="22706">– Sen bunun cevabını biliyor muydun?</st></p>
			<p><st c="22743">– Biliyordum... </st><st c="22760">Daha doğrusu, bana doktordan randevu alan o çocuğun söylediklerini duyunca, bunu çok iyi bildiğimi anladım... </st><st c="22870">Haklıydı, ben gerçekten deliydim... </st><st c="22906">Annem gibi ben de deliydim... </st><st c="22936">Hem deli, hem de yalnızdım... </st><st c="22966">Bir şeyler yapmalıydım ve ne yapmam gerektiğini o çocuk bana söylüyordu... </st><st c="23041">İlk kez o zaman gittim doktora... </st><st c="23075">Yaşlıca bir erkek doktordu... </st><st c="23105">Beni karşısına oturttu, “Söyle bakalım” dedi... </st><st c="23153">Tahmin ettiğiniz gibi hiçbir şey söyleyemedim... </st><st c="23202">Bana bir reçete yazdı, ilaçları nasıl alacağımı tarif etti ve “Bir ay sonra yine gel” dedi... </st><st c="23296">İlk gün verdiği ilaçları alınca birkaç gün kendime gelemedim... </st><st c="23360">Evde yalnızım, bana bakacak kimse yok ki... </st><st c="23404">Bir daha da ilaçları almadım... </st><st c="23436">Sonra, bu sefer de kendim bir doktor buldum... </st><st c="23483">Bu seferki genç bir kadındı... </st><st c="23514">Hastanede yanıma gelen doktora benzettim onu... </st><st c="23562">Canlıydı, neşeliydi, adeta hayat fışkırıyordu ondan... </st><st c="23617">Yani bende olmayan her şey, onda vardı... </st><st c="23659">Bana yakınlık gösterdi, anlamaya çalıştı... </st><st c="23703">Sorular sordu... </st><st c="23720">Bazılarına cevap verdim... </st><st c="23747">Artık haftada bir düzenli olarak gidiyordum doktora... </st><st c="23802">Her seferinde benimle ilgileniyor, hakkımda bilgi toplamaya çalışıyordu... </st><st c="23877">Daha önce gittiğim doktorun verdiği ilaçlara bakmış, onları biraz değiştirmişti ama ben yine kullanmıyordum ilaçları.</st></p>
			<p><st c="23994">– Neden Ala, neden almadın verdikleri ilaçları?</st></p>
			<p><st c="24042">– Bir daha ilaç almaya korktum... </st><st c="24077">Bunu doktora da söyledim ama o ısrar etti... </st><st c="24122">Üstelik doktor beni hiç tanımıyordu daha... </st><st c="24166">Ne ben onları tanıyordum, ne de onlar beni... </st><st c="24212">Hakkımda çok az şey biliyorlardı... </st><st c="24248">O ara okulu bitirmiş ne yapacağımı bilemez halde ortalıkta dolaşıyordum... </st><st c="24323">Onlar da benim annemi babamı kaybettiğimi, Ankara’da yalnız yaşadığımı, okulu dereceyle bitirdiğimi biliyorlardı sadece... </st><st c="24446">Bu kadarcık bilgiyle bana neden ilaç verdiklerini bir türlü anlamıyordum. </st></p>
			<p><st c="24520">– Neden onlara kendinle ilgili daha ayrıntılı bilgi vermedin? </st><st c="24582">Doktor hastasını iyi tanırsa, ona daha fazla yardımcı olabilir. </st><st c="24646">Bunu eminim sen de biliyorsun. </st></p>
			<p><st c="24677">– Benim ruhsal sorunlarım olabilir, hatta zırdeli olabilirim ama asla geri zekâlı biri değilim... </st><st c="24775">Karşımdaki doktor kızı enine boyuna inceliyor, tartıyor ama ona bir türlü güvenemiyordum. </st><st c="24865">Genç, aklı bir karış havada, giyime kuşama meraklı, keyifli bir kızdı doktor... </st><st c="24945">Böyle birinin beni anlayabilmesi mümkün mü sizce? </st></p>
			<p><st c="24995">İlginç bir soru! </st><st c="25012">Nasıl bir cevap vereceğime bir türlü karar veremezken, Ala bu bir anlık suskunluğu hemen değerlendiriyor.</st></p>
			<p><st c="25117"> – Buna bir cevap vermenizi beklemiyorum... </st><st c="25161">Anlatsam, eminim beni merak ve heyecanla dinlerdi... </st><st c="25214">Belki de bu korkutucu macerayı akşam eve gidince eşine veya arkadaşlarına da anlatırdı... </st><st c="25304">yani iyi malzeme çıkardı benden... </st><st c="25339">Onun için ilginç bir vaka olurdum, hepsi bu... </st><st c="25386">Biliyorum, anlamazdı beni... </st><st c="25415">Hele bir de sorunlarıma çare aramak yerine beni teselli etmeye kalkarsa, işte o zaman buna hiç katlanamazdım... </st><st c="25527">Zaten benden başka pek fazla hastası yoktu... </st><st c="25573">Gittiğimde genellikle muayenehane boş oluyor, bazen sekreter bile olmuyordu... </st><st c="25652">Her hafta verdiğim para sanırım çok işine yarıyordu... </st><st c="25707">Bazen seans boyunca konuştuklarımız birkaç cümleyi geçmiyordu... </st><st c="25772">Ben konuşmayınca, o da soru sormaktan yorulmuş, benim gibi vakit dolduruyordu...</st></p>
			<p><st c="25852">– Verdiği ilaçları almadığını biliyor muydu?</st></p>
			<p><st c="25897">– Biliyordu... </st><st c="25913">Almam için ısrar ediyordu, hatta arada bir de almazsam başıma neler gelebileceği hakkında korkutucu yorumlar yapıyordu... </st><st c="26035">Onun bana yardım edemeyeceğini anlamıştım... </st><st c="26080">Sık sık gülümsüyordu bana... </st><st c="26109">Bu gülümsemelerin ne kadar sahte olduğunu biliyor, anlıyor ve giderek ona daha çok kızıyordum... </st><st c="26206">Hiç de gülünecek bir halimiz yoktu... </st><st c="26244">Belki de suç onun değil, benimdi ama karşımda bana saygı göstermeye çalışan ama bunu yaparken bir yandan da beni kandıran bir sahtekâr olduğunu düşünüyordum... </st><st c="26404">Konuşmadığım, onun sorularını cevapsız bıraktığım için bile tepki göstermiyor, öylece bana gülüp duruyordu... </st></p>
			<p><st c="26514">Doktorun keyifli, mutlu, hayata dönük biri olması da sanırım onu rahatsız etti. </st><st c="26594">Kendisi acılar içinde kıvranırken başkalarının hayatın tadını çıkararak yaşamalarına dayanamıyor belki de... </st></p>
			<p><st c="26703">– Son gidişimde ne yapacağımı daha baştan biliyordum... </st><st c="26759">Sekreteri de yoktu o gün... </st><st c="26787">Yine o sahte gülüşüyle karşıladı beni... </st><st c="26828">İlaçları almazsam bütün akli melekelerimi yitireceğimi söylemişti bana... </st><st c="26902">Yani senaryoyu ben değil, o yazmıştı... </st><st c="26942">Ben de bu senaryoya uydum... </st><st c="26971">Önce ilaçları almadığımı söyledim ona... </st><st c="27012">Hemen düştü tuzağa... </st><st c="27034">Yine ilaçları almazsam neler olacağını anlatmaya başladı... </st><st c="27094">Ben de “Oldu bile” dedim ve etrafa saldırmaya başladım... </st><st c="27152">Elime ne geçerse kırdım, devirdim, döktüm... </st><st c="27197">Çok korktu... </st><st c="27211">Birinin benden korkması çok hoşuma gitti... </st><st c="27255">Benim gibi değersiz, aşağılık bir mahlûktan koca bir doktor korkuyordu... </st><st c="27329">Bağırmaya başladı... </st><st c="27350">Belki de ilk kez o gün güldüm... </st><st c="27383">Tıpkı onun gibi, ben de ona güldüm... </st><st c="27421">Korkudan polise telefon etmek bile gelmedi aklına... </st><st c="27474">Sonra da gülerek ayrıldım oradan... </st></p>
			<p><st c="27510">Onunla ilgili, henüz bilmediğim ne çok şey varmış! </st><st c="27561">Oysa bunca aydır çok sık gördüğüm bu garip kızı artık epeyce tanıdığımı sanıyordum. </st><st c="27645">Bana da içinden güldü mü acaba? </st><st c="27677">O genç meslektaşımı nasıl da korkutmuş ve cezalandırmış! </st></p>
			<p><st c="27734">– Doktora belki de mutlu bir kadın olduğu için kızdın.</st></p>
			<p><st c="27788">– Mutlu mu?</st></p>
			<p><st c="27800">– Bana öyle geldi. </st></p>
			<p><st c="27820">Gözlerini kısıp ne demek istediğimi anlamaya çalışıyor. </st><st c="27876">Sonra başını yana doğru çevirirken hafifçe gülümsediğini fark ediyorum. </st></p>
			<p><st c="27948">– Olabilir... </st><st c="27962">Buraya ilk geldiğim gün aklıma geldi... </st><st c="28002">İtiraf etmeliyim ki Tuna Hanım’a da onun için kızdım... </st><st c="28058">O yaşta, öyle canlı, öyle keyifli olması canımı sıktı... </st><st c="28115">Sonra siz çıktınız karşıma... </st><st c="28145">Hiç beklediğim gibi biri değildiniz... </st><st c="28184">Ben sizi yumuşacık, çok şefkatli, sevgi dolu biri gibi düşünmüştüm... </st><st c="28254">Tuna Hanım gibi...</st></p>
			<p><st c="28272">– Demek beni görünce hayal kırıklığına uğradın.</st></p>
			<p><st c="28320">– Hem de nasıl!</st></p>
			<p><st c="28336">– Ama Tuna tam da senin hayal ettiğin gibi biri! </st><st c="28386">Ona neden kızdın?</st></p>
			<p><st c="28403">– Kızdım işte... </st><st c="28421">Ben asıl size kızmaya hazırlanıyordum... </st><st c="28462">Ama bir süre sonra sesiniz, tavırlarınız Esma Sultan’ı hatırlattı bana... </st><st c="28536">Hatta bir ara onun kadar acımasız ve kötü olduğunuzu düşündüm... </st><st c="28601">Bu duygu, mıknatıs gibi size doğru çekti beni. </st></p>
			<p><st c="28648">Aman Tanrım! </st><st c="28661">Ne ilginç bir durum! </st><st c="28682">Bunu hiç düşünmemiştim. </st><st c="28706">Demek bende Esma Sultan’a benzer bir şeyler gördüğü için vazgeçmedi benden. </st><st c="28782">O gün ona ben de yumuşak ve saygılı davransaydım, bu tedavi belki de başlamadan bitecekti. </st><st c="28873">Oysa sonradan böyle yaptığım için nasıl da üzülmüştüm. </st></p>
			<p><st c="28928"> – İlk gün burada yaşananlar, sonradan çok canımı sıkmıştı benim ama şimdi düşünüyorum da, meğer her işte bir hayır varmış.</st></p>
			</div>
<div id="charCountTotal" value="29050"></div></body>
</html>
