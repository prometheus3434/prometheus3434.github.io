<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>HAYATA DÖN</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-17" xml:lang="tr-TR">
		<div>
			<p id="_idParaDest-14"><st c="0">14</st></p>
			<p><st c="2">Sabah olunca aceleyle kalkıyorum yataktan. </st><st c="46">Madalyon Klinik burnumda tütüyor. </st><st c="80">Bir an önce hazırlanıp adeta koşarak gidiyorum kliniğe. </st><st c="136">Arabam kliniğin önüne yanaşınca hasret gidermeye başlıyoruz. </st><st c="197">Şoföründen sekreterine, psikoloğundan doktoruna kadar her karşıma çıkana sarılıyorum. </st><st c="283">Onlar da beni özlemişler. </st><st c="309">Arada bir kızıversem de, sesimin tonu biraz yükselse de, her birini ayrı ayrı seviyorum. </st><st c="398">Tuna öyle bir sarılıyor ki, bir an nefes alamayacağım sanıyorum. </st></p>
			<p><st c="463">Oysa ben Didim’deyken o da geldi. </st><st c="497">Görüşmeyeli şunun şurasında bir hafta ya oldu ya olmadı. </st><st c="554">Yağmur odamda beni bekliyor. </st><st c="583">Ana-kız sarılmalara doyamıyoruz. </st><st c="616">Odam bir anda bayram yerine dönüyor. </st><st c="653">Ben onları seviyorum, onlar da beni. </st><st c="690">Bundan daha güzel ne olabilir ki hayatta?.. </st></p>
			<p><st c="734">Gözlerimi kızım Yağmur’dan alamıyorum. </st><st c="773">Sarı saçlarını her zamanki gibi atkuyruğu yapmış, arkasını pencereye vermiş, bir yandan konuşup, bir yandan da kıkır kıkır gülüyor. </st><st c="905">“Su gibi bir kız” diyorum içimden. </st><st c="940">Öyle güzel, öyle doğal, öyle duygulu ki, insan ona bakınca hayatı görüyor. </st><st c="1015">Yeşil gözleri her zaman cıvıl cıvıl ve her zaman konuşacak ya da gülecek bir şey bulmada usta. </st><st c="1110">Hasan ne kadar suskunsa, Yağmur o kadar coşkun. </st></p>
			<p><st c="1158">Kahveler, çaylar gırla gidiyor odamda. </st><st c="1197">Öğlene doğru karşılama töreni bitiyor ve herkes yerine dönüyor. </st><st c="1261">Onlar çıkınca Seliyha’yı çağırıyorum odama. </st><st c="1305">Ala’yı merak ettim. </st><st c="1325">Bakalım neler anlatacak bana. </st><st c="1355">Seliyha nefes nefese dalıyor odama. </st><st c="1391">Onu neden çağırdığımı biliyor. </st><st c="1422">Daha kapıyı kapatırken başlıyor anlatmaya. </st></p>
			<p><st c="1465"> “Ay hocam gözlerinize inanamayacaksınız” diyor Seliyha. </st><st c="1521">“Ala manken gibi bir kız oldu. </st><st c="1552">Ben size söylemiştim bu kız güzel diye de inanmamıştınız. </st><st c="1610">Bir de şimdi görün bakalım, güzel miymiş, çirkin mi!” Akıllıdır, zekidir, yeteneklidir ama güzellik ile Ala’yı bir türlü bir araya getiremiyor zihnim. </st></p>
			<p><st c="1761">“Ev işini ne yaptınız” diye soruyorum. </st><st c="1800">Onu da halletmişler. </st><st c="1821">Çankaya’da eşyalı, küçük bir teras katı bulmuşlar. </st><st c="1872">Üç gün önce eve taşınmış. </st><st c="1898">Bizimkiler taşınma işinde de ona yardımcı olmuşlar. </st><st c="1950">Yanılmıyorsam Seliyha onun hayattaki ilk arkadaşı oldu. </st><st c="2006">Bugün Seliyha’yı susturmak mümkün değil. </st><st c="2047">Yaptıkları kendisini de çok heyecanlandırmış olmalı ki, durmadan anlatıyor. </st></p>
			<p><st c="2123">– Hocam, aslında biz size hiçbir şey söylemeyecek ve sürpriz yapacaktık ama öyle heyecanlıyım ki, size söylemeden duramadım. </st><st c="2248">Sizden sonra biz bu kızla arkadaşlığı iyice ilerlettik. </st><st c="2304">Önce bana çok itici gelmişti ama onu tanıdıkça aslında çok zeki ve akıllı bir kız olduğunu anladım. </st><st c="2404">Maşallah bilmediği yok bu kızın! </st><st c="2437">Genel kültürü inanılmaz. </st><st c="2462">Psikolojiyi bile neredeyse benim kadar biliyor. </st></p>
			<p><st c="2510">– Onun bilmediği mi var! </st><st c="2535">Aferin sana, demek ilgilendin onunla.</st></p>
			<p><st c="2572">– Taşınırken yardım etmek için evine gittim. </st><st c="2618">Aman hocam bu kız o evde yıllarca nasıl oturmuş acaba? </st><st c="2673">Perili köşk gibi bir yer. </st><st c="2699">Ay, benim ödüm kopar öyle bir yerde yalnız oturamam. </st><st c="2752">Neyse, evin eşyaları aslında çok eski ama hepsi antika. </st><st c="2808">Kitaplarından başka hiçbir şey almak istemedi evden. </st><st c="2861">Biz de evin bütün eşyalarını bir hayır kurumuna hibe ettik. </st></p>
			<p><st c="2921">– Hiçbir şey almadı mı?</st></p>
			<p><st c="2944">– Salondaki yemek masasının üzerinde duran elde örülmüş bir örtü vardı. </st><st c="3017">Bir tek onu aldı. </st><st c="3035">Örtü neredeyse yapışmış masaya. </st><st c="3067">Zaten rengi de kararmış. </st><st c="3092">İyi bir temizleyiciye verdik. </st><st c="3122">Yıkamışlar, kolalamışlar, harika bir şey olmuş. </st><st c="3170">Ama ev viraneye dönmüş, o durumda orayı kimse kiralamaz. </st><st c="3227">Onun da çaresini bulduk. </st><st c="3252">Hasan Bey’in bu işleri yapan bir arkadaşı varmış. </st><st c="3302">Bütün evi elden geçirecekler. </st><st c="3332">Aslında yapılınca çok kıymetli bir yer orası. </st><st c="3378">Biraz fazla para sarf edecek ama başka çare de yok.</st></p>
			<p><st c="3429">– Başka neler yaptınız bakalım?</st></p>
			<p><st c="3461">– Neler yapmadık ki? </st><st c="3483">Sizden hemen sonra birlikte bir güzellik enstitüsüne gittik. </st><st c="3544">Kızı baştan aşağı elden geçirdiler. </st><st c="3580">Burnunda ciddi sorun varmış ve zor nefes alıyormuş. </st><st c="3632">Doktora da beraber gittik. </st><st c="3659">Çocukken galiba kırılmış burnu. </st><st c="3691">Kemikler eğri kaynamış. </st><st c="3715">Doktor hemen ameliyat etti.</st></p>
			<p><st c="3742">– Ameliyat mı etti?</st></p>
			<p><st c="3762">– Evet. </st><st c="3771">Kaç gündür burnu sargılıydı ama kendisi çok mutlu. </st><st c="3822">“İlk kez geceleri burnum tıkanmadan uyuyabiliyorum” diyor. </st><st c="3881">Zavallı kız, aslında insan acıyor haline. </st><st c="3923">Nasıl yalnız bir bilseniz! </st><st c="3950">Bana her gün on kere teşekkür ediyor. </st><st c="3988">Benim için ne yapacağını bilemiyor. </st><st c="4024">Her çıktığımızda bana yemek ısmarlamak için ısrar ediyor. </st><st c="4082">Borçlu kalmak istemeyen de bir hali var. </st><st c="4123">Halbuki ben bunları zevkle yapıyorum. </st><st c="4161">Yıllardır hiç alışveriş etmemiş galiba. </st><st c="4201">Hani siz bizi lüks bir mağazaya göndermiştiniz ya, o günden sonra bir şeyler almak hoşuna gitti. </st><st c="4298">Birlikte ona neler aldık bir bilseniz?</st></p>
			<p><st c="4336">– Neler aldınız?</st></p>
			<p><st c="4353">– Ojeler, parfümler, kremler, iç çamaşırları, gecelikler, şampuanlar, işte aklınıza ne gelirse aldık. </st><st c="4456">Para sorunu da yok, canı ne isterse alıyor. </st><st c="4500">Bir de kitaba meraklı. </st><st c="4523">Her çıktığımızda önce kitapçılara uğruyoruz. </st><st c="4568">Zaten her yer kitap dolu. </st><st c="4594">Son olarak dün de eve yiyecek bir şeyler aldık. </st><st c="4642">Mutfağı bomboştu.</st></p>
			<p><st c="4659">– Demek yiyecek de aldınız.</st></p>
			<p><st c="4687">– Evet, hocam. </st><st c="4703">Meyve, sebze, et, çay, kahve, dondurma, pişirilmeye hazır yiyecekler, ne varsa aldık işte.</st></p>
			<p><st c="4793">– Aferin sana Seliyha. </st><st c="4817">Nasıl bir iyilik ettiğinin farkındasın değil mi?</st></p>
			<p><st c="4865">– Ay olur mu hocam, siz söylersiniz de ben yapmaz mıyım? </st></p>
			<p><st c="4923">– Geriye bir şey kaldı mı? </st></p>
			<p><st c="4950">Seliyha muzır bir ifadeyle gülüyor. </st></p>
			<p><st c="4986">– Ohoo, daha yapılması gereken çok şey var. </st><st c="5030">Bir kere bu kız sanki bugüne kadar mağarada yaşamış. </st><st c="5083">Doğru dürüst yürümeyi bile bilmiyor. </st><st c="5120">Onun için Tunalı’da bir mankenlik kursu var. </st><st c="5165">Haftada iki gün akşamları iş çıkışı oraya gidiyor. </st><st c="5216">Hiç olmazsa orada genç kız gibi yürümeyi öğrensin.</st></p>
			<p><st c="5266">– Başka?</st></p>
			<p><st c="5275">– Arabası da yok, ehliyeti de. </st><st c="5307">Onun da çaresine bakacağız. </st><st c="5335">Ayrıca çok bilgili ama konuşmayı bilmiyor. </st><st c="5378">Hem diksiyon hem de toplum içinde konuşma kurslarına gitmesi gerekiyor. </st></p>
			<p><st c="5450">– Haklısın. </st><st c="5462">Bütün bunları iyi düşünmüşsün ama kendisi ne diyor?</st></p>
			<p><st c="5513">– Ne önersem büyük bir memnuniyetle kabul ediyor. </st><st c="5564">Hiç itirazı yok. </st><st c="5581">Yarın da yine birlikte bir göz doktoruna gideceğiz. </st><st c="5633">Gözlerinde de sorun var. </st><st c="5658">Bugüne kadar doktora gitmek aklına gelmemiş! </st></p>
			<p><st c="5703">– Onu da iyi düşünmüşsün. </st><st c="5729">Sen bu kızı sevdin galiba Seliyha!</st></p>
			<p><st c="5763">– Çok değişik bir kız! </st><st c="5787">Hiç böylesini görmemiştim! </st><st c="5814">Önce insana çok itici geliyor ama onu tanıdıkça ısınıyor insan. </st><st c="5878">Bütün bunlara sizin ne diyeceğinizi çok merak ediyor. </st><st c="5932">Çok çekiniyor sizden. </st><st c="5954">Adınız geçince bile eli ayağı birbirine dolanıyor.</st></p>
			<p><st c="6004">– Çekinsin bakalım! </st><st c="6025">Onun mutlaka birilerinden çekinmesi gerekiyor. </st><st c="6072">Yeni evi nerede?</st></p>
			<p><st c="6088">– Çankaya’da. </st><st c="6103">İşine çok yakın. </st><st c="6120">Öyle denk geldi. </st><st c="6137">Ne şans değil mi?</st></p>
			<p><st c="6154">– Şans ha? </st><st c="6166">Seliyha, her şey için teşekkürler. </st><st c="6201">Eline sağlık. </st><st c="6215">Lütfen bu kızdan elini çekme. </st><st c="6245">Yine bir ihtiyacı olursa yardım et olur mu?</st></p>
			<p><st c="6288">– Tabii hocam, siz hiç merak etmeyin. </st><st c="6327">Zevkle yaparım. </st></p>
			<p><st c="6343">O sırada Tuna kapıdan başını uzatıyor ve “Hazırsanız hastalarımız geldi. </st><st c="6416">Almaya başlayalım mı?” diye soruyor. </st><st c="6453">Seliyha gülerek çıkıyor odamdan. </st><st c="6486">Nihayet sıra hastalarıma geldi. </st><st c="6518">Derin bir nefes alıp masamın üzerindeki dağınıklığı düzelttikten sonra ilk hastamı alıyorum. </st></p>
			<p><st c="6611">İşimi, çalışmayı, insan denen o muhteşem varlıkla uğraşmayı, onları anlamayı, onlara bir şeyler anlatmayı, bir fiske hüzün alıp yerine bir fiske gülümseme koyabilmeyi özlemişim. </st><st c="6789">Akşama kadar odamın duvarlarına çarpan hüznün, acının, kederin, umutsuzluğun, bitmişliğin gölgesi giderek koyulaşıyor. </st><st c="6908">Doktorluğun da çeşitleri var. </st><st c="6938">Kimi mikroskop başında, kimi makinelerle haşır neşir, kimi yeni hayatlarla merhabalaşıyor her gün. </st><st c="7037">Kimi kesip biçiyor, kimi acılara, ağrılara, ıstıraba “dur” diyor. </st><st c="7103">Kimi de bizim gibi akşama kadar acıyı, ıstırabı bizzat sahibinden dinliyor. </st><st c="7179">Istırap da en az mutluluk ve keyif kadar insanca. </st><st c="7229">Hatta pek çoğumuz, bilerek veya bilmeyerek hüznü, mutluluğa tercih ediyoruz. </st><st c="7306">Özellikle Doğu felsefesinde bu durum çok açık... </st><st c="7355">Belki de mutluluktan çok önce hüznü, acıyı öğrendiğimiz için seviyoruz bu çok aşina olduğumuz duyguyu. </st></p>
			<p><st c="7458">Hastaların biri girip biri çıkıyor ama benim aklım sık sık Ala’ya gidiyor. </st><st c="7533">Gerçekten söyledikleri kadar çok mu değişti bizim deli kız? </st></p>
			<p><st c="7593">Ayten bir bardak sıcak çay ile iki tane sıcak poğaça getiriyor. </st><st c="7657">Onları görünce hatırlıyorum yine yemek yemediğimi. </st><st c="7708">O da zaten bunun için yapmış bu güzel poğaçaları. </st><st c="7758">Ben çayımı içerken Tuna telaşla giriyor odama. </st><st c="7805">Daha kapıyı kapatmadan gözleri parlayarak konuşmaya başlıyor: </st></p>
			<p><st c="7867">– Bir içim su olmuş ayol! </st><st c="7893">Bizim deli kız gitmiş yerine sanki bir prenses gelmiş. </st><st c="7948">Ay ben neredeyse tanımayacaktım. </st><st c="7981">Halbuki ben onu sizden sonra kaç kere gördüm. </st><st c="8027">Ay ne olmuş bu kız böyle... </st></p>
			<p><st c="8055">Tuna sık sık elini ağzına götürüp bana işaretler yaparak sürekli konuşuyor. </st><st c="8131">Tuna böyledir işte, sadece sözlere güvenmez, vücut dilini de kullanır. </st><st c="8202">Eğilip bükülür, kaşını gözünü oynatır, gözbebekleri de bu arada sürekli hareket halindedir. </st><st c="8294">Bu kadın hiç yaşlanmayacak mı? </st><st c="8325">Ruhundaki çocuk uslanmayacak mı? </st></p>
			<p><st c="8358">Bir yandan sıcak poğaçalarımı iştahla yerken, keyifle, gülerek dinliyorum onu. </st><st c="8437">Sadece ben mi, duvarlar bile dinliyor bu muzip, bu neşeli kadını. </st><st c="8503">Ne de olsa hep birlikte özledik neşeyi, muhabbeti... </st><st c="8556">Demek çok değişti Ala! </st><st c="8579">Buna ben de hazırlamalıyım kendimi. </st><st c="8615">Ben insanlara kolay kolay çirkin demem. </st><st c="8655">Herkesin kendine göre bir güzel yanı vardır ve ben o güzelliği mutlaka görürüm. </st><st c="8735">Hele bir de akıllıysa, kendini güzel göstermenin bir yolunu bulur zaten. </st><st c="8808">Bu Tuna ile Seliyha’ya ne oldu böyle. </st><st c="8846">Biri bırakıp biri alıyor sazı eline ve sürekli onu methediyorlar. </st><st c="8912">İnşallah onlar haklı çıkar. </st></p>
			<p><st c="8940">Tuna bana yan yan bakarak çıkıyor odadan. </st><st c="8982">Hayır, çıkmıyor. </st><st c="8999">Benim Ala’yı görünce ne hissedeceğimi çok merak ediyor olmalı ki, bir eliyle kapıyı tutup öteki eliyle Ala’yı içeri alıyor. </st><st c="9123">Gözü hâlâ bende! </st><st c="9140">Onun açık tuttuğu kapıdan genç bir hanım giriyor içeri. </st><st c="9196">Bu da kim? </st><st c="9207">Bu kız Ala’ya benziyor biraz ama o değil. </st><st c="9249">Yoksa o mu? </st><st c="9261">Gözlerimi açmış, hayretle bakıyorum ona. </st><st c="9302">Sokakta rastlasam asla tanımazdım onu. </st><st c="9341">Tuna onu bizzat içeri almakla aslında iyi etmiş galiba. </st><st c="9397">O bana hâlâ muzip bir ifadeyle bakarken, kaşı gözü oynamaya devam ediyor. </st><st c="9471">Bense son derece ciddiyim. </st><st c="9498">Bu nasıl bir değişiklik böyle? </st><st c="9529">Tuna sonunda yavaşça kapatıyor kapıyı. </st><st c="9568">Ala olduğu söylenen genç hanım ağır ağır yaklaşıyor bana. </st><st c="9626">Etkileyici zarif bir endam, son derece genç ve güzel yüzlü biri var karşımda. </st><st c="9704">Çehresinde hem çocuksu, hem de kadınsı bir şeyler görüyorum. </st></p>
			<p><st c="9765">Yüzüme bakmakta zorlanıyor, utanıyor benden. </st><st c="9810">İşte bu ona ait bir özellik. </st><st c="9839">Ama gözlerinin rengi bile değişmiş. </st><st c="9875">Gözlerini sık sık kırpıştırarak bakıyor bana. </st><st c="9921">Narçiçeği renginde hafif bir yazlık elbise var üzerinde. </st><st c="9978">Elbiseye bakar bakmaz onun markasının Missoni olduğunu anlıyor insan. </st><st c="10048">Chanel marka zincirli çanta ve kırmızı tabanlı Christian Louboutin ayakkabılar kıyafeti tamamlıyor. </st><st c="10148">Parlak tütün rengi saçları hafif bir topuzla arkaya doğru toplanmış. </st><st c="10217">Alnı genişletilmiş. </st><st c="10237">Bu geniş alna ve yanaklarına birkaç tel saç hafifçe düşürülmüş. </st><st c="10301">Sanki bir heykeltıraş, yaptığı heykelin yüzünü beğenmemiş ve o yüzü tamamen kırmış, yeni bir yüz yapmış bu muhteşem heykele. </st></p>
			<p><st c="10426">Bir zamanlar ben onu esmer zannediyordum ama rengi açılmış. </st><st c="10486">Teni pırıl pırıl! </st><st c="10504">Kaşlar incelmiş, şakaklarına doğru dümdüz çekilmiş ve şakaklarında hafifçe yükseldikten sonra tekrar aşağı doğru kayıyor. </st><st c="10626">Burnu için söyleyebileceğim bir şey yok. </st><st c="10667">Heykeltıraş belli ki en çok burnu ile uğraşmış ve bu küçük yüze çok yakışan yine küçük ve son derece biçimli, hafif kalkık bir burun yapmış. </st><st c="10808">İncecik dudaklar gitmiş, yerine küçük, yuvarlak, pembe ve biçimli dudaklar gelmiş. </st></p>
			<p><st c="10891">Tam karşıma gelince hafifçe, yine dudakları sola çekerek güler gibi yapıyor ve işte o zaman ağzında inci gibi parlayan beyaz dişlerini görüyorum. </st><st c="11037">Nereye gitti Ala’nın o çarpık çurpuk dişleri? </st><st c="11083">Seliyha her şeyi anlatmış ama dişlerinden hiç söz etmemişti. </st><st c="11144">Gözlerini yere doğru eğince kirpikleri neredeyse yanaklarına değiyor. </st><st c="11214">Takma kirpik mi var, yoksa rimelle mi bu kirpikler bu hale geldi? </st><st c="11280">Sonra kuğu gibi boynu dikkatimi çekiyor. </st><st c="11321">İncecik bir altın zincirin ucundan, tek bir su damlası gibi bir pırlanta sarkıyor. </st><st c="11404">Sol bileğinde Chopard’ın yeni çıkardığı spor ama her zamanki gibi içinde yedi adet pırlantanın yüzdüğü değerli ve çok şık bir saat var. </st></p>
			<p><st c="11540">Onunla birlikte odaya hoş bir koku yayılıyor. </st><st c="11586">Pudra kokusu gibi hafif ama iç gıcıklayan bir koku. </st><st c="11638">Hiçbir şey söylemeden karşımda öylece duruyor. </st><st c="11685">Ona dikkatle bakınca heyecandan titrediğini fark ediyorum. </st><st c="11744">Sadece o mu, ben de çok heyecanlıyım. </st><st c="11782">Kendimi bir heykeltıraş gibi hissediyorum şu anda. </st><st c="11833">Uzun süredir üzerinde çalıştığım heykel bitti ve üzerindeki örtüyü açtım, eserime hayranlıkla bakıyorum ve işin güzel tarafı, yaptığımı ben de beğeniyorum. </st></p>
			<p><st c="11989">Bu heykeli yapmaya başlarken, sonunda ortaya bu kadar güzel, hatta böylesine mükemmel bir eser çıkacağını ben de tahmin etmiyordum. </st></p>
			<p><st c="12121">Hayret, şaşkınlık ve daha çok da hayranlıkla bakıyorum ona. </st><st c="12181">O çirkin, eciş bücüş, kirli paslı, kepekli kız nasıl bu hale gelebildi Tanrım? </st><st c="12260">İçime bir ferahlık, bir umut, bir güzellik yayılıyor. </st><st c="12314">Ona bakarken gözlerimin dolduğunu hissediyorum. </st><st c="12362">Kendine has, kişiliği olan bu güzel yüzlü kız, umut dolu bakışlarla bakıyor bana. </st><st c="12444">Sonra yavaşça eğiliyor karşımda ve uzanıp geçen sefer yaptığı gibi elimi öpüp alnına koyuyor. </st><st c="12538">Doğrulunca bana sarılmak istediğini nihayet anlıyorum ve sıkıca sarılıyoruz birbirimize. </st><st c="12627">İkimizin gözünde de yaş var. </st></p>
			<p><st c="12656">Sonra hiç konuşmadan oturuyoruz yerlerimize. </st><st c="12701">Söze nasıl başlayacağımızı bilemiyoruz. </st><st c="12741">“Çok güzel olmuşsun” desem, bu benim duygularımı ifade etmeye yetmez ki... </st><st c="12816">Sonra yine ben başlıyorum söze. </st></p>
			<p><st c="12848">– Ala?</st></p>
			<p><st c="12854">– Efendim!</st></p>
			<p><st c="12865">– Nasıl bu kadar değişebildin?</st></p>
			<p><st c="12896">– Sayenizde efendim... </st><st c="12920">Size minnettarım... </st><st c="12940">Daha fazlasını söylemem gerekiyor ama ne söylesem yine de duygularımı anlatamam, biliyorum.</st></p>
			<p><st c="13031">– Seliyha bana olanlardan söz etmişti ama doğrusu bu kadarını beklemiyordum. </st><st c="13109">Demek sana güvenmekte haklıymışım.</st></p>
			<p><st c="13143">– Bana güveniyor musunuz?</st></p>
			<p><st c="13169">– Hem de nasıl...</st></p>
			<p><st c="13187">– Böyle göründüğüme bakmayın... </st><st c="13220">Aynada kendime her bakışımda bir yandan kalbim heyecandan deli gibi çarparken, bir yandan da içime bir korku giriyor... </st><st c="13340">Umutlu olduğum kadar çaresiz, güçlü olduğum kadar zayıf hissediyorum kendimi... </st><st c="13420">Neden bilmem, bu ani değişiklik fena halde sallıyor beni.</st></p>
			<p><st c="13477">– Böyle hızlı çıkışlar düşüşü, güç zayıflığı, masumiyet fesatlığı, umut da çaresizliği çağrıştırır her zaman. </st><st c="13588">“Çok iyiyim” desen, şaşardım.</st></p>
			<p><st c="13617">– Oh, buna memnun oldum. </st><st c="13643">Biliyorsunuz Seliyha ile tanıştık... </st><st c="13680">Onu her gördüğümde gözlerine dikkatle bakıyorum... </st><st c="13731">Bendeki korkular yok onda... </st><st c="13760">Ama çok akıllı ve iyi bir kız. </st><st c="13791">Bana çok yardımcı oldu... </st><st c="13817">Galiba onunla biz arkadaş olduk... </st><st c="13852">Biliyorsunuz, daha önce benim hiç arkadaşım olmamıştı.</st></p>
			<p><st c="13906">– Biliyorum Ala, ama her şeyin bir ilki var.</st></p>
			<p><st c="13951">– Rüyada gibiyim... </st><st c="13972">Yeni evimdeki odama koca bir boy aynası aldım. </st><st c="14019">Her gün o aynaya bakmaktan kendimi alamıyorum... </st><st c="14068">Sık sık, “Bu ben miyim?” diye soruyorum. </st><st c="14109">Meğer güzel olmak ne fevkalade bir duyguymuş! </st><st c="14155">Sanki bu bir rüya ve ben uyanınca yine eski Ala olacağım gibi geliyor. </st><st c="14226">Bundan çok korkuyorum... </st><st c="14251">Ama siz geldiniz ya, artık hiçbir şeyden korkmam. </st><st c="14301">Sizin yokluğunuz zor geldi bana... </st><st c="14336">Çok yalnız hissettim kendimi.</st></p>
			<p><st c="14365">– Ama bu birkaç aya çok şey sığdırmışsınız.</st></p>
			<p><st c="14409">– İyi ki öyle oldu... </st><st c="14432">Her gün akşama kadar bir yerlere koşturmam gerekti. </st><st c="14484">Ama yine de sizi çok aradım... </st><st c="14515">“Beni bırakıp gitti” dedim içimden. </st><st c="14551">Ama haksız mıyım? </st></p>
			<p><st c="14569">– Haklısın... </st><st c="14583">Sen de haklısın...</st></p>
			<p><st c="14601">– Ne olur öyle demeyin... </st><st c="14628">Sanki size sitem etmişim gibi oldu. </st><st c="14664">Sizi kaybetmekten korkuyorum... </st><st c="14696">Oysa tatil yapmak sizin de hakkınız ama insanlar bencil oluyor işte.</st></p>
			<p><st c="14764">– Yok, sana gerçekten hak verdim. </st><st c="14799">Ama bir gün gelecek, ben çok daha uzun süre gitsem de bana sitem etmeyeceksin. </st><st c="14878">Çünkü o zaman kendine ait bir hayatın, çevren, arkadaşların, sevgilin, belki de eşin olacak. </st></p>
			<p><st c="14971">– Benim mi? </st><st c="14983">Sizce bir gün ben de âşık olur muyum?</st></p>
			<p><st c="15020">– Neden olmayasın? </st><st c="15040">Âşık olmak istemez misin?</st></p>
			<p><st c="15065">– Bir hainin aşkı, sevgisi de kendi gibi çürük olur.</st></p>
			<p><st c="15118">– Kendine neden böyle dedin?</st></p>
			<p><st c="15147">– Öyleyim çünkü ama asla kendim gibi birine âşık olmayacağım... </st><st c="15212">Benim âşık olacağım adam güçlü ve güvenilir biri olmalı... </st><st c="15271">Zayıf adama, benim gibi bir o yana bir bu yana sallanan birine âşık olmam ben... </st><st c="15352">Zayıf adamın sözüne de duygularına da güvenilmez. </st><st c="15402">İhanete en yatkın insanlar, hayattan beklentileri en yüksek, göğüslerinde taşıdıkları yürekse en zayıf olanlardır. </st><st c="15517">Zaten öyle adamlar kendileriyle öyle meşguldürler ki, aşk meşk onlara göre değildir... </st><st c="15604">Tutunacak bir daldır aradıkları... </st><st c="15639">O dal asla ben olmayacağım. </st></p>
			<p><st c="15667">Çok ciddi şeyler söylüyor. </st><st c="15694">Bugün hiç sansür kullanmadan, olanca açıklığıyla konuşuyor. </st><st c="15754">Böyle derken aslında bir yandan da kendine olan nefretini dile getiriyor. </st><st c="15828">Böyle bir günde bu konularda onu fazla sıkıştırmak istemiyorum. </st><st c="15892">Gülerek, yarı şaka, yarı ciddi soruyorum ona: </st></p>
			<p><st c="15938">– Yazık değil mi adama? </st></p>
			<p><st c="15962">– Kimseye yazık değil... </st><st c="15987">O da akıllı olsun, kullandırmasın kendini.</st></p>
			<p><st c="16029">– Yani sen kullanmakta kararlısın.</st></p>
			<p><st c="16064">– Bu bir karar değil, çaresizlik... </st><st c="16101">Eskiden, çok eskiden, iyi bir mesleğim, biraz param ve özgürlüğüm olursa... </st><st c="16177">çok mutlu olurum sanırdım... </st><st c="16206">Yanılmışım... </st><st c="16220">Kütüphaneler dolusu kitap okudum, okulları hep dereceyle bitirdim... </st><st c="16289">İyi bir işim var ama yine de olmadı işte... </st><st c="16333">Bir şeyler hâlâ eksik... </st><st c="16358">Bugüne kadar kaybeden hep ben oldum... </st><st c="16397">Şimdi artık biraz da kazanan tarafta yer almak istiyorum... </st><st c="16457">Bir gün gerçekten kendimle barışır, kendimi sabote etmekten vazgeçebilirsem, o zaman çok şey değişir hayatımda...</st></p>
			<p><st c="16570">– Demek kendini sabote ettiğinin farkındasın!</st></p>
			<p><st c="16616">– Farkında değildim ama öğrendim. </st><st c="16651">Kafam çalışıyor ama yaşamın içinde bir geri zekâlıdan farkım yok... </st><st c="16719">İçimdeki fay hatları o kadar derinlerde ki, bir dengeye oturabilmesi için daha çok deprem yaşamam gerekiyor... </st></p>
			<p><st c="16830">Şimdi sanki bu odada roller değişti. </st><st c="16867">Benim yerime o konuşuyor ve bir psikiyatrist gibi kendisiyle ilgili çok önemli, çok değerli yorumlar yapıyor. </st><st c="16977">Söylediklerinin hepsi doğru ama bunları bilmek onu kurtarır mı? </st><st c="17041">Sanmıyorum. </st><st c="17053">Çok erken ve yeteri kadar hissedilmeden yapılan yorumlar bunlar. </st><st c="17118">Keşke bu kadar bilmese... </st><st c="17144">Keşke her şeyi bu kadar iyi bildiğini düşünmese... </st><st c="17195">Bir zaman sonra zihninde tam bir kör dövüşü yaşanacak... </st></p>
			<p><st c="17252">– Belki seni de yazarım kitaplarımda. </st><st c="17290">Bir başarı öyküsü olarak... </st><st c="17318">Sadece ikimiz değil, belki başkaları da paylaşır bu güzel anıları.</st></p>
			<p><st c="17384">– Başarı öyküsü mü? </st><st c="17405">Beni başarılı mı buluyorsunuz?</st></p>
			<p><st c="17435">– Sence başarı değil de ne?</st></p>
			<p><st c="17463">– Daha öğrenmem gereken çok şey var.</st></p>
			<p><st c="17500">– Başka neler öğreneceksin?</st></p>
			<p><st c="17528">– Mankenlik kursuna gidiyorum... </st><st c="17562">Orada bir genç kız gibi yürümeyi öğreniyorum. </st><st c="17608">Diksiyon kurslarına da ihtiyacım var... </st><st c="17648">Ayrıca bir dil daha öğrenmek istiyorum.</st></p>
			<p><st c="17687">– O neden?</st></p>
			<p><st c="17698">– Uluslararası işlerde çalışırsam buna çok ihtiyacım olacak. </st></p>
			<p><st c="17760">Dış görünüşüyle çok ilgili! </st><st c="17788">Güzel olmanın, hoş görünmenin, insanların ilgisini çekmenin büyüsüne kapıldı. </st><st c="17866">Pratik hayata uyum açısından hiç fena değil. </st><st c="17911">İnşallah bu konuda aşırıya kaçmaz. </st><st c="17946">Bir de dil öğrenecekmiş. </st><st c="17971">Olabilir, mesleğinde bunun faydasını görebilir ama gerçekten bunun için mi öğrenecek bu dili? </st><st c="18065">Yoksa bu, bir tür mastürbasyon mu? </st><st c="18100">Kendine kendini beğendirmeye mi çalışıyor? </st><st c="18143">Bunca yıl, bunca başarı, bunca bilgiyle yapamadığını, yeni bir dil öğrenerek mi yapacak? </st><st c="18232">Yoksa başka bir şeyin mi hazırlığında? </st></p>
			<p><st c="18271">İnsanın psikiyatri gibi bir mesleği olunca, işte böyle her şeyi çok farklı yorumlayabiliyor. </st><st c="18364">Çünkü bizim hastalarımızın bir kısmı ömürlerini hayata hazırlanmakla geçirirler. </st><st c="18445">Oyun sahasına çıkmadan önce hiçbir eksik kalmasın isterler. </st><st c="18505">Ama o hazırlıklar bir türlü bitmez ve sahaya çıkamadan göçüp giderler. </st><st c="18576">Eğer öyleyse, yazık olacak bu kıza. </st><st c="18612">Onu bu yoldan çevirmeyi çok isterim doğrusu ama istemem yetmez. </st><st c="18676">Oyun sahasına çıkacak gücü olmayanı o sahaya itmek büyük bir felaket olur. </st><st c="18751">Hayat onu, o sahada paramparça eder. </st><st c="18788">Güçlü ve hırslı olanlar kadar, zayıf ve çaresizlere de kucak açan, her birine sadece uzaktan göz kırpmakla yetinen ama ihtiyaç duyduğumuz gıdayı sadece elini hiç çekinmeden uzatıp alanlara veren bir dünya bu. </st><st c="18997">Onun için bu kızın kapasitesini çok iyi tartmam gerekiyor. </st></p>
			<p><st c="19056">Genelde bu tür hastaların hemen hepsi çok zeki olurlar ama zekâ her zaman hayata tutunmaya yetmiyor. </st><st c="19157">Eğer sahaya çıkamayacaksa, bu tür etkinliklerde onu desteklemeli, her seferinde kendine yeni ama başa çıkabileceği bir hedef bulmasında yardımcı olmalıyım. </st><st c="19313">Şimdilik bu konulara girmek için çok erken. </st><st c="19357">En iyisi, kaldığımız yerden devam etmek. </st></p>
			<p><st c="19398">– Konuşman eskiye göre daha iyi. </st><st c="19431">Farkında mısın?</st></p>
			<p><st c="19446">– Evet, farkındayım... </st><st c="19470">Bu durum beni umutlandırıyor. </st><st c="19500">Demek ki bazı şeyleri değiştirmek sandığım kadar zor olmayacak. </st><st c="19564">Gerçi şu ayağımdaki ayakkabılara bile henüz alışamadım ama...</st></p>
			<p><st c="19625">– Alışırsın, alışırsın merak etme. </st><st c="19661">Topuklu ayakkabı sana çok yakışmış. </st><st c="19697">Çok da zevkli giyinmişsin. </st><st c="19724">Aferin sana.</st></p>
			<p><st c="19736">– Yok, ben henüz nerede ne giyeceğimi bilmiyorum... </st><st c="19789">Alışveriş ettiğimiz mağazadaki kıza, neyi neyle giyeceğimi ve takacağımı tek tek sordum. </st><st c="19878">Hatta yine güleceksiniz ama bunları bir deftere not aldım... </st><st c="19939">Şimdi bu konuda başım sıkışırsa da Seliyha’yı arıyorum.</st></p>
			<p><st c="19994">– Güzel, sende bu yetenek varken yakında onları da öğrenirsin. </st><st c="20058">İşler nasıl gidiyor?</st></p>
			<p><st c="20078">– Zaten adli tatil nedeniyle izinliydim. </st><st c="20120">Sonra da patrondan bir aylık izin daha aldım. </st><st c="20166">Stajım çoktan bitti. </st><st c="20187">Birçok iş teklifi alıyorum. </st><st c="20215">Yakında Avrupa İnsan Hakları Mahkemesi’nin sınavları var. </st><st c="20273">Oraya gireceğim.</st></p>
			<p><st c="20289">– Hedeflerin çok büyük ama ben sana güveniyorum. </st><st c="20339">Patron ne diyor, ondan iş teklifi gelmedi mi?</st></p>
			<p><st c="20384">– Bu hafta başı görüşeceğiz onunla. </st></p>
			<p><st c="20421">– İyi... </st><st c="20430">Bakalım o ne diyecek?</st></p>
			<p><st c="20451">– Oraya giderken giyeceğim daha ciddi kıyafetlerim var. </st><st c="20508">Bir de deri çanta aldım kendime.</st></p>
			<p><st c="20540">– İş kadını çantası mı?</st></p>
			<p><st c="20564">– Evet, hem de çok şık. </st></p>
			<p><st c="20589">– Aferin sana Ala. </st><st c="20608">Ben de hep seninle gurur duyacağım. </st></p>
			<p><st c="20644">Bu arada sadece dış görünüşün değişmesinin yeterli olmadığını, genel olarak hal ve tavırlarında da ciddi değişiklikler gerektiğini anlatıyorum ona. </st><st c="20792">Ben bunları anlatırken çocuk gibi, çok basit sorular soruyor. </st><st c="20854">Vücut dilini kullanmaya kadar her konuda ayrıntılı konuşuyoruz. </st><st c="20918">Sanki o bir külkedisiydi ama şimdi prenses oluyor. </st><st c="20969">Bu arada sesinin tonunun ne kadar güzel olduğunu bir kere daha fark ediyorum. </st></p>
			<p><st c="21047">– Sizce benim hikâyemin sonu nasıl bitecek? </st></p>
			<p><st c="21091">Nereden çıktı şimdi bu soru! </st></p>
			<p><st c="21120">– Tuhaf bir soru. </st><st c="21138">Kendimi falcı gibi hissettim.</st></p>
			<p><st c="21167">– Psikiyatristler aslında en iyi falcılardan daha iyi bilirler geleceği. </st><st c="21241">Benim hayatımda da güzel şeyler olabilir mi sizce?</st></p>
			<p><st c="21291">– Oldu bile. </st><st c="21305">Görmüyor musun, bambaşka bir kız oldun. </st></p>
			<p><st c="21345">– Evet ama ben hâlâ çok korkuyorum. </st><st c="21381">Geçmişim korkutuyor beni. </st><st c="21407">Siz ona belki de bilinçdışı diyeceksiniz.</st></p>
			<p><st c="21448">– Haklısın, bizim kaderimizin büyük bölümünü bilinçdışı dediğimiz yer yazar. </st><st c="21526">Orası da, dünyaya ilk geldiğimiz gün itibarıyla kurallarını belirlemeye başlar. </st><st c="21606">Yani kişi mutlu mu yoksa mutsuz mu olacağına bile çok önceden karar verir.</st></p>
			<p><st c="21680">– Güzel bir şey olunca insan mutlu olur... </st><st c="21724">Bunun kararla ne ilgisi var?</st></p>
			<p><st c="21752">– Senin hayatında şu ara çok güzel şeyler oldu. </st><st c="21801">Okulu dereceyle bitirdin. </st><st c="21827">Ünlü bir hukuk bürosunda stajını tamamladın ve daha da önemlisi, o çirkin ördek yavrusu gitti ve yerine bir peri kızı geldi. </st><st c="21952">Bütün bunlar seni mutlu edebildi mi? </st></p>
			<p><st c="21989">Gözlerini dikmiş, hüzünle bakıyor yüzüme. </st></p>
			<p><st c="22031">– Sevindim mi bilmiyorum ama güzel olmak heyecanlandırdı beni.</st></p>
			<p><st c="22093">– Lütfetmişsin peri kızı! </st><st c="22120">İşte sana söylemek istediğim tam olarak buydu. </st><st c="22167">Ama birazcık canını sıkan bir şey oluverse, üzülmeyi, acı çekmeyi, kızmayı çok güzel becereceksin değil mi?</st></p>
			<p><st c="22274">– Evet... </st><st c="22285">Özellikle kızmayı, her şeye lanet etmeyi iyi biliyorum... </st><st c="22343">Ama bu benim tarihimle ilgili.</st></p>
			<p><st c="22373">– İyi ya, bilinçdışı dediğimiz yer de geçmişte yavaş yavaş yazılıyor zaten. </st><st c="22450">Şimdi biraz önce sorduğun sorunun tam cevabını vereceğim, hazır mısın?</st></p>
			<p><st c="22520">– Yani falıma bakacaksınız!</st></p>
			<p><st c="22548">– Evet. </st><st c="22557">Eğer bir şeyler yapamazsak çok güzel, çok başarılı biri olacaksın ama mutlulukla tanışabilecek misin, şimdilik pek bilemiyorum. </st></p>
			<p><st c="22685">– Neden? </st></p>
			<p><st c="22694">Bu soruyu sorarken adeta haykırıyor. </st></p>
			<p><st c="22731">– Çünkü bilinçdışın mutsuzluğa, acıya, adaletsizliğe karşı isyana göre programlanmış. </st><st c="22817">En iyi tanıdığın duygular öfke, hırs, intikam duygusu ve suçluluk duyguları. </st><st c="22894">İyiliği, mutluluğu, yaşama sevincini, birilerini sevmeyi, sevilmeyi, başkalarının mutluluğundan mutlu olmayı, acı-tatlı bazı duyguları paylaşmayı hiç bilmiyorsun. </st><st c="23057">Böyle birinin ne kadar güzel, ne kadar bilgili, ne kadar varlıklı ve ne kadar başarılı olursa olsun, hayattan zevk alma şansı pek yok. </st></p>
			<p><st c="23192">– Dışımı güzelleştirdiniz ama içimdeki bataklık duruyor.</st></p>
			<p><st c="23248">– Onu da kurutabilmek için söylüyorum bunları. </st><st c="23296">Kolay kurumaz, bunu ikimiz de biliyoruz ama gördüğün gibi ben umudumu kesmedim. </st><st c="23376">O bataklığı kurutabilmek için biraz daha çalışmamız gerekiyor.</st></p>
			<p><st c="23438">– Siz nasıl bana bazı konularda güveniyorsanız, ben de size güveniyorum... </st><st c="23514">Sizin bu açıklığınız, sözünüzü hiç esirgememeniz umut veriyor bana. </st><st c="23582">Biraz önce söylediklerinizi düşünüyorum da, ne kadar haklısınız... </st><st c="23649">Bu kadar güzel şey oldu ama ben hiçbirinde kendimi mutlu hissedemedim. </st><st c="23720">Sanki bir tarafım yarım. </st><st c="23745">Bir türlü onu tamamlayamıyorum... </st><st c="23779">Ne başarı ne güzellik, hiçbiri yetmiyor bana.</st></p>
			<p><st c="23824">– Bundan korkma Ala. </st><st c="23846">Genelde ruh sağlığı en yerinde olan insan bile çoğu zaman yarımdır. </st><st c="23914">Bunu genelde hep böyle hissederiz ama senin kadar bilinçli bir yorum yapamayız. </st><st c="23994">Bu yarım hissedişe hep bir bahane buluruz. </st><st c="24037">Şu da yok ondan, bu olsaydı şöyle olurdu gibi. </st><st c="24084">İnsanlar kendilerine eş seçerken bile genellikle bazı şeyleri hep atlarlar. </st><st c="24160">Güzel mi, iyi huylu mu, beni seviyor mu, dürüst mü, eğitimi nedir gibi önemli ama çok yetersiz bilgilerle hareket ederler. </st><st c="24283">En önemli şey kişinin tarihidir. </st><st c="24316">Çünkü tarih hep tekerrür eder. </st><st c="24347">Dayak yiyerek büyüyen biri döver veya yeniden dayak yiyebilmek için farkında olmadan çok uğraşır. </st><st c="24445">Kavgalı ortamda büyüyen kavga eder çünkü bunu öğrenmiştir. </st><st c="24504">Mutluluğu görmemişse, tatmamışsa kendi bunu yaratamaz. </st><st c="24559">Hırs, intikam, suçluluk duygusu, aşağılanma varsa tarihinde kendisi de bunları yapacak veya kendine bunların tekrar tekrar yapılması için çanak tutacaktır. </st><st c="24715">Suçlanmışsa suçlayacak, aldatılmışsa aldatacak, hakkı yenmişse o da hak yiyecektir. </st><st c="24799">Örneğin, hep aşağılanan, hep hakkı yenen, sevilmeyen, kabul görmeyen, önemsenmeyen biri...</st></p>
			<p><st c="24889">– Yani ben!</st></p>
			<p><st c="24901">– Evet, senin gibi biri, kendisine böyle davranmayan, tam tersi ona önem veren, seven, yücelten, haklarına saygı gösteren birine asla güvenmez. </st><st c="25046">Hatta kendini böyle birinin yanında huzurlu bile hissetmez. </st><st c="25106">Çünkü bu ilişki daha önce yaşadıklarına hiç benzememektedir. </st><st c="25167">Bu yüzden de işin içinde mutlaka bir yalan, hile, aldatma veya sahtekârlık arar.</st></p>
			<p><st c="25247">– Ama neden?</st></p>
			<p><st c="25260">– Çünkü kendisinin bunlara layık olmadığından emindir. </st><st c="25316">Eğer karşı taraf ona bu kadar iyi davranıyorsa, bu geçici bir durumdur, altında bir çıkar yatmaktadır ve o kişi asıl yüzünü gelecekte mutlaka gösterecektir. </st><st c="25473">Böyle olmasından bir yandan için için korkarken, bir yandan da bunu dört gözle bekler.</st></p>
			<p><st c="25559">– Ama benim hayatımda bu zaten hep böyle oldu... </st><st c="25609">Biri bana yaklaşıyorsa mutlaka işin içinde bir çıkar vardı.</st></p>
			<p><st c="25668">– Biliyorum, bundan önce böyleydi ama dikkat etmezsen veya bir şeyleri değiştiremezsen, bu hep böyle devam edecek. </st><st c="25784">İlişki iyi gitmeye devam etse bile böyle insanlar çoğu zaman kendilerine çok iyi davranan bu tür kişilerden bir yolunu bulur ve kaçarlar, çünkü onlara asla inanmazlar. </st><st c="25952">Yıllardır hiç tanışmadığımız bazı duygular yabancı gelir bize. </st><st c="26015">Güzelliğin tadını bile alamayız, bize ait değildir çünkü. </st></p>
			<p><st c="26073">Bir an ne diyeceğini bilemiyor. </st><st c="26105">Ellerini birleştirip çenesinin altına koyuyor, düşünüyor. </st><st c="26163">Eskiden de böyle yapardı ama o kız, şu anda karşımda oturan şık, güzel ve bir o kadar da cazibeli genç hanıma hiç benzemiyordu. </st></p>
			<p><st c="26291">– “İyi şeyler insanı mutlu, kötü şeyler de mutsuz eder” diyordum... </st><st c="26359">Bir olay iyiyse, güzelse, bundan herkesin aynı şekilde etkileneceğini düşünüyordum... </st><st c="26445">Meğer ne kadar yanılıyormuşum! </st><st c="26476">Bütün insanların mutlu olmak istediklerini sanırdım.</st></p>
			<p><st c="26528">– Aslında bu söylediğin doğru! </st><st c="26560">İnsanların hepsi bunu ister. </st><st c="26589">Ya da biraz önce senin de söylediğin gibi, mutlu olmayı çok istediklerine, hatta bunun işin çok mücadele ettiklerine inanırlar. </st><st c="26717">Ama olayları mikroskop altına alıp incelediğimizde, bunun hiç de böyle olmadığını hayretle görürüz. </st></p>
			<p><st c="26817">– Demek, alınyazısı filan hep hikâye... </st><st c="26857">Kendi kaderimizi aslında kendimiz yazıyoruz.</st></p>
			<p><st c="26901">– O kadar da değil. </st><st c="26922">Bizim kaderimizi aslında anne babalarımız, çocukken içinde yaşadığımız o küçük toplum yazar. </st><st c="27015">Özellikle de annelerimiz.</st></p>
			<p><st c="27040">– Benim işim zor... </st><st c="27061">Çünkü geriye bakınca benim tarihim çok karanlık.</st></p>
			<p><st c="27109">– Evet, karanlık ve ben o karanlığa fener tutmaya çalışıyorum. </st><st c="27173">O fenerin ışığında bazı şeyleri görebilirsen, bunu çok istersen ve gücün yeterse bu kaderi değiştirebilirsin.</st></p>
			<p><st c="27282">– “Çok istersen ve gücün yeterse” diyorsunuz... </st><st c="27331">Çok istediğimi siz de biliyorsunuz ama gücüm yeter mi, onu bilmiyorum... </st><st c="27404">Güçlü olmayı, onun için her şeyden çok istiyorum... </st><st c="27456">Benim mutlu değil, güçlü olmam gerekiyor... </st><st c="27500">Güçlendikten sonra gerisi kolay... </st><st c="27535">Bakalım, o fenerin ışığında bir gün ben de gücü ve kararlılığı bulabilecek miyim?</st></p>
			<p><st c="27616">– Umarım bulursun. </st><st c="27636">Aslında bir yandan da senin çok güçlenmen endişelendiriyor beni.</st></p>
			<p><st c="27700">– Beni de... </st></p>
			<p><st c="27714">– İçindeki yoğun ve yıkıcı öfkeden korkuyorum. </st><st c="27761">Şimdiye kadar o öfkenin tek hedefi sendin. </st><st c="27804">Eğer buraya gelmeseydin muhtemelen kendini yok edene kadar gidecekti bu iş. </st><st c="27880">Bu arada kendi kendini mi yok ederdin, yoksa başka birinin elinde kalarak onun hayatını da kaydırır mıydın, orasını bilemiyorum. </st><st c="28009">Ama şimdi işler değişti. </st><st c="28034">Hayatındaki pek çok şeyi fark ettin. </st><st c="28071">Senin zehir gibi zekân yavaş yavaş olayları doğru yerlere koymaya, görmeye, anlamaya başladı. </st><st c="28165">Artık o öfke yakında seni hedef almaktan vazgeçecek.</st></p>
			<p><st c="28217">– Bunu ben de hissediyorum. </st><st c="28246">İçimde hâlâ devedikeni gibi duruyor ama yakında sadece bana batmayacak.</st></p>
			<p><st c="28317">– Onu oradan söküp atmak yerine başkalarına batırmaya mı niyetleniyorsun?</st></p>
			<p><st c="28391">– Bilmiyorum... </st><st c="28408">İçimdeki öfke ile güç birleşirse neler olur, şimdilik bilmiyorum... </st><st c="28476">Aslında genlerim kötü benim... </st><st c="28507">Her şeye rağmen ben iyi olabilmeyi isterdim. </st><st c="28552">İyi ve güçlü... </st><st c="28568">İçimden bir ses, “Sen hep yenilmeye, sürünmeye, aşağılanmaya mahkûmsun” diyor... </st><st c="28649">“Cezan bitmedi” diyor... </st><st c="28674">Bir gün o sesi de susturacağım... </st><st c="28708">Sizinle konuştukça, yaşadıklarımı sizin akıl süzgecinizden geçirdikçe, o ses eskisi kadar ürkütmüyor beni. </st><st c="28815">Biliyorum, o ses beni kandırmaya, suçlu olduğuma inandırmaya çalışıyor... </st><st c="28889">Annemin sesi o... </st><st c="28907">Bir gün o susacak, ben konuşacağım.</st></p>
			<p><st c="28942">– Sen neler konuşacaksın Ala?</st></p>
			<p><st c="28972">– Önce kaderimin beni sürüklemeye çalıştığı yola girmemek için elimden ne gelirse yapacağım... </st><st c="29068">Artık beni nereye götüreceğini biliyorum ama onun götürdüğü yere gitmeyeceğim... </st><st c="29149">Sonra da yepyeni yollar çizeceğim kendime... </st><st c="29194">İçinde acı, keder, umutsuzluk, haksızlık, adaletsizlik ve yenilginin hiç olmadığı yollar... </st><st c="29286">Onun için size daha fazla ihtiyacım olacak... </st><st c="29332">Siz yanımda oldukça bazı şeyleri yapabilirim gibi bir umut var içimde... </st><st c="29405">Beni bırakmayacaksınız değil mi?</st></p>
			<p><st c="29437">– Ben hep buradayım Ala...</st></p>
			<p><st c="29464">– Öyleyse kork benden dünya! </st><st c="29494">Yeter artık benim korktuğum, biraz da sen kork... </st></p>
			<p><st c="29544">Böyle diyerek ve hafifçe gülümseyerek kalkıyor yerinden. </st><st c="29601">Biraz hayranlık biraz da endişeyle bakıyorum ona. </st><st c="29651">Gerçekten de ne kadar güzel olmuş bizim deli kız! </st><st c="29701">Ama biraz aklı başına gelince ilk işi dünyaya kafa tutmak oldu. </st><st c="29765">Haydi hayırlısı... </st></p>
			<p><st c="29784">Boynuma sıkıca sarıldıktan sonra mağrur bir edayla, topuklu ayakkabılarının üzerinde kuğu gibi sekerek çıkıyor odadan. </st></p>
			<p><st c="29903">Alnımıza yazılan kaderi bir psikiyatrist ne kadar değiştirebilir acaba? </st><st c="29975">Değiştirdik sandığımızda o kader, tebdili kıyafet eder de yine çıkar mı karşımıza? </st><st c="30058">Ala’nın geçmişi, kişisel tarihiyle girdiğimiz kıyasıya mücadeleyi kim kazanacak? </st><st c="30139">Bilmem ki... </st></p>
			<p><st c="30152">Ama bildiğim bir şey varsa, o da, bu hikâyenin burada bitmediği... </st></p>
			<p><st c="30219">2009-2011, Ankara-Kıbrıs-Didim</st></p>
		</div>
<div id="charCountTotal" value="30249"></div></body>
</html>
