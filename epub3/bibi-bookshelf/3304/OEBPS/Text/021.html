<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta content="Atlantis Word Processor 1.6.5.13" name="Generator"/>
    <link href="../Styles/style.css" rel="stylesheet" type="text/css"/>
    <title>Yeniden Sirk Alanında</title>
    <link href="../../fonts.css" rel="stylesheet" type="text/css"/>
</head>
  <body>
  <h1 class="h11">Yeniden Sirk Alanında</h1>

  <p>Anahtar kilidin içinde döndü ve karavanın kapısı açıldı. Güçlü bir fenerin ışığı içeriye doldu.</p>

  <p>Çocuklar eşya yığınlarının altında görülmüyordu. Ama adam içeride birilerini gördüğünden o kadar emindi ki, Peter’ın saklandığı yerin üzerindeki her şeyi apar topar kenara fırlattı.</p>

  <p>Sonunda Peter’ı bulduğunda adam çıldırmış gibiydi. Peter’ı saklandığı yerden yakalayıp çıkarttı. Bunu yaparken o kadar sertti ki, Peter acıyla haykırdı. Sesi duyan Colin de saklandığı yerden kendini merakla dışarı attı!</p>

  <p>“Demek iki kişisiniz!” dedi adam. “Siz veletler burada ne yaptığınızı zannediyorsunuz? Ne kadar zamandır içeridesiniz?”</p>

  <p>“Uzun değil,” dedi Peter. “Başka bir karavana girecekken yanlışlıkla buna binmişiz, karanlıkta yolumuzu şaşırdık.”</p>

  <p>“Güzel hikâye!” dedi adam sinirlenerek. “Şimdi size başkalarının karavanlarına girmek neymiş gösteririm.”</p>

  <p>Fenerini yanında duran rafın üzerine koyup ceketinin kollarını sıvazlamaya başladı.</p>

  <p>Tam o anda Colin ani bir hareketle rafta duran fenere vurdu. Fener havalanıp yere düştü. Paramparça olmuştu. İçerisi bir kez daha ani bir karanlığa gömüldü.</p>

  <p>“Çabuk Peter. Hadi koş!” diye bağırdı Colin ve adamın bacaklarına bir tekme savurdu ama ıskalamıştı. Kapıyı kapatıp basamaklardan aşağı indikten sonra çocuklar yola atladılar.</p>

  <p>Peter karanlıkta kaçmaya çalışırken kafasının arkasından ani bir darbe aldı. O da aynı şekilde adamın bacaklarına vurmaya çabaladı ve hatta birine isabet ettirdi. Adam tekrar hamle yapacakken dengesini kaybedip düştü. Peter olanca hızıyla basamaklardan inip çalılıkların içerisine saklandı.</p>

  <p>Tüm bunlar olurken ürken at, karavanla birlikte dörtnala koşmaya başlamıştı. Karavan bir taraftan diğerine yalpalanarak gidiyordu. İçerideki adam neye uğradığım şaşırmış olmalıydı!</p>

  <p>“Colin! Neredesin?” diye seslendi Peter. “Hadi, çabuk! At karavanla birlikte gidiyor ve adam içeride! Kaçmamız için fırsat!”</p>

  <p>Colin de çalıların içersine saklanmıştı. Olduğu yerden çıkıp beraber son sürat koşmaya başladılar.</p>

  <p>“Bu macera başından sonuna problem dolu,” dedi Colin yavaşlayarak. “Doğru karavana bile binemedik, yanlış olanı seçmişiz.”</p>

  <p>“Ama doğrusu çok işimize yaradı,” dedi Peter. “Ve artık yüzünü görememiş olsak bile hırsızın o çorapları giyen kişi olduğunu biliyoruz. Komik olan şey, adamın sesini bir yerden tanıyor olmam.”</p>

  <p>“Nerede olduğumuz hakkında bir fikrin var mı?” diye sordu Colin. “Yani eve doğru mu, yoksa ters yöne doğru mu koşuyoruz? Tüm olanlardan sonra bir de ters yöne gidiyorsak hiç şaşırmam doğrusu!”</p>

  <p>“Hayır, doğru yoldayız,” dedi Peter. “Nerede olduğumuzu biliyorum. Çok yakında sirk alanına dönmüş olacağız. Sence içeri girip çorapları giyen adamın kim olduğunu bulmalı mıyız? Ben bunu yapmalıymışız gibi hissediyorum!”</p>

  <p>Fakat Colin aynı fikirde değildi. Bu gecelik başına yeterince olay gelmişti zaten. Arkadaşını çok istiyorsa sirkin dışında bekleyebilirdi.</p>

  <p>Böylece Peter yeniden sirk alanına girip bol ışıklı yere doğru yürüdü. Gösteri bitmiş, insanlar evlerine dönmüştü bile. Sirk çalışanları akşam yemeklerini yiyordu. Diğer taraftaki fenerlerden parlak, neşeli ışıklar geliyordu.</p>

  <p>Peter bir arada oynayan çocukları gördü. İçlerinden biri çok uzundu; çünkü tıpkı gösterideki cambazlar gibi uzun, tahta değneklerin üzerine çıkmış yürüyordu. Sirkte tek bacaklı birinin olmadığını söyleyen şımarık kızdı bu. Peter’ın yanında durduğu karavanın yanına kadar geldi ama onu görmedi. Tüm dikkatiyle değneklerin üzerinde durmaya çalışıyordu.</p>

  <p>Peter kızın yerde, ardında bıraktığı izlere baktı. Yürüdüğü yerlerde değnekler garip izler bırakmıştı -düzenli, yuvarlak izler- tıpkı Milton Konağı’nın duvarının yanında gördükleri gibi! Ve işte her şey tam karşısındaydı! Çamurlu, fenerlerin aydınlattığı yolda rahatça görülebiliyorlardı.</p>

  <p>“Şuna bak!” dedi Peter kendi kendine. “Ne kadar körmüşüz. O izler tek bacaklı bir adam tarafından değil, sadece değnekler tarafından yapılmıştı! Nasıl oldu da, daha önce düşünemedik?”</p>

  <p><a id="a30"></a><a id="a31"></a><span class="t5"> </span></p>
</body>
</html>