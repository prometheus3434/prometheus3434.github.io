<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta content="Atlantis Word Processor 1.6.5.13" name="Generator"/>
    <link href="../Styles/style.css" rel="stylesheet" type="text/css"/>
    <title>Maceranın Sonu</title>
    <link href="../../fonts.css" rel="stylesheet" type="text/css"/>
</head>
  <body>
  <h1 class="h11">Maceranın Sonu</h1>

  <p>Louis gözlerini etrafındakilere dikti. “Sen delisin,” dedi. “Benden paçalalarımı kaldırmamı, eğilmemi istiyorsun ve sonra da aniden inciler hakkında saçmalamaya başlıyorsun. Ne incisi? İnciler hakkında hiçbir şey bilmiyorum ben, hiçbir zaman da bilmedim.”</p>

  <p>“Hımm, anlıyorum,” diye karşılık verdi Müfettiş. “Hakkında her şeyi biliyoruz, Louis. Değneklerini Milton Konağı’nı çevreleyen o yüksek duvarı aşmak için kullandın, değil mi? Ve sonra da incileri aldıktan sonra duvarın üzerinden geri döndün.”</p>

  <p>“Neden bahsettiğin hakkında en ufak bir fikrim bile yok,” diye somurtarak cevapladı Louis, ama yüzü çoktan sararmıştı.</p>

  <p>“Biraz hafızanı tazeleyeyim o halde,” dedi Müfettiş. “Arkanda değnek izleri ve bir şapkayla beraber, çoraplarından bir parça yün örneği bıraktın. Ayrıca değneklerini de çobanpüskülünün içine sakladın. Tüm bunların hepsini bir hiç uğruna yapmadın herhalde, değil mi? Bir kez daha soruyorum, inciler nerede?”</p>

  <p>“Kendiniz bulun,” dedi Louis. “Belki de erkek kardeşim onları alıp karavanıyla birlikte gitmiştir. Buradan ayrıldı bile.”</p>

  <p>“Ama incileri burada bıraktı, öyle demişti,” dedi Peter araya girerek. “Siz konuşurken ben de karavanın içerisindeydim!”</p>

  <p>Louis, Peter’a korkunç bir bakış attı. Hiçbir şey söylemedi.</p>

  <p>“Ve sen de incilerin aslanlarla birlikte güvende olacağını söyledin! Öyle değil mi?”</p>

  <p>Louis cevap vermedi.</p>

  <p>“O halde aslanları da sorgularız!”</p>

  <p>Tüm coçuklar, iki polis memuru, otuz kadar merakla yanlarına gelmiş sirk çalışanı ve de nasıl olduysa etrafta serbestçe dolaşan küçük ayıcık da Müfettişle birlikte büyük aslanların kafesine gitti. Müfettiş aslan bakıcısına seslendi.</p>

  <p>Adam hayret içerisinde kendisini çağıran Müfettiş’in yanına geldi.</p>

  <p>“Adın nedir?” diye sordu Müfettiş.</p>

  <p>“Riccardo,” diye yanıtladı adam. “Neden?”</p>

  <p>“Bay Riccardo, aslanlarınızın kafeslerinin içinde inci bir gerdanlık sakladığını tahmin ediyoruz.”</p>

  <p>Riccardo’nun gözleri bunu duyduğunda yuvalarından fırlayacaktı. Müfettiş’e baktı. Kulaklarına inanamamıştı!</p>

  <p>“Kafese girip arayın lütfen,” dedi Müfettiş. “Oynayan döşemeleri veya incilerin saklanabileceği neresi varsa, her yeri arayın.”</p>

  <p>Riccardo halen şaşkınlık dolu vaziyette kafesi açtı. Aslanlar adamın içeri girişini izledi ve bir tanesi tıpkı bir kedi gibi mırladı, sadece çok daha yüksekçe.</p>

  <p>Riccardo döşemeleri kontrol etti. Hepsi sağlam bir şekilde yerli yerindeydi. Sonra arkasını dönüp onu izleyen insanlara baktı. “Efendim,” dedi. “Bu kafeste gördüğünüz gibi aslanlardan başka bir şey yok ve onlar da inci bir gerdanlığı yelelerinde bile saklayamazlar, hemen çıkartmak isterler.”</p>

  <p>Peter, Louis’in suratını takip ediyordu. Louis endişeli gözlerle büyük su kabına bakıyordu. Peter, Müfettişi dürttü.</p>

  <p>“Su kabına bakmasını söyleyin!” dedi</p>

  <p>Riccardo kabın yanına gidip içindeki suyu boşalttı. “Altını çevir,” dedi Müfettiş. Riccardo denileni yaptı ve bir şey fark etmiş gibi oldu.</p>

  <p>“Altının bu şekilde lehimli olmaması gerekirdi!” dedi, “Bakın, bu parça burada olmamalıydı!”</p>

  <p>Herkese kabın altını gösterdi. Emindi ki, birisi kabın altını ustaca lehimlemişti. Riccardo kemerinden bir alet çıkartıp sonradan eklenen lehimi kazırttı.</p>

  <p>Bir şey yere düştü. “İnciler!” diye bağırdı tüm çocuklar hep bir ağızdan. Aslanlar duydukları sesle irkildi. Riccardo kafesin parmaklıkları arasından incileri verdi ve aslanları yatıştırmak için arkasını döndü. Janet’ın yanındaki küçük ayıcık, kükreyen aslanların sesinden korkmuş olacaktı ki, homurdanıyordu. Janet ayıcığı kucağına almak istedi ancak yapamadı. Çok ağırdı.</p>

  <p>“Çok tatmin edici,” dedi Müfettiş, muhteşem gerdanlığı cebine koyarken. Çocuklar hafif bir ses duydu ve arkalarını döndüklerinde Louis’i iki polis memurunun kolları arasında hızlıca götürülürken gördü. Çamaşır iplerini geçtiklerinde mavi çoraplar yine orada, rüzgârda savruluyordu!</p>

  <p>“Gelin,” dedi Müfettiş çocukları önüne alarak. “Hep birlikte Bayan Lucy Thomas’a gideceğiz ve sizler de hikâyenizi başından sonuna kadar anlatacaksınız. Sizi ödüllendirmek isteyecektir. Umarım bu konuda iyi fikirleriniz vardır! Ne istersin, Janet?”</p>

  <p>Ayaklarmın yanındaki küçük ayıcığa bakıp, “Herhalde,” dedi Janet, “bana küçük bir ayı vermez, değil mi? Tıpkı bunun gibi, ama kucağıma alabileceğim kadar küçük. Pam de bir tane isteyecektir, biliyorum.”</p>

  <p>Müfettiş kahkahayla güldü. “Tamam, Gizli Yediler; ayı veya başka bir şey, dilediğinizi isteyebilirsiniz. Bunu hak ettiniz. G.Y. olmasa ne yapardım, gerçekten bilemiyorum! Bana ileride yine yardım edeceksiniz, öyle değil mi?”</p>

  <p>“Tabii ki!” dedi Yediler hep birlikte. Ve siz okuyucular da öyle olacağmdan emin olabilirsiniz!</p>

  <p><span class="t5"> </span></p>
</body>
</html>