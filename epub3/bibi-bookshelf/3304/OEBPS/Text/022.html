<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta content="Atlantis Word Processor 1.6.5.13" name="Generator"/>
    <link href="../Styles/style.css" rel="stylesheet" type="text/css"/>
    <title>Peter Hikâyesini Anlatıyor</title>
    <link href="../../fonts.css" rel="stylesheet" type="text/css"/>
</head>
  <body>
  <h1 class="h11">Peter Hikâyesini Anlatıyor</h1>

  <p>Peter gözlerini yerdeki izlere dikti. Değneğin üzerinde yürüyen kıza baktı; evet, gittiği her yerde aynı izlerden vardı! İşte şimdi de yapbozun diğer bir önemli parçası yerine oturuyordu.</p>

  <p>“Hırsız bir değnek cambazıydı,” diye düşündü. “Duvara değnekler sayesinde tırmanmış olmalı. Colin’i bulup söylemeliyim!”</p>

  <p>Colin’in kendisini beklediği yere koştu. “Colin, müthiş bir şey keşfettim!” dedi. “O izlerin nasıl olduklarını biliyorum; düşündüğümüz gibi tek bacaklı adamla falan bir ilgisi yokmuş!”</p>

  <p>“O halde izler neydi?” diye sordu Colin şaşırarak.</p>

  <p>“Değnekler!” dedi Peter. “Değneklerin uçları! Hırsız değneklerin üzerindeydi, böylece o duvarı kolayca aştı. Ne kadar da zekice!”</p>

  <p>“Ama bunu nasıl yapabilir ki?” diye düşündü Colin. “Hadi eve gidelim, Peter. Çok geç oldu, başım evdekilerle derde girecek. Hem çok da yorgunum.”</p>

  <p>“Ben de,” dedi Peter. “Tamam, bu akşam yapacağımız başka bir şey kalmadı; kafamızı toplayıp yarın sabah yeniden buluşuruz. Janet’a herkese haber vermesini söyleyeceğim. Doğrusunu söylemek gerekirse, hırsızın değneklerle o duvarı nasıl aştığını henüz tam olarak çözebilmiş değilim.”</p>

  <p>Colin yorgunlukla esnedi. Hiçbir şey düşünemiyordu. Karavandan düşerken bir yerlerini zedelemiş ve kafasını çarpmıştı. Kendisini biraz da sersemlemiş hissediyordu. Tek istediği yatağına girmek ve deliksiz bir uyku çekmekti!</p>

  <p>Peter eve döndüğünde Janet uykuya dalmıştı bile. O da kardeşini uyandırmadan kafasındaki onca soru işaretiyle birlikte yatağına girdi. Fakat Peter da düşünemeyecek kadar çok yorgundu.</p>

  <p>Sabah olduğunda Janet’a diğerlerini toplantıya çağırması gerektiğinden başka tek kelime etmedi. Herkes neler olduğunu öğrenebilmek için sabırsızlanıyordu. Tek tek şifreyi fısıldadılar: “Macera!” ve içeriye girdiler. En geç gelenleri Colin oldu, uyuyakalmıştı!</p>

  <p>“Dün gece neler oldu? İncileri mi buldunuz yoksa? Hırsız kimmiş?” diye ardı ardına sorular soruyordu Pam.</p>

  <p>“İncileri bulamadık ama onun haricinde her şeyi öğrendik!” dedi Peter muzaffer bir sevinçle.</p>

  <p>“Öyle mi?” diye sordu Colin şaşırarak. “Sen öğrenmiş olabilirsin, Peter, ama ben değil. Hâlâ çok uykuluyum!”</p>

  <p>“Hadi söyle, Peter,” dedi George. “Daha fazla bekletme bizi, her şeyi anlat!”</p>

  <p>Peter olanları daha iyi anlatabilmek için arkadaşlarını olay yerine götürmenin daha iyi olacağına kanaat getirdi. “Hadi gelin. Küçük Fundalık’a gidelim de, size hırsızın duvarı nasıl aştığını göstereyim,” dedi.</p>

  <p>“Hadi ama, bize burada da söyleyebilirsin!” diye söylendi Janet.</p>

  <p>“Hayır olmaz. Küçük Fundalık’a gidelim,” dedi Peter. Böylece hep birlikte Küçük Fundalık’ın yolunu tuttular. Milton Konağı’nm dev bahçe kapılarının yanına kadar ilerlediler. Bahçıvan John yine oradaydı, çalışıyordu.</p>

  <p>“John! İçeri gelebilir miyiz?” diye seslendi Peter. “Hiçbir şeye zarar vermeyeceğiz.”</p>

  <p>John gülümseyerek kapıyı açtı. Çocuklar içeri girerken “Herhangi bir gelişme var mı? “ diye sordu.</p>

  <p>‘“Evet, pek çok hem de!” dedi Peter ve yanındakilerle hırsızın tırmandığı duvara gitti. “Hadi sen de bizimle gel de, neler bulduğumuzu söyleyeyim, John!”</p>

  <p>“Tamam, ama önce şu arabaya bahçe kapılarını açmama izin verin,” dedi. Dışarıda siyah bir araba bekliyordu.</p>

  <p>Çocuklar yeniden daha önce incelemeye gittikleri yere geldi. “Şimdi dinleyin,” dedi Peter, “Hırsız bir değnek cambazıydı. Tüm yapması gereken duvarın yanına kadar geldikten sonra değneklerinin üzerine çıkıp duvarı aşmaktı. Ardından değneklerini yukarı çekip bu yumuşak zeminin üzerinde yürümüş olmalı. Değnekler sert zeminli tarafta iz bırakmadığı için, hırsız orada güvenle yere basabilirdi. Daha sonra da kenarda bir yere sakladığı kutunun içerisine değneklerini sakladı.”</p>

  <p>“Devam et!” dedi Janet heyecanla.</p>

  <p>“Eve girip incileri aldıktan sonra da duvara geri döndü. Değneklerine yeniden çıktıktan sonra duvara yürüdü ve buradaki izleri bıraktı elbette!”</p>

  <p>“Vay canına! Demek yerdekiler değneklerin izleriydi!” dedi Pam.</p>

  <p>“Evet. Duvara tırmanırken şapkası ağacın dallarından birine takılıp orada kalmış olmalı,” dedi Peter. “Oradan almaya çalışmadı çünkü geri dönmek için vakit harcayamazdı. Bu arada duvardaki tuğlalardan birine de çorabı takıldı ve bulduğumuz yün parçası ayağından söküldü. Duvarın tepesine çıktıktan sonra da diğer tarafa atladı!”</p>

  <p>“Yani benim gördüğüm şey!” dedi Colin. “Ama ben önu gördüğümde değnekleri yoktu, Peter. <span class="t12">Onlar</span><span class="t12">ı</span> <span class="t12">ne yapt</span><span class="t12">ı</span> <span class="t12">o halde?”</span></p>

  <p><a id="a32"></a><a id="a33"></a><span class="t5"> </span></p>
</body>
</html>