<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta content="Atlantis Word Processor 1.6.5.13" name="Generator"/>
    <link href="../Styles/style.css" rel="stylesheet" type="text/css"/>
    <title>Peter ve Colin İçin Şaşırtıcı Olaylar</title>
    <link href="../../fonts.css" rel="stylesheet" type="text/css"/>
</head>
  <body>
  <h1 class="h11">Peter ve Colin İçin Şaşırtıcı Olaylar</h1>

  <p>Yediler hemen sirk alanından kaçıp yola geldi. George, Louis’in fırlattığı taşlardan ayak bileğine isabet eden yeri ovalıyordu.</p>

  <p>“Canavar herif!” dedi. “Neden o eski karavanın içine bakmamızı istemedi ki sanki? Zaten içinde anlamsız bir sürü eşyadan başka bir şey yoktu.”</p>

  <p>“Belki de hırsız incileri oraya saklamıştır!” dedi Janet gülerek.</p>

  <p>Peter, Janet’a bakıp düşündü. “Biliyor musun, haklı olabilirsin!” dedi yavaşça. “Emin olduğumuz tek şey hırsızın sirkten biri olduğu ve inciler o karavanın içinde<span class="t12"> </span>olmasa neden Louis içeri bakmamıza bu kadar kızsın ki?”</p>

  <p>“Keşke içine girip neler olduğuna bakabilsek,” dedi Colin iç çekerek, “Ama bunu nasıl yapabiliriz bilemiyorum.”</p>

  <p>“Pekâlâ, ben biliyorum!” dedi Peter. “Bu gece birlikte gösteri için sirke geleceğiz, Colin! Arada dışarı çıkar ve herkes yeniden sahnedeki yerlerini aldığında biz de karavana gider inciler gerçekten içeride mi diye bakarız.”</p>

  <p>“Ama kesin orada değiller,” dedi Pam. “Saklamak için aptalca bir yer.”</p>

  <p>“İçimde orada olduklarına dair bir his var,” dedi Peter. Bunu söylerken kendinden çok emindi. “Sadece açıklayamıyorum. O gördüğümüz izler oraya gidiyordu, değil mi? Bu yeterince tuhaf zaten, en azından bir başlangıç için.”</p>

  <p>“Kesinlikle öyle,” diye katıldı Barbara.</p>

  <p>Aslında var olmayan tek bacaklı bir adama ait izler! Bu gerçekten çok aptalca bir macera.”</p>

  <p>“İnan bana değil,” dedi George. “Daha çok içinden çıkılmaz bir macera diyelim. Bulduklarımız aptalca ve garip olabilir, hepsi bir araya geldiğinde istediğimiz şeye ulaşacağız bence.”</p>

  <p>“Evet, şimdiye kadar tüm bulduklarımız tuhaf ama birbiriyle bir şekilde alakalı şeyler. Yalnızca parçaları yerlerine nasıl oturtacağımızı bilemiyoruz,” dedi Pam. “İpteki asılı çoraplar, ağaçta bulduğumuz şapkayla uyuşan bir ceket! Birbirinden garip ve saçma izler bizi birçok yere götürüyor ama hiçbir şey söylemiyor.”</p>

  <p>“Hadi artık eve gidelim,” dedi Jack saatine bakarak. “Neredeyse yemek saati oldu. Tüm bir sabahı koca bir hiç uğruna harcadık. Aslına bakarsanız kendimi boşa vakit tüketiyor gibi hissediyorum. Öylece ortalıkta dolanıp duruyoruz.”</p>

  <p>Yolda, evlerine dönerken, “Bugün başka toplantı olmayacak,” dedi Peter. “Colin ve ben bu akşam buluşup sirke gidiyoruz. El fenerini de yanında getir Colin. O incileri eski karavanda bulduğumuzu düşünebiliyor musun!”</p>

  <p>“Öyle olacağını hiç sanmıyorum,” diye karşılık verdi Colin. “Neden bu konuya bu kadar takıldığını anlamıyorum, Peter. Tamam, bu akşam sirkin girişinde buluşalım!”</p>

  <p>Akşam ilk gelen Colin oldu. Peter ise biraz daha geç kaldı. Sirke girmek için on lira daha verirken söylendiler. “Üstelik bu defa gösterinin yalnızca yarısı için.”</p>

  <p>İki çocuk büyük çadıra girip kimseye fark ettirmeden kolayca dışarıya çıkabilmek için arka taraflarda bir yere oturdular. Gösterinin başlamasına az bir zaman kalmıştı.</p>

  <p>İzledikleri gösteri gerçekten güzeldi. Palyaçolar, değnek cambazları ve diğer tüm akrobatlar her zamankinden daha güzel görünüyordu. Gösterinin tamamını izleyemeden çıkacakları için üzüldüler.</p>

  <p>İki çocuk arada dışarı çıktıklarında sirk alanı karanlığa gömülüydü. Nerede olduklarını anlamak için durdular. “İşte orada,” dedi Peter, Colin’in kolundan çekerek. “Gördün mü? İşte orada, şu karavan olduğundan eminim.”</p>

  <p>Dikkatlice karavanın yanına geldiler. Birileri görüp sorun çıkartabilir diye fenerlerini yakmamışlardı. Peter karavanın en alt basamağından yere düştü. Kalkıp yeniden tırmanmaya başladı.</p>

  <p>“Hadi,” diye fısıldadı Colin. “Kimsecikler yok! Kapısı da kilitli değil. Hemen etrafı arayıp şu işi bitirelim!”</p>

  <p>İki çocuk karavana girdikleri anda karanlıkta bir şeye çarptılar. “Artık fenerlerimizi yakalım mı?” diye fısıldayarak sordu Colin.</p>

  <p>“Tamam olur, etrafta kimsecikler yok,” dedi Peter. Böylece, dikkatlice gölgelerin arasında fenerlerini yaktılar.</p>

  <p>Fener etrafı aydınlattığı anda gördükleri şeyle adeta dehşete düştüler! Yanlış karavandaydılar! Bu tüm sirk malzemelerinin saklandığı o küçük karavan değildi! Tam aksine insanların içinde yaşadığı karavanlardan biriydi. Olamaz! Yakalandıkları takdirde her şey berbat olabilirdi.</p>

  <p>“Dışarı çıkalım, hemen!” dedi Peter. Ama tam bunu söylediği sırada Colin kolunu yakaladı. Dışarıdan binlerinin seslerini duymuştu! Sonra birisi basamaklardan çıktı. Peki, şimdi ne olacaktı?</p>

  <p><a id="a26"></a><a id="a27"></a><span class="t5"> </span></p>
</body>
</html>