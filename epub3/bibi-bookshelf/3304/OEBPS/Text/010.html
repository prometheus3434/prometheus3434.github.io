<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta content="Atlantis Word Processor 1.6.5.13" name="Generator"/>
    <link href="../Styles/style.css" rel="stylesheet" type="text/css"/>
    <title>Sıra Dışı Buluntular</title>
    <link href="../../fonts.css" rel="stylesheet" type="text/css"/>
</head>
  <body>
  <h1 class="h11">Sıra Dışı Buluntular</h1>

  <p>Yediler bir gün öncesinde Kızılderilicilik oynadıkları Küçük Fundalık’ın yolunu tuttular.</p>

  <p>“Şimdi, adam tam olarak duvarın neresine tırmanmıştı?” diye sordu Peter, Colin’e. Colin biraz düşündükten sonra eliyle çobanpüskülünü işaret etti.</p>

  <p>“Şuradaki çobanpüskülünü görüyor musun? Adam oradaki çalılıkla, şu küçük meşe ağacının arasındaki duvardan geldi. Tam olarak burası olduğundan eminim.”</p>

  <p>“Hadi o zaman, gidip bir bakalım,” dedi Peter. Yediler, Küçük Fundalık’ta yürürken kendilerini oldukça önemli hissediyordu. Çok geçmeden çobanpüskülüyle küçük meşenin arasına geldiler. Durup bir süre duvara baktılar.</p>

  <p>Duvar en az iki metre yükseklikteydi. Böylesine dik bir duvara kim merdivensiz çıkabilirdi ki?</p>

  <p>“Bakın! İşte burası aşağı atladığı yer,” dedi Pam aniden, çobanpüskülünün yakınındaki derin izleri gösterek. Herkes birden baktı.</p>

  <p>“Evet. Burası yere ilk ayak bastığı yer olmalı,” dedi George. “İzden hiçbir şey çıkaramayacak olmamız üzücü; yani eğer ayak izlerini görebiliyor olsaydık çok işimize yarayabilirdi. Ama burada yalnızca derince, anlamsız bir iz var - büyük bir ihtimalle topuklarının izleri olmalı.”</p>

  <p>“Keşke duvarın diğer tarafına geçebilseydik,” dedi Peter bir anda. “Belki de orada bir veya iki tane ayak izi bulabiliriz. Hadi gidip bahçıvana içeri girebilir miyiz diye soralım. Bizim çiftlikte çalışan işçilerden birinin arkadaşı ve beni tanıyor.”</p>

  <p>“İyi fikir,” dedi George ve hep birlikte girişe doğru yöneldiler. Bahçıvan o sırada ön bahçedeki demir, büyük giriş kapısının ardında çalışıyordu. Çocuklar hep bir ağızdan seslendi.</p>

  <p>“Hey John! İçeri gelip etrafa bakabilir miyiz? Hani şu hırsızlık olayı hakkında. Onu geçtiğimiz gün duvarın üzerinde gördük. Polisler de gözlerimizi açık tutmamızı tembihledi. Biz de bu yüzden etrafı inceliyoruz.”</p>

  <p>John hafifçe güldü ve demir kapıları açtı. “Anlaştık, ben de sizinle gelirsem pek sorun yaratacağınızı sanmam,” dedi. “Hırsızın o duvarları nasıl aştığını hâlâ anlamış değilim. Dün bütün bir öğlen boyunca ön bahçede çalıştım. Eğer bahçe kapısından girseydi kesinlikle onu görmem gerekirdi. Ama öyle yapmadı anlaşılan.”</p>

  <p>Yedi çocuk da John’la beraber duvarların etrafında gezindi. Colin, çobanpüskülüyle yakınındaki küçük meşe ağacının duvarın kenarından görünen tepesini gördü. Durdu.</p>

  <p>“İşte adamın duvara tırmandığı yer burası,” dedi. “Hadi ayak izlerini arayalım.” Baktıkları yerde gerçekten birtakım izler vardı ama bunlar bir ayak izine benzemiyordu bile.</p>

  <p>Yediler izlerin üzerine eğildi.</p>

  <p>“Komik, değil mi?” diye söze girdi Peter. “Yuvarlak ve birbiri ardına devam eden izler! Yaklaşık olarak her biri diğerinden onar santimetre uzakta - sanki birisi elindeki büyük bir sopanın ucunu yere saplayarak yürümüş gibi. Bu izleri ne tür bir şey yapmış olabilir ki, John?”</p>

  <p>“Bu soru benim de kafamı kurcaladı,” diye karşılık verdi John. O da gördüklerine bir anlam veremiyordu. “Belki de polisler bu konuda bir şeyler yapabilir, en azından artık hırsızın buradan duvara tırmandığını biliyoruz.”</p>

  <p>Yediler ve John birlikte, yerdeki izleri dikkatlice inceledi. İzlerden hiçbir anlam çıkmıyordu. Sanki birisi sopasıyla yeri oyup durmuştu - ama bunu kim, ne maksatla yapmış olabilirdi ki? Ve eğer yaptıysa da, bunun yüksek bir duvara tırmanmak için nasıl bir yardımı dokunabilirdi?</p>

  <p>“Söyleyebileceğim tek şey hırsızın merdiven kullanmadığı,” dedi John ve ekledi, “hepsi barakanın içinde kilitli ve anahtarları da cebimde. O hırsız bu dik duvarı nasıl tırmanmış, bir türlü anlayamıyorum.”</p>

  <p>“Bir cambaz olmalı, hepsi bu,” dedi Janet duvarın üzerine bakarak. Sonra aniden gözlerine takılan bir şey oldu. Heyecanla, gördüğünü diğerlerine işaret etti.</p>

  <p>“Baksanıza, bu da nedir böyle? Şuradaki keskince tuğlanın üzerinde takılıp kalmış olan şeyi görüyor musunuz?”</p>

  <p>Herkes Janet’ın gösterdiği yere bir bakış fırlattı. “Bir parça yüne benziyor,” dedi Pam. “Belki de hırsız duvara tırmanırken bu sivri çıkıntı elbisesine takıldı ve bir parça yünü üzerinden söktü.”</p>

  <p>“Bana yardım etsene, George,” dedi Peter. “Onu oradan alacağım. Çok değerli bir ipucu olabilir.”</p>

  <p>George, Peter’ı yukarıya kaldırdı. Peter çeviklikle yün parçasına uzandı. George arkadaşını yeniden yere indirdiğinde herkes birden Peter’ın etrafını sarıp meraklı gözlerle buldukları ipucuna baktı.</p>

  <p>Üzerinde kırmızı desenleri olan bir parça mavi yün iplikti Peter’ın elinde tuttuğu.</p>

  <p>“Pekâlâ, belki de bu parça hırsızın kazağından sökülmüş olabilir,” dedi Janet. “Kırmızı desenli, mavi, yün kazak giyen birini aramakla işe başlayabiliriz o halde!” Çok geçmeden başka bir şey daha buldular ama bu seferki buluntu çok daha büyük bir keşifti.</p>

  <p><a id="a10"></a> </p>
</body>
</html>