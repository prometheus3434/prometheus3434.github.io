<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta content="Atlantis Word Processor 1.6.5.13" name="Generator"/>
    <link href="../Styles/style.css" rel="stylesheet" type="text/css"/>
    <title>Cambaz Trinculo</title>
    <link href="../../fonts.css" rel="stylesheet" type="text/css"/>
</head>
  <body>
  <h1 class="h11">Cambaz Trinculo</h1>

  <p>Yediler hayal kırıklığı içinde adama baktılar. Şüphelendikleri cambaz, kafasının tepesindeki birkaç gri saç teli dışında tamamen saçsızdı. Hırsız bir başkası olmalıydı o halde. Colin ağacın tepesindeyken belirgin bir şekilde hırsızın kafasının üzerini görmüştü. Ortasındaki seyrelti hariç, saçının tamamen siyah olduğundan emindi.</p>

  <p>Colin peruğu eline aldı, dikkatlice inceledi. Belki de hırsız soygun sırasında peruk takmıştı. Ama bunun ortasında bir açıklık yoktu! Kalınca, tamamıyla başı kaplayan bir peruktu elinde tuttuğu.</p>

  <p>“Peruğumu çok sevmişe benziyorsun,” dedi ve güldü cambaz. “Cambazlar kel olamaz, bilirsiniz. Genç ve olabildiğince güzel görünmeliyiz. Şimdi her birinize imzamı vereceğim, sonra gitmeniz gerekli, anlaştık mı?”</p>

  <p>“Teşekkürler,” dedi Peter adama bir parça kâğıt ve bir kalem verirken.</p>

  <p>Homurtulu küçük bir ayı sallanarak yakınlarına doğru geldi. Bir başınaydı.</p>

  <p>“Oh, şuna baksanıza!” dedi Janet heyecanla. “Sizce yanımıza gelir mi? Buraya gel, küçük ayıcık.”</p>

  <p>Ayı yaklaştı ve Janet’a sürtündü. Janet da kollarını ayının üzerine koyup onu kaldırmaya çalıştı ama ayı hiç ummadığı kadar ağırdı. Tam o sırada tuhaf, asık yüzlü genç bir adam içeri girip hayvanı boynundan kabaca yakaladı.</p>

  <p>“Seni kötü çocuk!” dedi ve küçük yavruyu sarstı. Ayı sızlanıyordu.</p>

  <p>“Hayır, yapmayın!” dedi Janet sıkılarak. “O çok tatlı, sadece bizi görmek için yanımıza geldi.”</p>

  <p>Genç adamın kılığı biraz garipti. Üzerinde pullar olan bir kadın elbisesiyle, çiçekli bir şapka takmıştı. Altına ise oldukça kirli, yumuşak bir kumaş pantolon giymişti.</p>

  <p>Peter, genç adam ayıyı alırken dikkatlice, adamı süzdü. “O da gösteride var mıydı?” diye sordu. “Hatırlamıyorum da.”</p>

  <p>“Evet. Değnek cambazlarından biriydi,” dedi kâğıtları imzalamakla meşgul adam. “Adı Louis. Her hayvanla ilgilenir. Daha sonra tekrar gelip kafeslerindeki ayıları ziyaret etmek ister miydiniz? Yaşlı Jumbo’ya yemesi için bir iki tane çörek getirirseniz size bayılacaktır. Tıpkı bir köpek gibi uysal.”</p>

  <p>“Ah, tamam. Çok isteriz!” dedi Janet. Küçük ayıcıkla birlikte yeni arkadaşlar bulmanın ne kadar da harika olabileceğini hayal etti. “Yarın uğrayabilir miyiz peki?”</p>

  <p>“Elbette, yarın sabah gelin,” diye cevapladı cambaz. “Trinculo’yu sorun. Bu benim adım. Buralarda bir yerlerde olacağım.”</p>

  <p>Çocuklar teşekkür edip adamın yanından ayrıldılar. Sirkteki insanlardan yeterince uzaklaşıncaya kadar tek kelime etmediler.</p>

  <p>“Hırsızın o cambaz olmadığına sevindim,” dedi Janet. “İyi biri, komik de bir suratı var. Siyah saçlarını çıkarttığında şaşkınlıktan dilimi yutacaktım!”</p>

  <p>“Ben de,” dedi Peter. “Kendimi aptal gibi hissettim zaten. Hırsızın neye benzediğini hatırlıyorum sanmıştım. Trinculo’nun suratını görünce o olduğunu düşündüm ama yanılmışım. Gördüğüm adam daha genç biriydi.”</p>

  <p>“Yüzlere göre kıyaslama yapmamalıyız belki de,” dedi Colin. “Kırmızı desenli mavi süveter giyen birini bulmamız daha akıllıca!”</p>

  <p>“Gidip bütün mahallede böyle birini arayamayız ya,” dedi Pam. “Aslına bakarsan bunu yapmak bayağı zor.”</p>

  <p>“Daha iyi bir fikrin var mı o halde?” diye sordu Colin.</p>

  <p>Tabii ki Pam’in de tüm diğerleri gibi daha iyi bir önerisi yoktu. “Elimiz kolumuz bağlandı şimdi işte,” dedi Peter umutsuzca.</p>

  <p>“Bu gerçekten anlamsız. Onca şey araştırdıktan sonra, tam bir yere vardığımızı sanıyoruz fakat elimize kalan koca bir hiç oluyor.”</p>

  <p>“Yarın sirk alanına gidelim mi?” diye sordu Pam. “Hırsızı bulmak için değil elbette çünkü cambazlardan biri olmadığını artık biliyoruz. Sadece hayvanları görmek için. Ne dersiniz?”</p>

  <p>“Evet, tabii ki. O ayıcığı çok sevdim,” dedi Janet. “Hem yaşlı Jumbo’yu da yakından görmek harika olacak. Filleri de çok seviyorum.”</p>

  <p>“Ben gelebileceğimi sanmıyorum,” dedi Barbara. “Fillerden biraz korkarım, çok büyükler.”</p>

  <p>“Ben de gelmeyeceğim,” dedi Jack. “Peki ya sen gelecek misin, George? Yarın pullarımızı değiş tokuş edeceğimizi konuşmuştuk, biliyorsun.”</p>

  <p>“Evet biliyorum. Tamam, biz de gelmeyeceğiz, millet,” dedi George. “Kızmazsın, değil mi Peter? Ayılar ve fillerle arkadaşlık kurmanın gizli topluluğumuzla bir ilgisi yok ne de olsa.”</p>

  <p>“O halde Janet, Pam, Colin’le birlikte gideceğiz,” dedi Peter. “Bu arada unutmayın ki kırmızı çizgili, mavi bir süveter peşindeyiz. Gözlerinizi yeterince açık tutun, neyle karşılaşacağınızı asla bilemezsiniz.”</p>

  <p>Peter söylediğinde haklıydı. Ertesi gün Janet’la birlikte göreceği şey büyük bir sürpriz olacaktı.</p>

  <p><a id="a16"></a><a id="a17"></a><span class="t5"> </span></p>
</body>
</html>