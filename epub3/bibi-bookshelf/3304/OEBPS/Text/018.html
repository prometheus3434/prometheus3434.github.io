<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta content="Atlantis Word Processor 1.6.5.13" name="Generator"/>
    <link href="../Styles/style.css" rel="stylesheet" type="text/css"/>
    <title>Başka Sıra Dışı İzler</title>
    <link href="../../fonts.css" rel="stylesheet" type="text/css"/>
</head>
  <body>
  <h1 class="h11">Başka Sıra Dışı İzler</h1>

  <p>Yediler sirki çevreleyen çitlerin üzerine oturdu. Kendilerini cesaretleri kırılmış hissediyorlardı.</p>

  <p>“Giydiği ceket, bulduğumuz şapkayla birebir uyan birini bulduk ama kafasındaki saçlar farklı olduğu için hırsızın o olmadığını öğreniyoruz!” diye söylendi Peter.</p>

  <p>“Söylemem gerek ki bu en çıkmaza düştüğümüz macera. O kadar şey keşfediyoruz ama her seferinde boşa kürek çekmiş oluyoruz!”</p>

  <p>“Eğer ki o çorapları giyen birini bulsak bile, bu onun hırsız olduğu anlamına gelmez artık,” diye ekledi Janet. “Hırsız adamın amcası veya başka biri de olabilir pekâlâ!”</p>

  <p>Bu herkesin kahkahalara boğulmasına neden oldu. “Her neyse,” dedi Peter, “Şapkanın hırsızlıkla alakalı olduğundan bile emin değiliz zaten. Onu sadece bir ağacın tepesinde bulduk, hepsi bu!”</p>

  <p>“Ama bu tamamen tesadüf olamaz,” dedi George. “Bir şekilde o şapkanın da olayla bir ilgisi var, sadece nasıl olduğunu bilmiyoruz.”</p>

  <p>Yediler çitlerin üzerinde oturmuş, kafalarındaki onlarca soru işaretiyle etrafa bakınıyordu. Bu ne kadar da karmaşık bir maceraydı böyle! Janet aniden bir çığlık attı.</p>

  <p>“Ne oldu? Aklına bir şey mi geldi?” dedi Peter.</p>

  <p>“Hayır. Ama bir şey görüyorum,” diye karşılık verdi Janet ve sağ taraftaki bir şeyi işaret etti. Diğerleri de gösterdiği yere baktılar.</p>

  <p>Baktıkları taraftaki toprak çamur kıvamına gelmişti ve üzerinde tıpkı duvarın önünde inceledikleri izlerin aynıları vardı! Tıpkı tek ayaklı adamın takma bacağıyla bıraktığı izler gibi.</p>

  <p>“Sanırım bu izlerin boyutları ölçtüklerimizle aynı olabilir,” dedi Peter heyecanla ileri atılarak. “Tek bacak William’ınkinden daha büyük gibiler. Bunları da ölçeceğim.”</p>

  <p>Peter bir parça ipini cebinden çıkarttıktan sonra dikkatlice yerdeki izlerden birinin üzerine yerleştirdi. Sonra bir diğerine ve bir diğerine. Işıl ışıl gözleriyle kafasını kaldırıp diğerlerine baktı.</p>

  <p>“Görüyor musunuz? Tamamen aynılar! Tüm bu izler hırsızın tırmandığı duvarın dibinde gördüklerimizle aynı!”</p>

  <p>“O halde burada da tek bacaklı bir adam olmalı - aynı izlerden bırakabilecek başka bir tahta bacaklı adam,” dedi Colin heyecanla. “Bu kişinin hırsız olamayacağı kesin çünkü tek bir bacakla duvara tırma-namaz. Ama her kimse bir şekilde hırsızla suç ortağı olmalı!”</p>

  <p>“Onu bulmalıyız,” dedi George. “Eğer ki yakın bir arkadaşını veya karavanını paylaştığı kişiyi bulabilirsek, hırsıza da rahatça ulaşabiliriz. Büyük bir ihtimalle de hırsız o çorapları giyiyordur! İşte şimdi adam gibi bir şeylere ulaşmaya başladık!”</p>

  <p>Peter biraz önce parendeler atan küçük kıza yanına gelmesi için işaret etti. “Bakar mısın!” dedi. “Buradaki tek bacaklı adamla konuşmak istiyoruz. Hangi karavanda kalıyor?”</p>

  <p>“Dalga mı geçiyorsun,” diye karşılık verdi küçük kız. “Burada tek bacaklı bir adam yok. Öyle birinin sirkte ne işi olabilir ki? Burada hepimizin iki tane bacağı vardır! Zaten ikisine de ihtiyacımız var! Komik olduğunu mu zannediyorsun?”</p>

  <p>“Hadi ama,” dedi Peter inanmamış bir tavırla. “Burada tek bacaklı biri olduğunu biliyoruz ve onu gerçekten görmemiz lazım. Bak burada nerede olduğunu söylemen için bir parça çikolata bile var.”</p>

  <p>Kız çikolatayı kapıp yüzsüz bir şekilde güldü. “Vay canına! Koca bir hiç için çikolata!” dedi. “Sizler delisiniz! Tekrar söylüyorum, burada tek bacaklı biri falan yok!”</p>

  <p>Kız, Yediler’in bir soru daha sormalarına fırsat bile vermeden taklalar atarak ortadan kayboldu!</p>

  <p>Yandaki karavanlardan bir kadın, “İstiyorsanız peşinden gidin,” diye seslendi.</p>

  <p>“Ama size farklı bir şey söylemeyecektir. Çünkü burada tek bacaklı biri yok!”</p>

  <p>Kadın karavanın içerisine girip kapıyı kapattı. Yediler bir kez daha afallayıp kalmıştı. “Önce Chimney Kulübesi’nin hemen önünde izler bulup hırsıza ait olduklarını sandık,” dedi Peter ve ekledi, “Sonra da izlerin olayla ilgisi olmayan tek bacaklı bir adama ait olduğunu öğrendik. İşte şimdi yine aynı izlerden bulduk ama burada da tek bacaklı bir adam olmadığını söylüyorlar! Delirmek üzereyim!”</p>

  <p>“Hadi izleri takip edelim en azından,” dedi Janet. “Şuradaki uzun otların içinde izleri takip etmemiz çok zor ama yeterince dikkatli olursak belki de becerebiliriz.”</p>

  <p>Gizli Yediler zor da olsa izleri takip edebilmeyi başardı. İzler dosdoğru aslanların kafesinin hemen yanındaki bir karavana gidiyordu. Karavanın yakınındaysa Louis’in basamaklarında oturduğu başka bir karavan daha vardı. Çocuklar izleri takip ederken Louis şaşkınlıkla onları izliyordu.</p>

  <p>Yediler ilerleyip yavaşça küçük karavanın basamaklarına çıktı. Dikkatlice camdan bakmaya çalıştılar. İçeride birçok, tuhaf, kullanılmayan sirk eşyası vardı. Birisinin yaşadığı türde bir yere benzemiyordu.</p>

  <p>Yanlarına aniden düşen bir taş hepsini yerinden zıplattı. “Siz ne yaptığınızı sanıyorsunuz orada öyle, haddiniz olmayan işlere burnunuzu sokmayın!” diye bağırdı Louis. Eline başka bir taş aldı. “Dediğimi duymadınız mı, ikileyin!”</p>

  <p><a id="a24"></a><a id="a25"></a> </p>
</body>
</html>