<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <div style="mso-element:para-border-div;border:none;border-bottom:solid #4F81BD 1.0pt; mso-border-bottom-themecolor:accent1;padding:0cm 0cm 4.0pt 0cm">
    <h1 class="MsoTitle">6. BÖLÜM</h1>
  </div>

  <p>Yüzme havuzu olarak da iş gören safra tankının kapısını açar açmaz, deniz suyunun keskin kokusu Doktor Julia Huxley'i çarpmıştı. Oregon'un yapısından dolayı, elli metrelik uzunluğuyla daha çok olimpik ölçülerde bir havuza benziyordu. Sadece iki kulvarı vardı ve kenarındaki dar yürüyüş yolları üzerinde kaymaz bantlar olan mat mermer taşlarla döşenmişti. Floresan ve elektrik ampullerinin karışımından oluşan aydınlatma gün ışığı etkisi yaratıyordu. Duvarlar uyumlu seramiklerle kaplıydı ve bunlar temizlik ekibinin sürekli problemi halindeydi. Safra tankı gemiyi ağırlaştırmak üzere doldurulduğunda duvarlardaki parlak mermerler kaçınılmaz olarak su yosunlarıyla kaplanıyordu.</p>

  <p>Çok iyi bir yüzücü olmasa da dört temel stili biliyordu. Serbest, hızlı kulaç atmaktı, kurbağalama, dayanıklılık içindi, sırtüstü, vücudun garip bir şekilde hareket halinde dengede kalabilmesiydi ve kelebek ise güçlü kulaç demekti. Bir yüzücünün kollarını ve gövdesini sudan çıkararak vücudunu bir yay gibi yapıp öne atıp suda ilerlemesi müthiş bir güç gerektiriyordu. Havuzun başında durarak, kulvarında kelebek stilde hızla ilerleyen yalnız yüzücüyü seyretti. Hareketleri sanki yüzmek için doğmuş gibiydi. Uzun ve akıcı devinimlerle, en ufak enerjisini boşa harcamadan, bir yunus balığı gibi suya girip çıkıyordu. Kolları serbest kaldığında neredeyse hiç su sıçratmadan kulaç atıyordu.</p>

  <p>Daha yakından bakınca, antrenmanı olduğundan da ağır hale getirmek için bileklerine geçirdiği sugeçirmez ağırlık bantlarını gördü. Kendi düşüncesine göre bu, egzersiz yapmayı çok aşan ve mazoşizme yaklaşan bir etkinlikti. Kaldı ki kendisi, geminin spor salonunu çok az kullanırdı ve yuvarlak hatlarındaki istenmeyen kiloları atmak için yogayı tercih ederdi.</p>

  <p>Juan'ın bacağını kaybetmeye ne kadar iyi uyum sağladığını neredeyse unutmuştu. Bu durumun kendisini durdurmasına, hatta yavaşlatmasına bile izin vermemişti. Hayatındaki diğer her şey gibi bunu da başa çıkılması gereken bir meydan okuyuş olarak görmüştü.</p>

  <p>Cabrillo havuzun öbür ucunda çevik bir dönüş yapıp ona doğru yüzmeye başladı. Taktığı gözlük mavi gözlerini gizlemişti ve her nefeste ağzı kocaman açılıyordu. Onu görmüş olmalıydı ve kendisine ayrılan zamanın bitmek üzere olduğunu anlamıştı, çünkü aniden hızlanarak yüzmenin son bölümünü adeta bir kısa mesafe koşusuna çevirmişti.</p>

  <p>Geminin doktoru olarak, Hux tüm ekibin sağlık durumu hakkında bilgiye sahipti. Yüzüşüne bakarak Juan'ın şimdiki yaşının yarısında olduğuna yemin edebilirdi.</p>

  <p>Köpükler içinde gelerek ona yaklaşırken, kenara sıçrattığı suyla, Armani gömleği ve haki pantolonunun altına giydiği Gucci ayakkabılarının ıslanmasından korkan doktoru geri kaçmaya zorlamıştı. Julia kıyafetinin üzerine, hiç eksik olmayan laboratuvar önlüğünü giymişti. Juan havuzun kenarına ellerini koyarak, Julia'nın arkasındaki rekortmenlerin saatine baktı.</p>

  <p>"Kahretsin yaşlanıyorum," diyerek gözlüğünü ve bileklerindeki ağırlıkları çıkarttı.</p>

  <p>"Beni kandırabilirdin." Julia kendisini tek bir hareketle havuzdan yukarı çeken Juan'a bir havlu fırlattı.</p>

  <p>"Yarım saattir sudayım," dedi Juan, kalın havluyla vücudunu kurularken. Onun önün de küçük bir mayoyla durmaktan sıkıldıysa da, bu hiç belli olmuyordu. Zaten fiziğinden dolayı da utanılacak bir şeyi yoktu. "Beş yıl önce, on beş tur fazla yapardım."</p>

  <p>"Beş yıl önce benim de gözlerimin kenarında kırışıklık yoktu. Bunları aş artık," dedi gözlerinin kenarındaki ince çizgileri ortaya çıkaran bir gülümsemeyle. Ancak bunlar gülmekten oluşan çizgilerdi, yaşlanma habercisi olanlardan değil.</p>

  <p>"Ne derler, 'Gençlik çağı gençlere bırakılmayacak kadar değerlidir.' "</p>

  <p>"Sen, sana emanet edileni iyi değerlendirmişsin gibi geliyor bana Juan Cabrillo."</p>

  <p>Omuzlarını silkti ama reddetmedi. "Havuz kıyafetini giymediğine göre, akşam yemeğindeki mükemmel Wellington bifteğinin hakkını vermek için gelmedin buraya. Nedir o zaman?"</p>

  <p>Yüzünde bir endişe belirdi. "Küçük bir sorunumuz var. Aslında Max' in sorunu ama hepimizi etkileyebilecek bir şey."</p>

  <p>Julia psikoloji eğitimi almamıştı, ama tıp geçmişi ve sakinleştirici tavırlarıyla geminin fiili psikolojik danışmanı olmuştu.</p>

  <p>Juan havluyu omuzlarına attı ve hiç eksilmeyen dikkatini Hux'a yöneltti. "Anlat bana."</p>

  <p>"Eski karısı telefon etti bu akşam."</p>

  <p>Juan lafını kesti. "Üç tane var onlardan. Hangisi?"</p>

  <p>"Lisa. İki numara. Los Angeles'ta çocuklarla birlikte olan. Tüm ayrıntıları vermedi, ama eski karısı oğullarının kaçırıldığını düşünüyor."</p>

  <p>Juan bir an tepki göstermedi. Max'in karılarının hiçbiri Max'in hayatını nasıl kazandığını bilmiyordu. Ekibin çoğu gibi, Max de küçük bir deniz nakliyat şirketinde gemici olarak çalıştığını söylemişti. Bu yüzden Cabrillo, kaçırma olayının Max'in şirkette yaptığı işle ilgili olduğunu düşünmüyordu. Yine de bu fikri tamamen göz ardı edemezdi. Yıllar boyunca güçlü düşmanlar edinmişlerdi. Sonunda sordu. "Herhangi bir fidye talebi gelmiş mi?"</p>

  <p>"Hayır, şimdilik yok. Annesi bu işin arkasında kimin olduğunu bildiğini düşünüyormuş, ancak LAPD (Los Angeles Polis Teşkilatı) ya da FBI bir yere varamamışlar. Çocuğunu bulmak için Max'in yardımını istiyor."</p>

  <p>Juan, Max'in çocuğunun şu anda yirmi üç ya da yirmi dört yaşlarında olması gerektiğini düşündü. Kızı, ondan birkaç yaş büyük, çevre hukuku konusunda çalışan çaylak bir avukattı. Kyle Hanley, üniversitede bir yıl bile dayanamamış, o zamandan beri Los Angeles'ın karşı kültür ortamlarında vakit öldürmekteydi. Birkaç kez uyuşturucu bulundurmaktan gözaltına alınmıştı, ama Juan, rehabilitasyon merkezinde geçirdiği iki yıldan sonra temiz kaldığını sanıyordu. Juan'ın şirketi kurmasından iki yıl önce boşanmış olmalarına karşın, Max'in ikinci karısıyla birkaç kez karşılaştıklarını hatırlıyordu. Max, karısının bir zamanlar sevgi dolu, harika bir kadın olduğunu, sonra ne olduysa, maceralar yaşayan kendisi olduğu halde kocasını sadakatsizlikle suçlayan hırçın bir paranoyak haline geldiğini anlatmıştı Cabrillo'ya.</p>

  <p>Max, çocuklarının iyi yetişmesi için elinden gelenin en iyisini yapmış, onlara mahkemenin belirlediği nafaka ve çocuk bakım ücretinin çok üzerinde maddi destek sağlamıştı. Kızları, parlak ve hırslı bir kadın haline gelirken, oğulları Kyle ise, hayatın kendisine borçlu olduğuna inanan insanlardan biri olmuş ve Max hangi yolu denerse denesin, hayatını düzene sokmak için yaptığı tüm teklifleri reddetmişti.</p>

  <p>Juan, Max'in çocuğa yardım etmek için gereken her şeyi yapacağını biliyordu ve bu konuda neden doğrudan kendisine gelerek yardım istemediğini tahmin edebiliyordu. Eğer gelseydi,</p>

  <p>Juan şirketin tüm olanaklarını Kyle'ı kurtarmak için seferber ederdi ve Max asla böyle bir iyilik istemezdi.</p>

  <p>"Tanrım, bazen ne kadar inatçı olabiliyor."</p>

  <p>"O da aynısını senin için söyledi," diye karşılık verdi Hux. "Bu konuda sana gelmeyi düşünmedi, çünkü senin yardımını kabul etmesi için baskı yapacağından emindi. Bana çok açık bir şekilde bu konunun şirketi değil sadece kendisini ilgilendirdiğini ve tek başına halledeceğini söyledi."</p>

  <p>Cabrillo bu tavrı bekliyordu ama yine de Hanley'in inatçılığına sinirlenmişti. "Planı neymiş?"</p>

  <p>"Torpilleri teslim eder etmez senden Oregon"u uluslararası havaalanına sahip en yakın şehir olan Karaçi'ye yönlendirmeni isteyecek. Oradan bulacağı ilk uçakla Los Angeles'a uçacak. Sonrasında ne yapacağını henüz düşünmemiş."</p>

  <p>Juan saatine baktı. İki saat içinde randevu noktasına varacaklardı. İşlerini bitirir bitirmez Karaçi'ye yirmi saat içinde varabilirlerdi. Şirketin Gulf-Stream jeti, bir sonraki görev için hazır edilmek üzere Monaco'da bekliyordu. Uçağı Pakistan'ın en büyük şehrine zamanında getirtebilirdi ama ticari uçuşun daha hızlı olacağını biliyordu. Gerçi bu, silah ve diğer yasak bazı şeyleri geride bırakması anlamına gelirdi ama Los Angeles'ta ihtiyaçları olan her şeyi bulabilecekleri yeteri kadar insan vardı. O yüzden bunu çok dert etmedi.</p>

  <p>Kafasında olası soruları sıraladı ama Max'le doğrudan konuşana kadar düşünmemeye karar verdi.</p>

  <p>Geminin ana bilgisayarı havuz alanındaki ışıkları birkaç kez yakıp söndürdü. Juan aleti havuzda bir sonraki kullanıcının randevu saatine göre ayarlamıştı. Böylece yüzmeyi zamanında bırakabiliyordu. Bornozu ve tokyolarını giydi. Hux da onunla beraber havuzdan çıktı. Sugeçirmez kapağın iyice kapandığından emin olana kadar bekledi. "Bu akşam onunla konuşup düşüncesinin yanlışlığını anlamasını sağlayacağım."</p>

  <p>"Bu yüzden konuyu sana açtım. Max yalnız gidemez." Juan'ın en iyi arkadaşına yardım edeceği konusunda hiç kuşku yoktu ama Julia'nın rahatladığı her halinden belli oluyordu.</p>

  <p>"Sağ ol Hux. Bir gün, Max'in dik başlılığı başına bir dert açacak ama o gün bugün değil."</p>

  <p>Bir buçuk saat sonra, Juan Cabrillo, duşunu yaptıktan sonra Harekât Merkezi'ne girdi. Stoney ve Murphy, dümen ve silah kontrol kısımlarındaki koltuklarında oturuyorlardı. Hali haberleşme istasyonundaydı ve Linda Ross da sonarın başındaydı. Bandar Abbas'tan kaçarken içinde bulundukları gergin havadan eser kalmamıştı. Oregon<sup>1</sup> daki roket torpili teslim etmek görece kolay bir işti. Birkaç dakika sonra Max içeri girdiğinde, içerideki hava aniden soğumuş gibi oldu. Kimseye tek kelime etmeden doğruca mühendislik konsoluna gitti.</p>

  <p>Juan koltuğundan kalkıp yanına yaklaştı.</p>

  <p>"Duymak istemiyorum," dedi Hanley, kafasını bilgisayar monitöründen kaldırmadan.</p>

  <p>"İşimiz biter bitmez Pakistan'a doğru bir rota belirleyeceğiz. Bize uçak biletleri alması için birini ayarlarım. Sabah ikimiz oturup ne yapacağımıza karar veririz."</p>

  <p>"Bu senin savaşın değil," dedi Max.</p>

  <p>"Sana öyle geliyor. Birisi senin ailenden birini kaçırmış. Bana göre bu, annemin ya da babamın kaçırılmasıyla aynı şey. Öyle bir durumda en azından bana vardım etmeni beklerdim. Bu yüzden senin yanında olmamamı bekleme benden."</p>

  <p>Max bir şey demeden önce bir an duraksadı. "Teşekkürler Juan."</p>

  <p>"Lafını bile etme." Kumanda koltuğuna geri döndü, konu halledilmişti. " Linda, bir şey var mı?"</p>

  <p>"Olumsuz, ama hâlâ yirmi dakikamız var."</p>

  <p>"Tamam, Max sende her şey hazır mı?"</p>

  <p>"Torpil güvertede askıda ve bir teknisyen vinç kumandasının başında bekliyor."</p>

  <p>"Hali, radarda ya da haberleşme kanalında bir şey var mı?"</p>

  <p>"Hayır efendim. Hint Okyanusu'nda bulabileceğiniz en kör noktadayız. Sekiz saattir ne bir gemi gördüm ne de herhangi birinin sesini duydum."</p>

  <p>Buluşma yeri olarak, yük gemisi ve tankerler tarafından fark edilmemek için ticari gemi rotalarından çok uzakta ve balıkçı teknelerinin rahatsız etmemesi için de zengin deniz yaşamı olan yerlerin uzağında bir alan seçilmişti. Operasyon saati de, yukarıdan birilerinin görmesi riskine karşı, uydu kapsama alanındaki bir boşluğa denk getirilmişti.</p>

  <p>Linda'nın sesi duyuluncaya kadar on beş dakika daha geçti. "Temas. Neredeyse tam altımızda, yüz yirmi metre aşağıda makine sesleri duyuyorum. Safra tankını boşaltıyorlar." Sesi temizleyerek bilgisayara taşıdı ve daha önce Overholt'un vermiş olduğu kayıtla karşılaştırdı. "Teyit edildi. Yüzeye doğru yükselen, Tallahassee."</p>

  <p>"Çok iyi," dedi Juan. "Dümenci tüm dikkatini topla. O denizaltıya hasar verirsen satın almak zorunda kalırsın."</p>

  <p>Los Angeles sınıfı denizaltı derinliklerden yukarıya doğru yükselirken birkaç dakika daha geçti. O kadar yavaş çıkıyordu ki birkaç kilometre uzakta kimse bir şey duyamazdı. Eric Stoney, denizaltının Oregon"un gövdesinin altına vurmayacağından emin olmak için, bilgisayar görüntüsünü ikiye bölmüş, bir tarafta sonar dönüşlerini izlerken diğer yandan Oregon'un GPS koordinatlarını kontrol ediyordu. Tallahasse'deki mürettebatın görevi denizaltıyı Oregon's, göre sabit konumda tutmaktı. Gerekli herhangi bir düzeltmeyi yapmak Eric'in göreviydi. "Kırk beş metre," dedi Linda. "Yükselişi yavaşlıyor. Yavaşlıyor. Otuz metrede dengeliyor."</p>

  <p>"İskele hizasında yüz seksen metre açıkta," dedi Eric.</p>

  <p>"Kırk metre uzağımızda yüzeye çıkacakları şekilde biraz kaydır bizi lütfen Bay Stoney."</p>

  <p>Eric baş ve kıç iticileri çalıştırarak on bir bin tonluk geminin suda yanal olarak hareket ederek tam istediği noktaya gelmesini sağladı. Ardından dinamik konumlandırma programını çalıştırarak, bilgisayarın gemiyi sabit konumda tutmasını sağladı.</p>

  <p>"Gelmeye başladı yeniden. Dakikada üç metre."</p>

  <p>"Çok iyi sonar. İdare sende."</p>

  <p>"İdare bende." Linda tekrar etti. Juan yerinden kalktı ve Harekât Merkezi'nin arka tarafındaki asansöre doğru yürüdü. Hemen arkasından Max de ona yetişti. Birlikte asansörle Oregon'un köprüsüne çıktılar. Kapı açılır açılmaz bunaltıcı hava kendisini hissettirdi.</p>

  <p>Köhne köprü kapkaranlıktı ama ikisi de gemiyi o kadar iyi tanıyordu ki ana güverteye çıkan kıç merdivenlerini bulmak için ışığa ihtiyaçları yoktu. Dışarıda, yıldızlar, henüz kendisini göstermemiş olan ayın yokluğundan istifade pırıl pırıl parlıyorlardı.</p>

  <p>İskele küpeştesinin ötesinde yüz metrelik denizaltının yüzeye iyice yaklaşmasıyla birlikte karanlık sular hareketlenmeye başlamıştı. Önce gözetleme kulesi gözüktü, ardından suda büyürcesine ön güvertesi ve uzun kıç güvertesi belirdi. En sonunda da bıçak gibi kuyruk dümeni gözüktü. Sudan son derece yavaş bir şekilde ve dengede çıktığından neredeyse hiç dalga oluşturmadı. Sudan tamamen çıkmadan, tehditkâr sessizliğiyle yüzeyde suyun tadını çıkaran bir deniz canavarı gibiydi. Juan el telsizini dudaklarına götürerek, "Bay Stoney, su alıp beş metre aşağı indirin bizi. Güvertelerimizin biraz daha yakın hizalanmasını istiyorum."</p>

  <p>Eric, emri aldığını bildirip, pompaları çalıştırdı. Biraz sonra Oregon yavaş yavaş suyun içine gömülmeye başlamıştı.</p>

  <p>"Güverte personeli, şu usturmaçaları yan taraflara koymaya başlayın." Juan'ın emriyle birlikte güvertede bir hareketlilik başladı ve adamlar kalın lastik tamponları suyun üzerine doğru indirdiler. Aldatma amaçlı kullandıkları kamyon lastiklerinin aksine bunlar zarar görmeden, çok yüksek basınçlara dayanabilen modern yastıklardı.</p>

  <p>Tallahassee"nin sadece güvertesinin bir kısmı, kulenin ön tarafı yukarı doğru yükseldi ve emniyet ışıklarının cılız kızıllığı dışarı vurdu. Burası denizaltının taşıyabileceği yirmi dört adet Mk 48 ADCAP torpiline ait yükleme iskelesiydi. Bu göreve gelirken, şu anda Oregon'un güvertesinde bekleyen İran torpilini alabilmek için her zamanki ADCAP yükünün yarısını almıştı. Ele geçirilen bilgisayar bilgilerinin bulunduğu kasalar da İran torpilinde gizlenmişti.</p>

  <p>Cabrillo el telsizinin mandalına yeniden bastı. "Evet dümenci, iticileri kullanarak bizi yaklaştır, yüzde yirmi beş güç."</p>

  <p>"Yirmi beş, hayhay."</p>

  <p>Oregon bekleyen denizaltıya doğru, oluşturduğu dalgalar denizaltıya varmadan yok olacak şekilde suyu ittirerek, çok yavaş bir şekilde yaklaşıyordu. Tallahassee'nın gözetleme kulesinde, birçok subay gece görüş dürbünleriyle gemiyi izliyordu.</p>

  <p>"Yavaşlayın Bay Stoney," Juan uzmanlaşmış gözleriyle mesafe ve hızı kestirerek emretti. Gemiler birbirine yedi metreden daha yakındı. "Çok iyi. Şimdi ters yöne yüzde on."</p>

  <p>Eric'in, denizaltıya üç metre mesafe kala gemiyi durdurmak için yüzde on güçle çalıştırdığı iskele tarafındaki iticiler suyu köpürttü.</p>

  <p>"Burada tut bizi lütfen," dedi Juan, güvenli hattı kullanarak.</p>

  <p>"Ustalıklı bir gemi idaresi." Bu ses Tallahassee'nin gözetleme kulesinden yükseliyordu. "Teşekkürler," diye karşılık verdi Juan. "Paketi almak için hazır mısınız?"</p>

  <p>Denizaltı kaptanı, "Bana iki paket olduğu söylenmişti," diye bağırdı.</p>

  <p>"Planlarda ufak bir değişiklik oldu. Umman Denizi'nde bir kargaşa olunca mecbur kaldık." "Nasıl çalıştı?"</p>

  <p>"İnanmayacaksınız ama hatasız."</p>

  <p>"Çok iyi. Biz hazırız. Güvenli uydu aralığımız dört dakika kırk saniye sonra kapanacak."</p>

  <p>Juan vincin kontrolleri başında bekleyen teknisyene döndü. Vinç her an devrilecek gibi durmasına rağmen, yetmiş ton taşıyacak güçteydi. Halatların boşluğu alındı ve roket torpili taşıyan askılar güverteden havalandı. Hemen yanında duran adamlar ipleri kontrol ederek silahın korkuluklardan uzak durmasını sağlamaya çalışıyorlardı. Uzun vinç kolu ekseni etrafında dönerek beklemekte olan denizaltının üzerine geldi. Tam altında denizciler torpili almak üzere bekliyorlardı.</p>

  <p>Denizcilerden biri evrensel el hareketleriyle vincin hareketlerini yönlendiriyor ve parmağını, çevirerek silahın alçalması için biraz daha kablo bırakmasını işaret ediyordu. Aracın yükleyicisine sabitleyerek iplerini çözdüler. Tayfa başı eliyle işaret ederek, torpilin alındığını, vinci geri çekebileceklerini belirtti. Torpil gövdenin içinde kaybolur kaybolmaz büyük kapı kapanmaya başladı.</p>

  <p>"Vinci sabitleyim" Juan, Eric Stoney'e seslenmeden önce yukarıdaki adamlara emretti. "Dümenci, bizi uzaklaştır, yüzde yirmi güç ve safrayı boşalt. Gemiyi yüksek hız için hazırla ve bizi Karaçi'ye en çabuk ulaştıracak rotayı tespit et."</p>

  <p>"Monaco'ya gideceğimizi sanıyordum." Mark Murphy'ydi bu. Riviera' ya komşu bu zengin prenslikte birkaç hafta geçirmeyi umduğu, sesinden anlaşılıyordu. Maurice, Juan'a Murphy'nin Sihir Dükkânı'ndan bir smokin bile sipariş ettiğini ve Monaco'da James Bond taklidi yapacağını söyledi.</p>

  <p>"Merak etme," diye güvence verdi Juan. "Sen gideceksin. Max ile benim başka planlarımız var."</p>

  <p>Hali Kasım'ın sesi hattı böldü. "Radar teması başkan. Yüz mil uzağımızda, doğu yönünde radar menziline girdi."</p>

  <p>"Takip et ve beni bilgilendir." Juan ellerini ağzının iki yanma getirerek Oregon'dan giderek uzaklaşmakta olan Tallahassee"nin kaptanına doğru bağırdı. "Radarda bir sinyal aldık. Doğumuzda ve oldukça uzakta ama yine de isterseniz Houdini<sup>(1)</sup> hareketinizi yapıp kaybolun."</p>

  <p>"Anlaşıldı. Teşekkürler." Kaptan el salladı. "Yaklaşırken gördük onu. Pasif sonara ulaşan seslerden terk edilmiş olabileceği izlenimini edindik ve alıcılarımıza ne radar ne de bir telsiz sinyali ulaştı. Otomatik bir yardım sinyali bile yoktu. Bilinen nedenlerle biz araştıramadık ama siz denemek isteyebilirsiniz. Eğer terk edilmişse, bu oldukça kabarık bir kurtarma ücreti anlamına gelir."</p>

  <p>"Olabilir," dedi Juan etkilenerek. Oregon yoluna devam ederken, bir ganimet ekibini gemiye çıkartıp, onu Karaçi'ye götürmelerini sağlayabilirdi. "Büyüklüğü hakkında bir fikriniz var mı?"</p>

  <p>"Gövdesine çarpan dalgaların sesinden, sonar teknisyenim sizinkiyle aynı boyda, yüz yetmiş metre ya da o civarda bir boyu olduğunu tahmin etti."</p>

  <p>"Tüyo için teşekkürler kaptan. Bir kontrol etmekte fayda var gibi görünüyor."</p>

  <p>"İyi şanslar Oregon." Bununla birlikte kuledeki son adam da kapaktan içeri girerek gözden kayboldu. Hemen ardından, denizaltının safra tankı girişlerinin etrafında, içeri dolan suyun dışarı attığı havanın oluşturduğu bir püskürme görüldü. Reaktörün gücü yedi kanatlı uskura aktarılınca, denizaltının arkasındaki sular bir anda köpürmeye başladı. Kuyruk plakaları sakin okyanus sularına gömülürken, pruvalarını aşan bir dalga oluştu. Koca gemi hızla batarak, sanki hiç var olmamış gibi kendi krallığına doğru gözden kayboldu. Ardında bıraktığı belli belirsiz dalgalanma da suyun yüzeyinde sönüp gitti.</p>

  <p>"Geçimini sağlamak için berbat bir yol." Max kaşlarını çattı. Tam olarak klostrofobik olmasa da kapalı ortamlar pek ona göre değildi.</p>

  <p>"Line SEAL zamanlarında, bir iki kez hızlı hücum denizaltılarında görev yapmış. Söylediğine göre kaldığı birçok beş yıldızlı otelden iyilermiş."</p>

  <p>"Linç pintidir. Gittiği yerleri gördüm. Saatlik ödeme yapılabilir, temiz çarşaf ekstradır türü batakhanelerdir."</p>

  <p>Oregon doğuya doğru hızlandıkça rüzgâr esmeye başladı. Birkaç dakika sonra manyetohidrodinamik gemiyi öyle hızlandıracaktı ki güvertede durmak bir tayfunla karşılaşmak gibi olacaktı. Güverte görevlileri vinç kolunu sabitlemişlerdi ve tekerlekli sehpayı da torpil odasına geri götürmüşlerdi.</p>

  <p>"Ne dersin Max?"</p>

  <p>"Neye ne derim?"</p>

  <p>"İlerideki terk edilmiş gemi. Durup bir göz atalım mı yoksa hızla Karaçi'ye mi devam edelim?"</p>

  <p>Max, rahatça piposunu yakabilmek için Cabrillo'yu merdiven boşluğuna yönlendirdi. "Kyle önceki günden beri kayıp. Eski karım kimlerle birlikte öldüğünü -hoşlanmadığı bir grup arkadaş- bildiğini düşünüyor ki bu beni, durumun onun iddia ettiği kadar ciddi olmadığına inandırıyor. Pakistan'a ulaştıktan sonra Los Angeles'a varmamız en az yirmi dört saat sürecek. O yüzden bir hayalet gemiyi araştırmak için kaybedilecek bir saatin pek önemi yok."</p>

  <p>"Emin misin?" Max'in piposundan havalanan küller yüzüne doğru gelince, gözlerini kırpıştırarak sormuştu bu soruyu Juan. "Özür dilerim." Max, piposunun yanına hafifçe vurdu. "Tabii tabii, bir sorun olmaz."</p>

  <p>"Eric, beni duyuyor musun?" Juan el telsizinden sordu.</p>

  <p>"Buradayım."</p>

  <p>"Yeni rota. Bizi uygun olan en süratli şekilde şu gemiye götür. Gomez'i bul ve Robinson'u hazırlamasını söyle." George "Gomez" Adams, film yıldızları kadar yakışıklı bir helikopter pilotuydu. Takma adını, cazibesini, Güney Amerikalı bir uyuşturucu baronunun, Adams Ailesi dizisindeki Carolyn Jones'a çok benzeyen karısı üzerinde deneyince almıştı. "Ona pozisyonumuzu alır almaz, UAV'yi fırlatma kızağında görmek istediğimi söyle. Gerekirse sen uçurursun."</p>

  <p>Hayatını kurtarmak için bile olsa Eric gerçek bir uçağı kullanamazdı ama o kadar çok uçuş simülatörüyle oynamıştı ki Oregon'un uzaktan kumandalı araçlarını rahatlıkla yönetebilirdi.</p>

  <p>Cabrillo sordu. "Tahmini varış süremiz nedir?</p>

  <p>İki saatin biraz üzerinde.</p>

  <p>"İki saat içinde varırsak kendini ikramiye listesine yaz."</p>

  <div style="mso-element:para-border-div;border:none;border-bottom:solid #4F81BD 1.0pt; mso-border-bottom-themecolor:accent1;padding:0cm 0cm 4.0pt 0cm"></div>
</body>
</html>
