<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <div style="mso-element:para-border-div;border:none;border-bottom:solid #4F81BD 1.0pt; mso-border-bottom-themecolor:accent1;padding:0cm 0cm 4.0pt 0cm">
    <h1 class="MsoTitle">1 BÖLÜM</h1>
  </div>

  <p><i>Bandar Abbas, İran</i></p>

  <p>Yorgun görünümlü şilep, Bandar Abbas'ın yoğun limanı açıklarında İranlı güvenlik görevlilerinin dikkatini çekecek kadar uzun süre demirli kalmıştı. Yakındaki bir donanma üssünden hareket eden silahlı bir devriye botu masmavi sığ sularda hızla ilerleyerek yüz elli metreden uzun olan gemiye doğru yaklaştı.</p>

  <p>Geminin adı Norego’ydu ve eğer sancak direğindeki bayrağa bakılırsa Panama bandıralıydı. Görünüşe göre ömrünü genel yük gemisi olarak geçirdikten sonra konteyner görevine verilmişti. Üçü başta, ikisi kıçta olmak üzere güvertesinden uzanan 5 adet kargo vinci dalsız ağaçlar gibi gözüküyordu. Onların etrafında da kaptan köprüsünün pencerelerine kadar yükselen parlak renklere boyanmış konteynerler dizilmişti. Çok sayıdaki konteynere karşın gemi, suyun oldukça üstünde, azami yük çizgisinin altındaki en az beş metrelik kırmızı boyayı gözler önüne serecek şekilde duruyordu. Gövdesi boydan boya maviydi ancak epeydir yüzeyine bir kat boya bile sürülmemiş gibi görünüyordu. Üst kısmı da uyumsuz bir yeşil tonda boyanmıştı. İki bacası da isten o kadar kararmıştı ki asıl renkleri belli olmuyordu. Bacalardan çıkan bir öbek duman geminin üzerinde tabaka halinde asılı kalmıştı.</p>

  <p>Metal payandalarla oluşturulmuş bir iskele, geminin kıçından sarkıtılmış, üzerlerinde yağa bulanmış iş elbiseleri olan adamlar şilebin dümen yatağı üzerinde çalışıyorlardı.</p>

  <p>Devriye teknesi yaklaştığında, süratli botun kaptanlığını üstlenen asteğmen megafonu ağzına götürerek, "Merhaba Norego" diye Farsça seslendi. "Geminize çıkacağımızı bildiriyoruz." Muhamined Ghami aynı sözleri İngilizce olarak da tekrarladı.</p>

  <p>Az sonra ter lekeleri içinde bir üniforma giymiş oldukça kilolu bir adam iskele başında belirdi. Astına başıyla işaret verdi ve geminin merdiveni alçalmaya başladı.</p>

  <p>Birbirlerine yaklaştıklarında, Ghami adamın omuzlarındaki kaptan apoletlerini gördü ve üzülerek bu düzeyde bir insanın kendini nasıl böylesine bıraktığını merak etti. Norego"nun kaptanının kocaman göbeği kemerinden bir karış sarkıyordu. Beyaz şapkasının altından yer yer grileşmiş yağlı siyah saçları gözüküyordu ve yüzü de iki günlük uzamış sakallarla kaplıydı. Geminin sahiplerinin bunun gibi bir adamı nereden bulduklarını merak etti.</p>

  <p>Adamlarından biri devriye botunun 50 kalibrelik makinelisinin başında dururken bir diğerine sert gövdeli şişme botu çıkış iskelesine bağlamasını işaret etti. Diğer bir gemici yakın mesafede omzunda bir AK-47 asılı vaziyette duruyordu. Ghami silahının kılıf kapağının açık olup olmadığını kontrol ettikten sonra yardımcısıyla birlikte gemiye çıkan merdivenlere atladı. Tırmanırken kaptanın saçlarını yatırdığını ve pis gömleğini düzelttiğini gördü. Boşuna çabalıyordu.</p>

  <p>Güverteye eriştiğinde Ghami geminin sacının yer yer kalktığını ve on beş yirmi yıldır boyanmamış olduğunu fark etti.</p>

  <p>Pas, nakliye konteynerleri dışında her şeyin yüzeyini kaplamıştı. Onlar da muhtemelen tayfaların ihmalinden zarar görecek kadar uzun süre güvertede değillerdi. Küpeşte demirlerindeki boşluklar zincirlerle doldurulmuştu. Üst güverte o kadar paslanmıştı ki neredeyse yıkılıverecekmiş gibi duruyordu.</p>

  <p>Tiksintisini gizleyerek kaptana sert bir selam verdi. Kaptan kocaman göbeğini kaşıyıp şapkasının kenarına dokunarak belli belirsiz bir karşılık verdi.</p>

  <p>"Kaptan, ben İran donanmasından Asteğmen Muhammed Ghami. Bu da deniz er Khatahani."</p>

  <p>"Norego'ya hoş geldiniz asteğmen," dedi şilebin kaptanı. "Ben Kaptan Ernesto Esteban."</p>

  <p>Adamın İspanyol aksanı o kadar baskındı ki Ghami anlamak için her kelimesini kafasında yeniden düşünüyordu. Esteban, İranlı denizciden dört beş santimetre uzundu, ama fazla kiloları omuzlarını düşürmüş, sırtını da kamburlaştırmış olduğundan neredeyse aynı boyda gözüküyorlardı. Koyu renk gözleri sulanmıştı. Ghami'nin elini sıkmak üzereyken güldüğünde sarı ve çarpık dişleri ortaya çıktı. Nefesi de ekşi peynir gibi kokuyordu.</p>

  <p>"Dümen donanımınızda nasıl bir sorun var?"</p>

  <p>Esteban İspanyolca küfrederek, "Yatak sarmış. Bu bir ayda dördüncü kez oluyor. Cimri patronlar tersanede onarmama izin vermediler, bu yüzden adamlarım halletmek zorunda kaldı. Bu gece yola çıkmamız lazım, en geç yarın sabah " dedi.</p>

  <p>"Yükünüz ve teslim yeriniz?"</p>

  <p>Kaptan nakliye konteynerlerinin birine eliyle vurdu. "Boş kutular. Tam Norego'ya uygun yükler."</p>

  <p>"Anlamadım," dedi Ghami.</p>

  <p>"Dubai'den Hong-Kong'a boş konteynerler taşıyoruz. Dolu konteynerler gemiyle taşınır, boşaltılır ve rıhtıma yığılır. Biz de onları yeniden doldurulacakları Hong-Kong'a geri taşırız." Geminin karinasının neden suyun o kadar üzerinde olduğu şimdi anlaşılıyordu. Boş konteynerler olsa olsa birkaç ton çekerdi. "Peki, buraya geri gelirken ne taşıyorsunuz?"</p>

  <p>"Anca masraflarımızı karşılayacak şeyler," dedi Esteban acınaklı bir şekilde. "Kimse bu gemiyi boş kutulardan daha değerli bir şey için sigorta etmez."</p>

  <p>"Mürettebat beyanınızı, konşimentoyu ve geminin evraklarını görmem gerekiyor."</p>

  <p>"Bir sorun mu var?"</p>

  <p>"Buna evraklarınızı gördükten sonra karar vereceğim," diyerek karşısındaki sevimsiz adamı yola getirecek tehditkâr bir ifade kullandı Ghami. "Tekneniz İran karasularının içine kadar girmiş durumda ve bu da bana gerek gördüğümde bu tekneyi karış karış arama hakkı veriyor."</p>

  <p>"No problema sinyor," dedi Esteban aşırı nazik bir yumuşaklıkla. Sırıtışı daha çok yüzünü buruşturur gibiydi. "Şu sıcaktan kaçıp ofisime girelim mi?"</p>

  <p>Bandar Abbas, Basra Körfezi'nin dar giriş noktasındaki Hürmüz Boğazı'nın en kavisli yerinde konuşlanmıştı. Yaz aylarında, gün içinde sıcaklık nadiren elli derecenin altına düşerdi ve emen hemen hiç rüzgâr olmazdı. Ayaklarının altındaki metal zeminde rahatlıkla yumurta pişirilebilirdi.</p>

  <p>"Yolu gösterin o zaman," dedi Ghami, elini köprü üstüne doğru uzatarak.</p>

  <p>Norego'nun içi de dışı kadar köhneydi. Yerdeki muşamba döşeme ufalanmıştı ve çıplak sac duvarlarda yer yer soluk boya öbekleri vardı. Tavana monte edilmiş floresan lambalardan vınlama sesleri geliyordu. Birçoğu gelişigüzel aralıklarla yanıp sönerek dar koridorda koyu gölgeler oluşturuyordu.</p>

  <p>Esteban, Ghami ve Khatahani'yi korkulukları sallanan dar bir güverte yolundan geçirerek daha kısa bir koridora çıkarttı. Ofisinin kapısını açarak içeriye buyur etti. Ofisin sonundaki açık kapıdan kaptanın kamarası gözüküyordu. Toplanmamış bir yataktan lekeli çarşaflar sarkıyordu. Odada ayrıca duvara monte edilmiş bir şifoniyer ve onun da üzerinde boydan boya çatlamış bir ayna vardı.</p>

  <p>Dikdörtgen şeklindeki ofisin tek lombozunun camı tuzdan o kadar aşınmıştı ki içeriye ancak loş bir ışık sızabiliyordu. Duvarlar siyah kadife üzerine cafcaflı renklerle boyanmış üzgün bakışlı palyaço resimleriyle bezenmişti. Diğer bir kapı Tahran'ın kenar mahallelerindeki benzerlerinden bile daha pis görünümlü bir tuvalete açılıyordu. Odada içilen sayısız sigaradan kalan zift kokusu her şeyin üzerine sinmişe benziyordu. Kendini bildiğinden beri sigara tiryakisi olan İranlı deniz subayı Ghami bile genzinde hissettiği bu kokudan tiksinmişti.</p>

  <p>Esteban masa lambasının kordonunun ucundaki çıplak telleri masanın yanındaki prize soktu. Masa lambası prizden çıkan kıvılcımlar eşliğinde göz kırparak yandı. Esteban tuhaf bir iniltiyle kendini koltuğuna bıraktı. İki müfettişe masanın önündeki sandalyelere oturmalarını işaret etti. Ghami oturmadan önce gördüğü hamamböceği ölüsünü, cebinden çıkarttığı bir kalemle yere ittirdi.</p>

  <p>Masasını karıştıran kaptan bulduğu içki şişesini, iki Müslüman'a bir bakış attıktan sonra İspanyolca bir şeyler mırıldanarak çekmeceye geri koydu. "İşte belgeler," diyerek bir dosyayı uzattı. "Dediğim gibi, Dubai'den Hong-Kong'a sadece boş konteyner taşıyoruz." Bir başka dosyayı masanın üstüne koyarak, "Mürettebata ait evraklar. Bana sorarsanız bir gemi dolusu nankör. İstediğinizi atın içeri. Bence hiç mahzuru yok. Bunlar da Norego'nun evrakları," dedi.</p>

  <p>Ghami gemi personelinin isimlerini parmağını evrakın üzerinde gezdirerek ve milliyetlerine dikkat ederek okudu. Her birinin kimliklerini ikişer kez kontrol etti.</p>

  <p>Gemi mürettebatı Çinli, Meksikalı ve Karayip Adaları'ndan gelenlerden oluşuyordu. Dümeni tamir edenlerin görüntüsüyle uyumlu bir listeydi. Kaptanın kendisi de Meksika, Guadalahara'dandı. On bir yıldır Trans-Ocean Shipping and Freight şirketinde çalışıyordu, on altı yıldır da Norego'nun kaptanıydı. Esteban'ın sadece kırk iki yaşında olduğunu görünce şaşırdı Ghami. Adam altmışına yakın gösteriyordu.</p>

  <p>Kuşku uyandıracak hiçbir şey yoktu ama Ghami yine de bir şeyi atlamak istemiyordu. "Burada sekiz yüz yetmiş konteyner taşıdığınız yazıyor.</p>

  <p>"Aşağı yukarı."</p>

  <p>"Ambara mı istiflediniz?"</p>

  <p>"Güverteye yüklenmemiş olanları evet."</p>

  <p>"Bakın kaptan, sizi hor görmek istemem ama bunun gibi bir gemi etkin bir şekilde konteyner taşımaya uygun tasarlanmamış. Ambarlarınızda kaçak mallar için uygun yerler olabileceğinden şüpheleniyorum. Tamamını denetlemek istiyorum. "</p>

  <p>"Dümen donanımım tamir edilene kadar elimdeki en bol şey zaman asteğmen," dedi kendinden emin bir şekilde. "İsterseniz tüm gemiyi arayabilirsiniz. Gizleyecek hiçbir şeyim yok."</p>

  <p>Ofisin kapısı aniden sonuna kadar açıldı ve tahta terlikli bir Çinli tayfa iç eri dalarak kaptana heyecanlı ve telaşlı bir şekilde Kanton dilinde bir şeyler söyledi. Esteban küfrederek masasından fırladı. Onun bu telaşlı hareketi nedeniyle ayağa kalkan Ghami'nin eli kılıfına doğru gitti. Esteban onu görmezden gelerek, elli kilo fazlası olan iri vücudunun mümkün kıldığı ölçüde bir çeviklikle odanın diğer ucuna doğru koşturdu. Tam tuvaletin kapısına yetişmişti ki tesisattan gırtlaktan çıkarcasına gurultulu bir su sesi duyuldu. Tuvaletin kapısını çarparak kapattı. Hemen ardından gayzer gibi fışkırarak tavana çarpan suyun sesi duyuldu. Yeni ve daha keskin bir koku küçük odayı tamamen kapladı.</p>

  <p>"Bunun için kusura bakmayın," dedi Esteban. "Seng bizim foseptik sistemiyle uğraşıyor.</p>

  <p>Pek başarılı olduğunu söyleyemem doğrusu."</p>

  <p>"Eğer bir şey saklıyorlarsa bile, bulmak istediğimden emin değilim," dedi er Khatahani komutanına fısıltıyla.</p>

  <p>"Haklısın," dedi Ghami cevap olarak. "Bu körfezde bu dangalağa ya da onun külüstür mavnasına güvenecek tek bir kaçakçı bulamazsın."</p>

  <p>Kaçakçılığı eski, geçerli ve asil bir gelenek olarak gören Ghami espri yapmıyordu. Esteban'a dönerek, "Kaptan, anladığım kadarıyla geminizi tamir etmekle meşgulsünüz. Evraklarınız da düzgün görünüyor. O yüzden sizi daha fazla meşgul etmeyelim."</p>

  <p>"Emin misiniz?" diye sordu Esteban, tek kaşını kaldırarak. "Size bir gemi turu yaptırabilirim."</p>

  <p>Gerek yok," dedi Ghami, ayağa kalkarken.</p>

  <p>"Nasıl isterseniz." Esteban önlerine düşerek onları ofisten çıkarttı ve loş koridorlardan geçerek tekrar güverteye vardılar. Öğleden sonra güneşinin göz kamaştırıcı ışıkları, özellikle geminin karanlık dehlizlerinden sonra neredeyse can yakıyordu. Norego'nun arkasındaki puslu ufkun oluşturduğu fonda, tankları ham petrol dolu üç yüz elli metrelik bir süper tanker kuzeye doğru yol alıyordu.</p>

  <p>Ghami borda iskelesinde Esteban'ın elini sıkarak, "Eğer dümendeki sorunu yarına kadar halledemezseniz Bandar Abbas liman yetkililerine haber verin. Gerektiği zaman teknenizi gemilerin yolundan uzaklaştırıp limana çekmeleri gerekebilir," dedi.</p>

  <p>"Bu domuzu yakında adam ederiz," dedi Esteban. "Yorgun olabilir ama yaşlı Norego hâlâ hayat dolu."</p>

  <p>Ghami adama kuşku dolu bir bakış attı. Khatahani'yle birlikte merdivenlerden indi ve adamlarını selamlayarak bota bindi. Halatı çözer çözmez hızlanan bot, tuzlu karanlık sularda temiz beyaz bir iz bırakarak hızla yorgun şilepten uzaklaştı.</p>

  <p>Esteban korkuluklara dayanarak belki bir dönüp bakan olur diye İran teknesine el salladı, ama gözüken oydu ki İranlılar, Norego'dan olabildiğince çabuk uzaklaşmak istercesine hızla yol alıyorlardı. Kaptan kocaman göbeğini kaşıyarak devriye botunun uzaklarda gözden kayboluşunu izledi. Artık bir nokta haline gelmişti ki üst güvertede ikinci bir adam belirdi. Bir tutam kestane rengi saçı, üstü tamamen açılmış kafasının kenarlarına dökülen bu adam Esteban'dan daha yaşlıydı. Dikkatli kahverengi gözleri ve kaygısız bir havası vardı. İyi korunmuş formuna rağmen hafifçe göbeklenmişti.</p>

  <p>"Ofisindeki mikrofonun yenilenmesi gerekiyor," dedi lafa doğrudan girerek. "Hepinizin sesi helyum gazı çekmiş çizgi film kahramanları gibi geliyordu."</p>

  <p>Kaptan dişlerinin arkasına koyduğu gazlı bezleri çıkarmak için bir süre uğraştı. Bir anda yanaklarının tombul hali yok oldu. Ardından kahverengi lensleri çıkararak yeniden şaşırtıcı derecede mavi gözlerine kavuştu. Şapkasını ve altındaki yağlı peruğu da çıkarınca dönüşüm tamamlandı, yaşlı ve talihsiz deniz kurdu, yerini sert hatlı yakışıklı bir adama bıraktı. Doğal sarışındı ve saçlarını alabros kestirmişti. Sakallar takma değildi ve tıraş olmak için sabırsızlanıyordu, ama buna daha zaman vardı. İran karasularından çıkana kadar yeniden MV Norego'nun kaptanı Ernesto Esteban'ı oynaması gerekebilirdi. "Alvin, Simon ve Theodore, (Amerikalı piyanist şarkıcı Ross Bagdasarian tarafından yaratılan ve karakterleri üç çizgili sincap olan animasyon müzik grubunun üyeleri.) işte biz buyuz," dedi Juan Rodriguez Cabrillo sırıtarak.</p>

  <p>"Panik düğmesine bastığını duydum."</p>

  <p>Ofisteki masanın altında Cabrillo'nun çeşitli durumlarda kullanabileceği gizli kumanda tuşları vardı. Bir tanesi Eddie Seng'i harekete geçirerek, talihsiz bir mühendis rolü yaptırıyordu.</p>

  <p>Aynı anda da çalışmayan tuvaletin altındaki borulara gizlenmiş bir pompayı çalıştırarak klozetin volkan gibi püskürmesini sağlıyordu. Mide bulandırıcı bir koku için suya ayrıca bazı kimyasallar da eklenmişti.</p>

  <p>"Asteğmen Ghami, Sherlock Holmes'çuluk oynayıp etrafa bakmak istedi," dedi Cabrillo, Max Hanley'e. Max, Juan'ın başkanı olduğu şirketin başkan yardımcısıydı.</p>

  <p>"Sence geri gelirler mi?"</p>

  <p>"Sabaha hâlâ buradaysak bundan emin olabilirsin."</p>

  <p>"O zaman burada olmamak için ne gerekiyorsa yapmalıyız," diye karşılık verdi Hanley. Gözlerinde kurnazca bir ifade vardı.</p>

  <p>İki adam üst güverteye çıktılar. Önde Juan, içi paspaslar, süpürge ve temizlik malzemeleriyle dolu olan ve daha önce hiç kullanılmadığı anlaşılan bir malzeme odasına girdiler. Derin bir eviyenin kulplarıyla sanki bir kasanın şifresini açıyormuş gibi oynamaya başladı. Belirgin bir tık sesi duyuldu ve arka duvar, her tarafı halı döşeli bir koridoru ortaya çıkaracak şekilde birdenbire açılıverdi. Koyu renk maun kaplı duvarlar, sıcak ışıklar yayan avizelerle dolu tavan, fonksiyonel sac duvarlar ve ucuz muşamba döşemelerin yerini almıştı.</p>

  <p>İran donanmasını kandırmak için kılık değiştiren Cabrillo gibi Norego da göründüğünden çok farklıydı. İşin doğrusu adı Norego bile değildi. Baş ve kıçtaki yazılardaki mıknatıslı harflerle oynayarak aslında Oregon olan ismi Norego'ya çevrilmişti.</p>

  <p>Orijinal olarak kereste taşımak üzere imal edilen gemi Kanada ve Amerikan kerestelerini Japon ve diğer Asya pazarlarına naklederek yirmi yıl Pasifik'te mekik dokumuştu. On bir bin tonluk şilep sahiplerine çok iyi hizmet etmişti, ancak zamanın yarattığı yıkımdan kaçamamıştı. Tüm yaşlı gemiler gibi o da işe yarar ömrünü tüketmek üzereydi.</p>

  <p>Gövdesi paslanmaya, motorları yeni oldukları zamanki kadar verimli çalışmamaya başlamıştı. Sahipleri deniz ticaret dergilerinde ilanlar vererek hurda fiyatına satışa çıkarmışlardı. Bir zamanlar şirketin gurur duydukları amiral gemisinin şimdi ton başına birkaç dolardan fazla etmeyeceğini biliyorlardı.</p>

  <p>Juan Cabrillo şirketi kurmak için harekete geçtiğinde böyle bir gemiye ihtiyacı vardı. Doğru gemi için dünyanın bütün limanlarını dolaştı. Kütük taşıyıcısının fotoğraflarını gördüğünde aradığı şilebi bulduğunu anlamıştı. Üç gemi hurdacısıyla çekişmek zorunda kalsa da sonunda yeni bir gemiye ödemesi gerekenin çok altında bir fiyata elde etmişti gemiyi. Onu geminin yük taşıma kapasitesi hiç ilgilendirmiyordu. Kimsenin bilmediği bir gemi olduğu için istemişti onu.</p>

  <p>Oregon, altı aya yakın bir süre Vladivostok'ta bir tersanede tarihte görülen en radikal değişime uğradı. Dış görünümü değiştirilmeden geminin içinde ne varsa çıkartıldı. Eski dizel motorları son teknoloji enerji istasyonlarıyla değiştirildi. Manyetohidrodinamik (MHD) denilen yeni bir yöntemle süper soğutulmuş mıknatıslı motorlar deniz suyunda doğal olarak var olan elektronları ayırarak neredeyse sınırsız elektrik enerjisi üretiyorlardı. Bu güç, suyu müthiş bir basınçla bir çift vektörel tepkili pürüzsüz tahrik borusundan püskürten dört adet su darbeli jete aktarılıyordu. Bu teknoloji daha çok yeniydi ve MHD ile çalışan Emerald Dolphin adlı yolcu gemisindeki yangından sonra yeniden laboratuvar ve maket boyutlarına indirgenmişti.</p>

  <p>Hızı çok arttığından gövdenin de buna uyum sağlayacak şekilde güçlendirilmesi gerekmekteydi. Dengeleyici salmalar eklenmiş, baş kısmı gösterişsiz bir buz kırıcı haline getirilmişti. Askeri ölçekte radar ve sonardan düzinelerce kapalı de vre televizyona kadar, birçok karmaşık elektronik uygulama için geminin her tarafına yüzlerce kilometre kablolama yapılmıştı. Bir Sun Microsystems süper bilgisayar, sistemde olan biten her şeyi izliyordu.</p>

  <p>Sonra sıra silahlara geldi. İki torpil yatağı, Mİ Al Abrams muharip tankının hedefleme sistemini kullanan 120 mm'lik bir top. Üç adet General Electric 20 mm mitralyöz topu, satıhtan satıha gemi savar füzeleri için dikey fırlatıcılar ve koruma amaçlı birçok 30 kalibre makineli tüfek gemiye konmuştu. Tüm silahlar I. Dünya Savaşı'ndaki Alman K-botlarında olduğu gibi, gayet akıllıca bir şekilde açılır kapanır gövde plakalarının altına saklanmıştı. 30 kalibrelik makineli tüfekler, güverteye sabitlenen paslı petrol varillerinin içine gizlenmişti. Operasyon odasındaki bir düğmeye basıldığında varilin kapağı açılıyor ve ortaya çıkan tüfek geminin içinde emniyetli bir yerde bulunan nişancı tarafından kullanılıyordu.</p>

  <p>Cabrillo'nun başka sürprizleri de vardı. En kıçtaki ambarı dört kişilik Robinson R44 helikopterini alacak bir hangara çevrilmiş ve helikopteri güverteye yükseltecek hidrolik bir mekanizma konmuştu. Su hattındaki kapıların ardına Zodyak benzeri birçok küçük tekne ve SEAL (Amerikan donanmasının deniz, hava ve kara birliklerinden oluşan özel operasyon birliği. SE: SEa; A: Air; L: Land.) saldırı botları konmuştu. Karinasının altında, iki masif pano, ay havuzu denilen yeraltı mağarası gibi bir alana açılıyordu. Buradan mini denizaltı araçları gizlice denize indirilebiliyordu.</p>

  <p>Mürettebatın konforu için de hiçbir masraftan kaçınılmamıştı. Koridor ve kabinlerin görüntüsü beş yıldızlı otelleri aratmıyordu. Oregon, cordon-bleu (1895 yılında Paris'te açılan dünyaca ünlü mutfak, pastacılık ve gastronomi alanlarında eğitim veren okul.) eğitimi almış aşçılardan oluşan şef kadrosuyla, muhtemelen denizlerdeki en iyi mutfağa sahip gemi olmakla övünebilirdi. Gerektiğinde geminin tamamen yüklü görüntüsü verebilmesi için özel olarak tasarlanmış olan gövde altındaki safra tanklarından birisi, en kaliteli mermerlerle döşenerek, aynı zamanda olimpik ölçekte bir yüzme havuzu olarak da hizmet vermesi sağlanmıştı.</p>

  <p>Tüm bu değişiklikleri yapan işçiler, bunları Rus donanması adına yeni bir gizli casus filosunun bir parçası için yaptıklarını düşünmüşlerdi. Cabrillo'ya bu hilede, tamir havuzunun bulunduğu yerdeki üssün, uzun süredir tanıdığı ve rüşvete son derece eğilimli komutanı da yardımcı olmuştu.</p>

  <p>Şirketin kuruluşu ve daha sonra Oregon' un dönüşümü için gereken para, Cayman Adaları'ndaki bir banka hesabından gelmişti. Bu hesabın eski sahibi, Cabrillo'nun eski işvereni CIA adına işini bitirdiği bir kiralık katildi. Teknik olarak paranın CIA'in örtülü ödeneğine girmesi gerekiyordu, ancak ilk amiri Langston Overholt'un zımni onayıyla Juan, parayı şirketin kuruluşu için kullandı.</p>

  <p>Saddam Hüseyin Kuveyt'i işgal edip Langley'deki (CIA'in merkezinin bulunduğu yer.) herkesi habersiz yakaladığında Juan, CIA'den ayrılma konusunda karar verme noktasındaydı. CIA o kadar uzun süre Soğuk Savaş mücadelesi yapmıştı ki Berlin Duvarı çöküp Sovyetler Birliği dağıldığında, Juan'ın bunun ardından ortaya çıkacağını tahmin ettiği bölgesel çatışmalar konusunda hazırlıksız yakalanmıştı. Örgütün kurumsal kültürü yaklaşan tehlikeyi sezemeyecek kadar kemikleşmişti. Pakistan ilk nükleer bombasını test ettiğinde CIA bunu haber yayınlarından öğrenmişti. Cabrillo, CIA'in esnek olmayan yapısının, yıllarca iki süper gücün güdümündeki dünyanın yeniden şekillenişini görmesine engel olduğunu fark etmişti.</p>

  <p>Overholt hiçbir zaman Juan'a kendi yarı askeri kurumu olan şirketi kurması için yasal bir onay vermemişti, ama o da oyunun yeni kurallarla oynanmaya başlandığını anlamıştı. Kâğıt üzerinde Cabrillo ve ekibi paralı askerlerdi ve operasyonlarının mali kaynağının izini Birleşik Devletler'e kadar sürmek mümkün olmasa da Juan, bu işe girişmek için ilk izni verenin kim olduğunu hiç unutmamıştı. Kısacası, Oregon'un İran sahillerinden birkaç kilometre açıkta aslında olmadığı bir gemi gibi durması Overholt'un sayesindeydi.</p>

  <p>Cabrillo ve Hanley geminin iç kısımlarındaki konferans odasına doğru ilerlediler. Radarın yaklaşan devriye botunu tespit edip kendisini Ernesto Esteban'ı oynamak zorunda bıraktığı sırada başkanlık ettiği toplantı hâlâ sürüyordu. Eddie Seng, düz ekran bir televizyonun önünde elinde bir lazer kalemle ayaktaydı. İranlıların önünde oynadığı talihsiz tesisatçıdan çok farklı olarak o da Cabrillo gibi bir CIA kıdemlisiydi. En ince detayına kadar plan yapma ve uygulama konusundaki müthiş yeteneğinden dolayı Eddie, şirketin kara operasyonları direktörüydü. Hiçbir ayrıntı onun dikkatinden kaçacak kadar küçük olamazdı. Bu yoğun konsantrasyonu sayesinde kariyerinin büyük bir bölümünü gizli ajan olarak geçirdiği Çin'de dünyanın en acımasız gizli polis örgütünü atlatmayı başarmıştı.</p>

  <p>Büyük toplantı masasının etrafında Doktor Julia Huxley dışında, şirketin tüm diğer üst düzey yöneticileri yer almaktaydı. Julia, Oregon'un başhekimiydi ve karaya çıkacağı zamanlar dışında toplantılara nadiren katılırdı.</p>

  <p>"Demek İranlıları ağız kokunla kaçırttın?" diye sordu Linda Ross, Juan yanına oturduğunda.</p>

  <p>"Ya, özür dilerim." Cabrillo, İranlılar gemiye çıkmadan önce yediği Limburger peynirinin kokusunu gidermek üzere cebinde naneşekeri aramaya başladı. "Sanırım kötü İngilizcem kaçırttı onları," dedi sürekli kullandığı artık kalıplaşmış aksanıyla.</p>

  <p>Linda şirketin yeni atanan operasyonlardan sorumlu başkan yardımcısıydı. Bakır sarısı saçları, gözlerinin üzerinden sürekli uzaklaştırmaya çalıştığı kâkülleriyle ve yanaklarına ve burnuna yayılmış çilleriyle Linda, bir masal perisi gibiydi. Bir kız çocuğununki gibi tiz sesli olması elinde değildi. Ancak konuşmaya başladığında ekibin her üyesi dikkat kesilirdi. Destek sınıfı bir gemide istihbarat subayıydı ve genelkurmay başkanının kadrosuna geçtikten sonra ordudan ayrılmıştı.</p>

  <p>Onların karşısında Oregon"u en iyi kullanan kişi olan Eric Stoney ve suç ortağı Mark Murphy oturuyordu. Murphy geminin her yanına gizlenmiş büyük bir silahlı teçhizattan sorumluydu.</p>

  <p>Masada daha ötede baş haberleşme subayı Hali Kasım ve iri cüsseli bir eski SEAL komandosu olan ve eski Özel Birlikler personeli olup, Max'in "av köpekleri" diye isim taktığı tüm harekât elemanlarından sorumlu olan Franklin Lincoln oturuyorlardı.</p>

  <p>"Döndün mü başkan?" diye soran, sesi konferans telefonundan gelen Langston Overholt'tu. Langiey'den güvenli bir hattan arıyordu.</p>

  <p>Şirketin kurucusu olarak Juan, başkan unvanına sahipti ve sadece yaşlıca bir baş kamarot olan Maurice ona kaptan diye hitap ederdi.</p>

  <p>"Sadece yerel görevlilerin çok huysuzlanmamasını sağlıyorum," diye cevap verdi Cabrillo. "Kuşkulandıklarını gösteren bir belirti yok değil mi?"</p>

  <p>"Hayır Lang. Bandar Abbas Donanma Üssü'ne birkaç kilometre yaklaşmış olsak bile İranlılar bu bölgede hareketli deniz trafiğine alışkınlar. Bir gemiye baktılar, bir bana baktılar ve bir tehdit oluşturamayacağımıza hükmettiler."</p>

  <p>"Bu işi başarmak için çok dar bir zaman aralığı var," diye uyarıda bulundu Overholt. "Ancak, erteleyelim dersen anlayışla karşılarım."</p>

  <p>"Lang, biz buradayız, roket torpilleri da burada ve Rusya'yla silah ticareti sınırlandırma görüşmeleri iki hafta içinde başlıyor. Ya şimdi, ya hiçbir zaman."</p>

  <p>Nükleer maddelerin yayılması dünyanın güvenliğini tehdit eden en büyük tehlike olmayı sürdürürken, silah sistemlerinin, istikrarlı olmaktan çok uzak yönetimlere satılması Washington'un en büyük kaygılarından biri olmaya devam ediyordu. Rusya ve Çin, füze sistemlerinin, savaş uçaklarının, tankların satışından kazandıkları dolarları yığmakla meşgullerdi. Bunlara, yakınlarda Tahran'a sattıkları beş adet Kilo sınıfı denizaltı da dahildi."Rusların İran'a VA-111 Shkval torpili sağladıkları konusunda kanıt istiyorsan," diye devam etti sözlerine Juan, "bu gece giriyoruz içeri."</p>

  <p>Shkval, belki de bugüne kadar üretilmiş en karmaşık teknolojiye sahip roketti. Suyu, süper kavitasyon kabarcıklarından oluşan bir hava kozası içinden geçerek yararak, iki yüz deniz milinin üzerinde bir hız yapabiliyordu. Beş millik bir menzile sahipti. Yüksek hızı nedeniyle manevra olanağının fazla olmadığı bildirilen bu silah, zor durumdaki bir denizaltının düşmanını yok etmek için başvurabileceği son çareydi.</p>

  <p>"İranlılar, Rusların yardımı olmadan Shkval'ın kendi versiyonlarını geliştirdiklerini iddia ediyorlar," dedi Max Hanley. "Eğer iddia ettiklerinin aksine teknolojiyi Ruslardan aldıklarını kanıtlayabilirsek, gelecekte silah ticaretinin sınırlandırılması konusunda tepelerine binecek durumda olabiliriz."</p>

  <p>"Ya da yakalanırsanız kabak bizim başımıza patlar," dedi Overholt huzursuz bir şekilde. "Hâlâ bunun iyi bir fikir olduğundan emin değilim."</p>

  <p>"Sakin ol Langston." Cabrillo, ellerini ensesinde birleştirdi ve bu arada bulduğu bir parça peruk yapıştırıcısını saçlarından ayıklayarak devam etti. "Bugüne kadar senin için kaç işi hiçbir sorun olmadan tamamladık? İranlılar kendilerini neyin vurduğunu anlamayacaklar bile ve onların denizaltı yuvalarına girdiğimizi ortaya çıkardıklarında biz Körfez'den bin kilometre uzakta olacağız. Ne olduğunu anladıklarında ise ilk bakacakları yer dümen dişlisi bozuk, külüstür bir Panama bandıralı gemi değil, bu sularda ileri geri hareket ederek kaçakçıları gözetleyen Amerikan donanmasına ait gemiler olacaktır."</p>

  <p>"Bu durumda Bay Overholt," diye söze girdi Eddie odanın ön kısmından. "İranlıların Amerikan müdahalesi şeklindeki suçlamalarını asılsız kılmak için deniz kuvvetlerimize ait gemileri Bandar Abbas'ın çok uzağına çekecek misiniz?"</p>

  <p>"Limanın yüz mil açığına kadar tek bir Amerikan gemisi yok," diyerek güvence verdi Overholt. "Beşinci Filo amirallerinin kuşkulanmasını önlemek biraz uğraştırdı ama işin o kısmını hallettik."</p>

  <p>Cabrillo genzini temizleyerek söze girdi. "Yapalım bu işi. On iki saat içinde size Rusları yola getirecek kanıtları sunacağız. Hepimiz risklerin farkındayız, ama bu iş, cebi dolu her mollaya silah satmadan önce Kremlin'i yeniden düşünmeye zorlayacaksa yapmamız lazım."</p>

  <p>"Biliyorum. Haklısın," diyerek içini çekti Overholt. "Juan, o zaman çok dikkatli olun, tamam mı?" diye sordu.</p>

  <p>"Bundan emin olabilirsin dostum."</p>

  <p>"Hatta kalmama gerek var mı?" diye sordu kıdemli CIA görevlisi.</p>

  <p>"İş bitince parayı nereye yatıracağını biliyorsun," diye cevap verdi Juan. "Operasyonla ilgili ayrıntıları duymak istemiyorsan bence kapatabilirsin telefonunu."</p>

  <p>"Tamamdır," diyerek telefonunu kapattı Overholt.</p>

  <p>Juan odadakilere dönerek, "Evet, yeteri kadar üzerinde durduk bu işin. Başlamadan önce halledilmesi gereken herhangi bir son dakika ayrıntısı kaldı mı?" diye sordu.</p>

  <p>"Güvertedeki konteynerler," dedi Max. "Onları gece mi sökeceğiz, yoksa siz donanma üssünden dönüp yola çıktığımız zaman mı yapacağız? Bu arada boya ve diğer kamuflaj tedbirleri ne olacak?"</p>

  <p>Güvertede yığılı konteynerler, mürettebatın geminin gerçek kimliğini gizlemek için kullandığı başka bir vitrin malzemesiydi. Gerektiğinde katlanıp ambarların birinde saklanarak geminin görüntüsü değiştirilebiliyordu. Gövdeyi kaplayan mavi boya ve güvertedeki yeşil kaplama çevre dostu bir uygulamaydı ve yangın musluklarından püskürtülen sularla yıkanıp akıtılabiliyordu. Gövdenin boyasının altında, eski sahiplerince defalarca uygulanmış görüntüsü veren, birbirine uymayan bir sürü farklı renkli boya öbeği vardı. Bu, aslında radara yakalanmayan uçakların kullandığına çok benzeyen, radar dalgalarını emen bir bileşendi.</p>

  <p>Geminin ana özelliklerini ortaya çıkaran noktalara fazladan metal tabakalar yerleştirilerek şekli daha da bozulmuştu. Baştaki kıvrak görünüm sağlayan kaplamalar sökülecekti. Şu anda üzerinde tüten çift baca da sökülecek ve yerlerine oval bir baca dikilecekti. Bu baca aynı Zamanda mürettebat kabinlerinin arasına yerleştirilmiş radar yuvasını da koruyucu bir kalkan görevi üstlenecekti. Bunlara ek olarak safra tankları tamamen doldurularak gemi iyice yüklüymüş havası yaratılacaktı.</p>

  <p>Bunların tümü, mürettebatın tamamının dört saatini alacaktı, ama bitirdiklerinde Norego tamamen ortadan kalkacak ve yerini alan Oregon, kaderin garip bir tecellisi olarak ilk ruhsat yerinden dolayı sancağında İran bayrağı dalgalanarak Basra Körfezi'nin içlerine doğru masum bir şekilde seyredecekti.</p>

  <p>Juan cevap vermeden önce risk ve kazançları düşünerek bir süre oyalandı. "Eric, bu gece aynı durumu ne?"</p>

  <p>"Sadece yarımay," diye cevap verdi geminin tek seyir subayı ve gayriresmi hava tahmincisi. "Ve meteoroloji raporlarına göre gece yarısından sonra bulutlanma olacak."</p>

  <p>"O zaman her şeyi gece yarısına kadar olduğu gibi bırakalım," dedi Cabrillo adamlarına. "Biz saat sabaha karşı iki olmadan önce dönmek zorundayız. Dönüşüm çalışması iki saat önceden başlayacak, ama bir şeyler ters giderse her şeyi çabucak eski haline getirebiliriz. Başka bir şey?"</p>

  <p>Birkaç kişi başını salladı ve kâğıt hışırtıları arasında herkes kalkmaya hazırlandı.</p>

  <p>"Ay havuzunda saat 23.00'te son donanım kontrolü için toplanıyoruz. Miniyi en geç 23.45'te suya indireceğiz. Gecikirsek gelgit dalgalarıyla başımız derde girer."</p>

  <p>Cabrillo dikkatlerini çekmek üzere ayağa kalktı. "Tüm bölüm başkanlarının ve özellikle Kara Operasyonları'nın..." -Eddie Seng ve Franklin Lincoln'e gözünü dikerek - "... herhangi bir hata olmamasına çok dikkat etmeleri gerekir. İyi bir plan yaptık. Buna bağlı kaldığımız sürece her şey yolunda gidecektir. Dünyanın bu bölgesi, paralı askerler bir çift torpil çalarken yakalanmasa da zaten yeteri kadar karışık bir yer."</p>

  <p>Linç muzip bir şekilde söylendi. "Hepinizin bildiği gibi ben dükkân hırsızı arkadaşlarımdan kaçmak için Detroit'ten uzaklaşmıştım."</p>

  <p>"Yağmurdan kaçarken..." Eddie sırıttı.</p>

  <p>"... İran polisine tutulmak."</p>

  <p>&nbsp;</p>

  <div style="mso-element:para-border-div;border:none;border-bottom:solid #4F81BD 1.0pt; mso-border-bottom-themecolor:accent1;padding:0cm 0cm 4.0pt 0cm"></div>
</body>
</html>
