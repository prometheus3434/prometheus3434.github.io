<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <div style="mso-element:para-border-div;border:none;border-bottom:solid #4F81BD 1.0pt; mso-border-bottom-themecolor:accent1;padding:0cm 0cm 4.0pt 0cm">
    <h1 class="MsoTitle">Barents Denizi</h1>
  </div>

  <p><i>Norveç'in Kuzeyi 29 NİSAN 1943</i></p>

  <p>Ufuk çizgisinin üzerinde asılı duran solgun dolunayın ışıkları, buz gibi okyanus sularında göz kamaştırıcı yansımalar oluşturuyordu. Kışın hâlâ hüküm sürdüğü yılın bu bahar öncesi günlerinde henüz yüzünü göstermemiş olan güneş, gezegen kendi eğik ekseni etrafında dönüp dururken, gökyüzünün denizle buluştuğu kavsin ardında, belirsiz bir ışıldama şeklinde gizlenmekteydi. Tamamen gözükmesi için bir ay daha gerekmekteydi ve bir kez gözüktümü sonbahar gelene kadar da gözden kaybolmayacaktı. Bu, Kuzey Kutup Dairesi'nin garip gece-gündüz döngüsüydü.</p>

  <p>En kuzeydeki enlemler arasında kalan Barents Denizi'nin, aslında yılın büyük bir bölümünde donmuş halde olması gerekiyordu. Ancak bu deniz, Golfstrim akıntısının tropik denizlerden taşıdığı ılık sularla kutsanmıştı adeta. Bu güçlü akıntı İskoçya'yı ve Norveç'in kuzey bölgelerini yaşanılır kılmakta, Barents Denizi'ni en sert kış koşullarında bile donmaktan kurtararak, sularında gemilerin seyretmesini mümkün hale getirmekteydi. Bu nedenle bu rota, Amerika'nın aralıksız çalışan fabrikalarından yola çıkan savaş malzemelerini, saldırı altındaki Sovyetler Birliği'ne ulaştıran gemilerin ilk tercihiydi.</p>

  <p>Manş Denizi veya Cebelitarık Boğazı gibi benzer sularda olduğu gibi burada da bir tıkanma noktası oluşuyor ve Kriegsmarine'e (Alman deniz kuvvetleri) ait denizaltı filoları ve kıyılarda üslenmiş hızlı savaş gemileri Schnellbootlar (Alman torpido gemileri) için uygun tuzak alanları haline geliyordu.</p>

  <p>U-botların (Alman denizaltısı.) konumları rasgele değil, usta bir satranç oyuncusunun öngörüsüyle planlanmaktaydı. Denizaltı saldırılarının yerini belirlemek üzere, Kuzey Atlantik sularında ilerleyen her geminin gücüne, hızına ve varış limanına ait en küçük istihbarat bilgileri bile toplanmaktaydı.</p>

  <p>Norveç ve Danimarka'daki üslerden havalanan devriye uçakları denizi karış karış tarayarak ticaret filolarının yerini filo karargâhına bildiriyor ve böylelikle U-botların avlarını en doğru noktada karşılamasını sağlıyorlardı. Savaşın ilk yıllarında denizaltılar denizlerin neredeyse tek hâkimi olmanın keyfini sürerek, milyonlarca tonluk kargoyu insafsızca denizlerin dibine göndermişlerdi. Yoğun kruvazör ve destroyer desteğine rağmen Müttefik Kuvvetlerin tek yapabildiği, her yüz gemiden birinin batırıldığı gerçeğine dayanarak bu şanssız geminin hangisi olacağı üzerine kumar oynamaktan ibaretti. Üzerlerine böyle soğukkanlılıkla bahis oynanan ticari gemiler de en az ön saflarda çarpışan birlikler kadar kayıplar vermişlerdi.</p>

  <p>Bu gece söz konusu durum değişmek üzereydi.</p>

  <p>Yirmi üç metre boyu ve otuz dört metre kanat açıklığıyla dört motorlu Focke-Wulf Fw 200 Kondor heybetli bir uçaktı. Savaştan önce Lufthansa (Alman hava yolları) için yolcu taşıma amaçlı olarak geliştirilen uçak, ardından askeri nakliye ve uzun menzilli keşif platformu olarak görev yapmaya başladı. Dört bin kilometrenin üzerindeki menziliyle Kondor, uzun süre havada kalarak Müttefik nakliyelerini kıyıdan çok uzaklarda avlamaya başlamıştı.</p>

  <p>1941 yılı boyunca kanatlarının altında iki yüz üç yüz kiloluk bombalar taşıyarak saldırı uçuşları yapan Kondor, ciddi kayıplar sonrasında artık sadece keşif uçağı olarak kullanılmaya başlanmıştı. Bu devriye görevleri sırasında Müttefik uçaksavarlarının menzilinin çok üzerindeki irtifalarda uçmaktaydı.</p>

  <p>Uçağın pilotu Franz Lichtermann, uçsuz bucaksız denizler üstünde saatlerce keşif uçuşu yapmaktan usanmıştı. Donmuş bir hiçliğin binlerce metre üzerinde uçarak bir başkasının vurarak batıracağı Müttefik gemilerini aramak yerine bir savaş uçağı filosunda ve gerçek bir savaşın içinde olmayı özlemişti. Üsteyken askeri disipline düşkün olan ve emrindekilerden de aynısını bekleyen Lichtermann, zamanın adeta lastik gibi sündüğü devriye uçuşlarında beş kişilik mürettebatla az da olsa senlibenli oluyordu.</p>

  <p>Kafasını parlayan aya doğru çevirdi ve, "Bu işimize yarayabilir," dedi dahili haberleşmeden.</p>

  <p>"Ya da yansıması bir konvoyun dalgalarını gizleyebilir," diye karşılık verdi yardımcı pilotu Max Ebelhardt, alışıldık kötümserliğiyle.</p>

  <p>"Aşağıda birilerinin olduğundan emin miyiz?" Soruyu soran, mürettebatın en genç üyesi Ernst Kessler'di. Kessler uçağın arka topçusuydu ve uçağın gövdesi boyunca bir bölümünü kaplayan göbek yuvasında ters ve sıkışık bir halde oturuyordu. Pleksiglas koruyucu kalkanın ardından ve MG-15 makineli tüfek namlusunun üzerinden gördüğü ise sadece Kondor'un az önce üzerinden geçtiği alanlardı.</p>

  <p>"Filo komutanı, devriye görevinden dönen bir U-botun, iki gün önce Faroe Adaları'nın kuzeyinde en az iki yüz gemi gördüğü konusunda beni ikna etti," dedi Lichtermann mürettebatına seslenerek. "Gemiler kuzeye doğru yol alıyormuş. Bu durumda buralarda bir yerlerde olmaları gerekir."</p>

  <p>"Bana daha çok tüm torpillerini boşa harcayan bir U-bot komutanının bir şeyler rapor etmek istemesi gibi geldi," diyerek homurdandı Ebelhardt ve soğumuş yapay kahvesinden aldığı yudumdan sonra suratını buruşturdu.</p>

  <p>"Ben önce yerlerini bulup sonra da batırmak isterdim onları," dedi Ernst Kessler. Henüz on sekizinde olan bu kibar delikanlı askere alınana kadar doktor olma tutkusundan hiç kopmamıştı. Bavyeralı fakir bir aileden gelmesi nedeniyle yükseköğrenim şansı hiç yoktu ama bu onu, izinli olduğu zamanlar tıbbi yayınları ve kitapları karıştırmaktan hiç alıkoymamıştı.</p>

  <p>"Bu Alman savaşçılarına uygun bir tavır değil," diyerek onu hafifçe uyardı Lichtermann. Şimdiye kadar hiç düşman saldırısına uğramamış olmalarına şükrediyordu. Kessler'in makineli tüfeğiyle ateş açabilecek cesareti olduğundan kuşkuluydu ama mürettebatı arasında sadece o, uçağın kıçına dönük halde saatlerce oturduğu halde midesi bulanmadan görevini sürdürebilmişti.</p>

  <p>Doğu Cephesi'nde ölen onca askeri ve Moskova'nın kaçınılmaz düşüşünü sadece geciktirebilecek olan uçak ve tankların Ruslara sevkiyatını düşündü öfkeyle. Lichtermann birkaç gemiyi de kendisi batırsa çok mutlu olacaktı.</p>

  <p>Can sıkıcı bir saati daha konvoyu tespit edebilmek için gözlerini gecenin karanlığına dikerek geçirdiler. Ebelhardt, Lichtermann'ın omzuna dokunarak uçuş kayıt defterini gösterdi. Aslında resmi seyir subayı göbek yuvasının ön kısmında oturan ön topçuydu ama uçuş sürelerini ve rotalarını Ebelhardt hesaplamıştı. Şimdi de dönüş yaparak deniz üzerinde yeni bir şeridi taramaları gerektiğini söylüyordu.</p>

  <p>Lichtermann, gözünü ufuk çizgisinden hiç ayırmadan dümeni sola doğru çevirerek yumuşak bir dönüş gerçekleştirirken, ay adeta gökyüzünde salmıyor gibi gözüküyordu.</p>

  <p>Ernst Kessler tüm uçuş ekibinin en keskin gözlüsü olmakla övünürdü. Çocukken ailesinin çiftliğinde bulduğu hayvan leşlerini, anatomilerini incelemek amacıyla keserek, gördüklerini kitaplardaki bilgilerle karşılaştırırdı. Keskin gözleri ve hiç titremeyen elleriyle mükemmel bir doktor olacağına inanıyordu. Öte yandan sezgileri ise, bir düşman konvoyunu bulma konusunda çok ustaydı.</p>

  <p>Uçağın arkasına dönük vaziyette oturan biri olarak konvoyu fark eden kişinin o olmaması gerekirdi ama görmüştü işte. Uçak yan yatmışken gözüne doğal olmayan bir parıltı çarpmıştı. Ayın yansıması olamayacak kadar anlık ve beyaz bir ışıktı.</p>

  <p>"Kaptan," diye bağırdı Kessler dahili haberleşmeden. "Sancak tarafında, yaklaşık iiç yüz derecede."</p>

  <p>"Ne gördün?" Lichtermann'ın sesi ilkel bir içgüdüyle tizleşmişti.</p>

  <p>"Emin değilim efendim. Bir şey. Bir tür ışıldama."</p>

  <p>Lichtermann ve Ebelhardt genç Kessler'in karanlıklar içinde işaret ettiği yere doğru baktılar ancak gözüken bir şey yoktu.</p>

  <p>Emin misin?" diye sordu pilot.</p>

  <p>"Evet efendim," diye cevap verirken sesine ek bir güven katmak için kendini zorladı Kessler. "Döndüğümüz sırada oldu. Açı değişti ve kesinlikle bir şey gördüm."</p>

  <p>"Konvoyu mu?" diye sertçe sordu Ebelhardt.</p>

  <p>"Emin değilim," dedi Ernst.</p>

  <p>"Josef, telsizi aç," diyen Lichtermann, ön topçuyu tali görevine yöneltti. Pilot radyal BMW motorlara biraz daha güç verdi ve uçağı bir kez daha yana yatırdı. Pervaneler havayı yırtarken uçağın uğultusu biraz daha tizleşmişti.</p>

  <p>Ebelhardt gözlerine yapıştırdığı dürbünle karanlık denizi taramaya başladı. Saatte üç yüz yirmi kilometre hızla olası temas noktasına doğru yaklaşırken her an konvoyu görmesi muhtemeldi. Ancak saniyeleri dakikalar izledi ve hiçbir şey ortaya çıkmadı. Dürbünü indirerek, "Dalgaydı herhalde," dedi. Dahili haberleşmeyi kullanmadığından son söylediklerini sadece Lichtermann duyabildi.</p>

  <p>"Hemen vazgeçme," dedi Lichtermann. "Kessler karanlıkta lanet bir kedi gibi iyi görüyor."</p>

  <p>Müttefik Kuvvetler, gemilerin yüzeyden fark edilmelerini engellemek üzere son derece şaşırtıcı kamuflaj desenleri uygulama konusunda çok başarılıydılar. Ancak bir konvoyu gece görülmekten alıkoyacak çok az şey vardı. Gemilerin arkasında oluşan dalgalar karanlık sularda bembeyaz ışıklar saçıyordu.</p>

  <p>Vay canına, diye mırıldanan Ebelhardt eliyle cama doğu işaret etti.</p>

  <p>Önce gözüken, normalde siyah olması gereken sularda ufak bir parça grilikti. Biraz sonra, yaklaştıkça grilik netleşti ve karatahtadaki beyaz tebeşir izleri gibi belirgin paralel beyaz çizgiler haline geldi. Bütün hızlarıyla doğuya doğru giden bir donanmaya ait gemilerin arkalarında bıraktığı izlerdi bunlar. Bulundukları irtifadan gemiler, sürü halinde güçlükle ilerleyen filler gibi gözüküyordu.</p>

  <p>Kondor, ayın parlak ışığı, ağır yollu şilep ve tankerlerle konvoyun iki yanında gözcülük yaparak ilerleyen destroyerlerin ince dümen sularını ayırt etmelerini mümkün kılacak kadar yaklaştı. Konvoyu izlerlerken, bir destroyer iki bacasından dumanlar salarak konvoyun sağ tarafında hızlanmaya başladı. Destroyer konvoyun başına geldiğinde yavaşlayarak yük gemilerinin geçmesini bekleyecekti. Müttefikler buna "Kızılderili koşusu" adını takmıştı. (Takım sporlarının antrenmanında sporcular sıra halinde koşarken en arkadaki oyuncu hızlanarak en öne geçer. Bu kez en arkadaki diğer oyuncu hızlanarak öne geçer. Koşu bu şekilde sürdürülür. Amerika Birleşik Devletleri'nde bu antrenman tekniğine Kızılderili koşusu denir.) Gemiler geçip destroyer konvoyun arkasında kaldığında, tekrar hızlanır ve öne geçerdi. Bu böyle hiç durmadan sürer giderdi. Bu şekilde konvoylar daha az sayıda savaş gemisiyle korunmuş oluyordu.</p>

  <p>"Aşağıda iki yüz gemi olmalı," diye bir tahminde bulundu Ebelhardt.</p>

  <p>"Kızılları aylarca savaşta tutmaya yetecek kadar," diyen pilot aynı fikirde olduğunu bildirdi. "Josef, telsizde durum nedir?"</p>

  <p>"Sadece parazit."</p>

  <p>Kuzey Kutup Dairesi'nin bu kadar kuzeyinde parazit olağan bir problemdi. Meteorların yüklü parçacıkları Dünya'nın manyetik alanıyla etkileşerek kutuplarda yere doğru çekilirler ve telsiz haberleşmesini bozarlardı.</p>

  <p>"Pozisyonumuzu işaretleyelim," dedi lichtermann. "Üsse yaklaştığımızda raporumuzu telsizle bildiririz. Hey Ernst, iyi iş. Sen olmasaydın dönüp gidecek ve konvoyu kaçıracaktık."</p>

  <p>"Sağ olun efendim." Genç askerin sesindeki gurur gayet belirgindi.</p>

  <p>"Konvoyun büyüklüğünün sayı olarak iyice tespit edilmesini ve yaklaşık hızlarını istiyorum."</p>

  <p>"Çok yaklaşıp destroyerlerin ateş açmasına sebep olmayalım," diyerek uyanda bulundu Ebelhardt. Savaşa ilk elden tanık olmuştu ve Londra'daki bir uçaksavarın hediyesi olan kalçasındaki şarapnel yüzünden şimdi ikinci pilot olarak uçmaktaydı. Lichtermann'ın gözlerindeki bakışı ve sesindeki heyecanı fark etmişti. "Ve CAM'ları &nbsp;da(Catapult Aircraft Merchantmen: Uçak Fırlatma Gemisi) unutmayalım." ,</p>

  <p>"Bana güven," dedi pilot kibirli bir cesaret gösterisiyle ve koca uçağı üç bin metre aşağıda ağır ağır ilerleyen filoya doğru yaklaştırdı. "Çok yaklaşmayacağım. Zaten bize uçak fırlatabilecekleri kadar karaya yakın değiller."</p>

  <p>CAM'lar Müttefikler'in Alman keşif uçuşlarına karşı geliştirdiği bir sistemdi. Yük gemisinin pruvasına uzun bir ray monte ediyor ve bir roket yardımıyla Hawker Sea Hurricane savaş uçaklarını havalandırarak hantal Kondor'lara ve hatta yüzeye çıkmış U-botlara saldırabiliyorlardı. CAM'ların zayıf yönü fırlatılan uçakların tekrar ana gemiye iniş yapamamasıydı. Hurricane uçakları normal iniş yapabilmek için ya Büyük Britanya'ya ya da başka bir dost ülke toprağına yakın olmalıydılar. Yoksa uçak suya çakılıyordu ve pilotu oradan kurtarmak gerekiyordu.</p>

  <p>Altlarında seyreden filo en yakın Müttefik bölgesine en az bin mil uzaktaydı ve parlak ay ışığına rağmen gecenin karanlığında suya düşen bir uçağın pilotunu kurtarmak imkânsızdı. Bu gece hiçbir Hurricane uçağı fırlatılmayacaktı. Destroyerlerin ya da gökyüzüne yöneltecekleri uçaksavar atışının menzilinde olmadığı sürece, Kondor"un aşağıdaki kalabalık Müttefik ticaret filosundan korkacak bir şeyi olamazdı.</p>

  <p>İki destroyerin güvertesinde aniden yanıp sönen ışıklar belirdiğinde, Ernst Kessler aşağıdaki gemi sıralarını saymaktaydı. "Kaptan!" diye bağırdı. "Konvoydan ateş açıyorlar!"</p>

  <p>Lichtermann kanatlarının altındaki destroyerleri güçlükle seçebilmişti. "Sakin ol oğlum," dedi. "Onlar sinyal lambası. Gemiler telsizleri kapalı yol alıyorlar. O ışıklar onların haberleşme yöntemi."</p>

  <p>"Ha, özür dilerim efendim."</p>

  <p>"Önemli değil. Sen şu sayım işini en doğru şekilde yapmaya bak."</p>

  <p>Kondor filonun üzerinde avare bir şekilde daireler çiziyor ve kuzey kanadına doğru yaklaşıyordu ki üst silah platformunda görevli Dietz haykırdı. "Geliyor!"</p>

  <p>Lichtermann'ın adamın neden bahsettiği hakkında en ufak bir fikri yoktu ve bu yüzden harekete geçmekte bir an gecikti. 7.7 mm'lik makineli tüfek mermileri, dikey dengeleyicinin alt kısmından başlayarak Kondor'u tüm gövdesi boyunca taradı. Dietz, eli tetiğe bile gidemeden öldü. Mermiler kokpiti de delip geçerek, kulak tırmalayan patırtılar arasında metal yüzeylerden oraya buraya sekerken kulaklarına bir yandan da uçağın gövdesindeki deliklerden esen rüzgârın uğultusu geliyordu. Lichtermann yardımcı pilotundan gelen hırıltıları duydu. Dönüp baktığında Ebelhardt'ın ceketinin kanlar içinde kaldığını gördü.</p>

  <p>Lichtermann dümeni sıkıca tutup sertçe ittirerek birdenbire ortaya çıkan Müttefik uçağından uzaklaşmak için dalışa geçti.</p>

  <p>Yaptığı manevra yanlıştı.</p>

  <p>Sadece birkaç hafta önce denize indirilen Empire MacAlpine konvoya son anda katılmıştı. Tahıl taşımak üzere inşa edilen sekiz bin tonluk gemi beş ay boyunca Burntisland Tersanesi'nde elden geçirilerek, üstyapısı, 140 metrelik bir uçak pisti ve dört adet Fairley Swordfish torpido bombardıman uçağını alacak büyüklükte bir hangarı olan küçük bir hava üssü haline getirilmişti. Bu işlemler sonrasında hâlâ dönüşüm öncesi kadar tahıl taşıyabilecek durumdaydı. Donanma komutanlığı CAM'ları hep daha emniyetli bir seçenek ortaya çıkana kadar geçici bir tedbir olarak görmüşlerdi. Aynı şekilde MacAlpine gibi, MAC'lar da (Merchant Aircraft Carriers: Uçak Nakliye Gemisi) ancak İngilizler, Birleşik Devletlerden birkaç tane Essex Class uçak gemisi sağlayana kadar kullanılacaktı.</p>

  <p>Kondor konvoyun üzerinde dolanırken, iki adet Swordfish, MacAlpine 'deıı havalanmış, filodan oldukça uzaklaşıp, kendilerinden çok daha büyük ve hızlı olan Kondor'u gafil avlamak üzere kuzguni gökyüzünde yükselmişlerdi. Lichtermann ve adamları kendilerini neyin beklediğinden habersizdi. Fairley'ler en yüksek hızı ancak Kondor'unkinin yarısına ulaşabilen çift kanatlı uçaklardı. Radyal motorun kaportasının üzerine monte edilmiş bir Vickers makineli tüfeği ile kokpitin arkasına yerleştirilmiş oynar eksenli Lewis makineli tüfeği taşımaktaydılar.</p>

  <p>İkinci Swordfish, Focke-Wulf'un dokuz yüz metre aşağısında, karanlıkta neredeyse görünmez bir halde bekliyordu. Kondor ilk saldırıdan kaçıp dalış yaptığında, hızını kesecek her şeyden arınmış bir halde bekleyen ikinci torpido bombardıman uçağının atış menziline yakalandı. Vickers'tan çıkan mermiler Kondor'un ön kısmına yağmaya başlamıştı. Aynı anda ikinci topçu, arka kokpit açıklığında eğilmiş, Lewis makineli tüfeğini uçağın sol kanadına bağlı bir çift BMW motoruna çevirmekteydi.</p>

  <p>Ernst Kessler'in etrafındaki alüminyum gövdede açılan bozuk para büyüklüğündeki delikler, kızıl daireler halinde parlıyordu. Dietz'in çığlığı ile uçağın altını yalayan yaylım ateşi arasında sadece birkaç saniye vardı. Genç adamı korkudan felç etmeye yetecek kadar uzun bir süre değildi bu. Görevini biliyordu. Fw, daha yavaş uçan Swordfish'i geçip hızla alçalmaya devam ederken, uçağın sert dalışına henüz uyum sağlayamayan midesini bastırmak için kuvvetlice yutkunduktan sonra MG-15'in tetiğine asıldı. İzli mermiler gökyüzünü kaplamıştı ve 7.92 mm'lik silahıyla yangına su tutan bir itfaiye eri gibi nişan almaktaydı. Karanlıkta küçük alev püskürmeleri görebiliyordu. Bu, Fairley'in radyal motorunun çevresinden püsküren egzozdu ve o da kendi uçağı İngiliz uçağı tarafından sürekli taranmasına rağmen o noktaya nişan aldı.</p>

  <p>İzli mermilerin ışıklı çizgileri akkorlaşmış çemberde buluştu ve birden Müttefik uçağının burnu sanki patlayan havai fişeklerin ortasında kalmış gibi göründü. Kıvılcım ve alevler Swordfish'i içine almıştı. Uçağın gövdesi saldırının şiddetinden parçalanmaya başlamıştı. Pervane parçalanıp koptu ve radyal motor parça tesirli bir el bombası gibi patladı. Parlayan yakıt ve kızgın yağ, korunmasız durumdaki pilot ve topçunun üzerine akmaya başladı. Swordfish'in Kondor'unkini izleyen kontrollü dalışı artık kontrolsüz bir düşüşe dönüşmüştü.</p>

  <p>Fairley, kanadı üzerine yıkıldı ve bir göktaşı gibi yanarak giderek daha hızlı bir şekilde dönerek düşmeye başladı. Lichtermann Kondor'u yatay pozisyona getirdi. Kessler alevler içindeki hurda yığınının düşmeye devam ettiğini gördü. Aniden gördüğü şeyin şekli değişti. Kanatlar koparak Swordfish'in gövdesinden ayrıldı. Ölümcül yara alan uçakta aerodinamik adına ne kaldıysa, artık o da gitmişti. Swordfish bir taş gibi düştü ve denizin acımasız sularına gömülürken alevler son bir kez göz kırparak yok oldu.</p>

  <p>Ernst yukarıya, sol kanadın on beş metrelik arka kenarına baktığında daha önce telaştan hissetmediği korku bu kez tam anlamıyla benliğine hâkim oldu. Her iki dokuz silindirli motordan da duman çıkıyordu ve ateşlemelerin düzensiz olduğunu açıkça duyabiliyordu.</p>

  <p>"Kaptan," diye bağırdı mikrofonuna.</p>

  <p>"Kes sesini Kessler," diye tersledi Lichtermann. "Telsizci buraya gel ve bana yardım et. Ebelhardt öldü."</p>

  <p>"Kaptan sol motorlar." Kessler ısrar etti.</p>

  <p>"Biliyorum lanet olası, biliyorum. Sus dedim."</p>

  <p>İlk saldıran Swordfish iyice arkada kalmıştı ve büyük ihtimalle çoktan konvoya katılmak üzere geri dönmüştü. Kessler'e de pervane rüzgârında uçuşan dumana bakmaktan başka yapacak bir şey kalmamıştı. Lichtermann alevlerin kaybolacağı umuduyla gövdeye yakın olan motoru susturdu: Motoru yeniden çalıştırmadan önce bir süre bekledi. Motor öksürerek çalıştı ve motor kapağından yine alevler çıkmaya başladı. Çıkan alevler motor yuvasının alüminyum yüzeyini hızla siyaha boyadı.</p>

  <p>Gövdeye yakın motorun sağladığı küçük itişe güvenen Lichtermann dıştaki motoru susturmayı denedi. Sonra yeniden marşa bastığında motor belli belirsiz bir duman çıkararak hemen çalıştı. Bunun üzerine içten içe yanmakta olan gövdeye yakın motoru, yangının yakıt hatlarına yayılabileceği korkusuyla hemen susturdu. Sonra, olabildiğince uzun süre idare etmesi için, çalışmakta olan dıştaki motoru yavaşlattı. İki tane düzgün çalışan ve bir yarım güçle çalışan motorla üsse dönebilirlerdi.</p>

  <p>Gergin dakikalar ağır ağır ilerledi. Genç Kessler pilota ne durumda olduklarını sormamak için zor tutuyordu kendini. Lithermann'ın ilk fırsatta ona açıklama yapacağına inanıyordu. Yeni bir sesle, tam arkasından gelen islik gibi bir fışkırma sesiyle zıplayınca kafasını iç dikmeye vurdu. Bulunduğu yeri koruyan pleksiglas tavan birden damlacıklarla kaplandı.</p>

  <p>Bir anda Lichtermann'ın kalan yakıtı ve Narvik'teki üslerine olan uzaklığı hesaplamış olabileceğini akıl etti. Uçağı mümkün olduğunca hafifletmek için fazla yakıtı boşaltıyordu. Yakıt boşaltma borusu, göbek makinelisi yuvasındaki yerinin tam arkasındaydı.</p>

  <p>"Orada ne durumdasın Kessler?" diye sordu Lichtermann, yakıt akışını durdurduktan sonra.</p>

  <p>"Be... iyiyim efendim," diye kekeledi Kessler. "Bu uçaklar nereden çıktı böyle?"</p>

  <p>"Tekini bile görmedim," diye itiraf etti pilot.</p>

  <p>"Çift kanatlıydılar. En azından benim vurduğum öyleydi."</p>

  <p>"Swordfish olmalı," dedi Lichtermann. Anlaşılan Müttefikler yeni bir numara keşfetmişler.</p>

  <p>O uçaklar CAM'dan atılmadı, yoksa kanatları roket destekli motorlara dayanamaz ve parçalanırdı. İngilizlerin yeni bir uçak gemisi olmalı.</p>

  <p>"Ama hiç havalanan uçak görmedik."</p>

  <p>"Biz onları görmeden önce bizi görüp havalanmış olmalılar."</p>

  <p>"Bu bilgiyi üsse telsizle bildirebilir miyiz?"</p>

  <p>"Josef şu anda buna çalışıyor. Telsiz hâlâ parazitten başka bir şey çekmiyor. Yarım saat içinde sahilde olacağız. O zaman daha iyi çeker."</p>

  <p>"Ne yapmamı istersiniz efendim?"</p>

  <p>"Yerinde kal ve başka Swordfish'ler için gözünü dört aç. Hızımız yüz yetmiş kilometrenin altında ve her an bir tanesi gizlice yaklaşabilir bize.</p>

  <p>"Üsteğmen Ebelhardt ve Onbaşı Dietz ne olacak efendim?"</p>

  <p>"Baban papaz falan diye duymuştum galiba."</p>

  <p>"Dedem efendim. Köyümüzdeki Luteryan kilisesinde."</p>

  <p>"Bir sonraki mektubunda ona yaz ve dua etmesini iste. Ebelhardt ve Dietz, ikisi de öldüler."</p>

  <p>Bunun üzerine başka bir konuşma olmadı. Kessler, bir düşman uçağı bulmayı umarak ama bir yandan da bulmamak için dua ederek karanlıklara doğru bakmaya devam etti. Nasıl olup da iki insanı öldürdüğünü düşünmemeye çalıştı. Savaştaydılar ve onlar Kondor'a pusu kurmuşlardı. Öyleyse tüm hücrelerine kadar işleyen o tüyler ürpertici suçluluk duygusunu hissetmemesi gerekirdi. Elleri titrememeli ve karnında düğümler oluşma-malıydı. Keşke Lichtermann dedesinden hiç bahsetmeseydi, diye düşündü. Sert mizaçlı papazın ne diyeceğini tahmin edebiliyordu. Hükümetten ve başlattıkları bu aptalca savaştan nefret ediyordu. O savaş şimdi de en küçük torununu bir katile çevirmişti.</p>

  <p>Kessler bir daha asla dedesinin gözlerine bakamayacağını biliyordu.</p>

  <p>"Sahili görebiliyorum," dedi Lichtermann kırk dakika sonra. "Narvik'e hâlâ ulaşabiliriz."</p>

  <p>Norveç'in kuzey sahilleri üzerinden hızla geçtiklerinde, Kondor, dokuz yüz metreye kadar alçalmıştı. Köpüklü dalgaların biçimsiz kayalık ve adaları dövdüğü çorak, çirkin bir yeryüzü parçasıydı gözüken. Sakinlerinin geçimini denizden zar zor kazanmaya çalıştığı, sarp kayalara ve girintilere tutunmuş birkaç balıkçı köyü vardı sadece.</p>

  <p>Ernst Kessler'in morali biraz olsun düzeldi. Karanın üzerinde uçmak bir şekilde kendisini daha emniyette hissettiriyordu. Aşağıdaki kayalık alana çakılırlarsa kurtulma şansı olacağından değil ama yine de karada ölmek ve böylece cesedinin bulunup adam gibi bir törenle toprağa verilmesi, o vurulup düşen İngiliz pilot gibi denizlerin bilinmezliğinde ölmekten çok daha iyi geliyordu ona.</p>

  <p>Kader o anda son kartını oynamaya karar vermişti. Kocaman keşif uçağını yarım güçle çalışarak dengede tutan sol kanat üzerindeki dış motor hiçbir belirti göstermeden öylesine ani şekilde susmuştu ki pervane, denge sağlayan bir döner disk olmaktan çıkmış, birdenbire müthiş bir hava direnci oluşturan parlak metalden yapılmış sabit bir heykele dönüşmüştü.</p>

  <p>Kokpitte Lichtermann, uçağın helezon hareketini engellemek üzere sert bir şekilde kurnanda koluna asıldı. Sağ kanattaki itme ve soldaki direnç uçağın havada kalmasını neredeyse imkânsız hale getirmişti. Uçak burnunu sola çevirip dalışa geçmek istiyordu.</p>

  <p>Kessler tüfek kaidesine doğru şiddetle savruldu ve fişeklik bir kırbaç gibi yüzünde şakladı. O kadar sert bir darbeydi ki bu, bir an görüşü bulanıklaştı ve burnundan kan gelmeye başladı. Eğer kafasını eğip kendini korumasa bu kez parlak pirinç kuşak tam kafasına çarpacaktı. Güçlükle fişekliği ara duvara sabitledi.</p>

  <p>Lichtermann birkaç saniye uçağı sabit tutmayı başardı ancak bunun umutsuz bir mücadele olduğunu biliyordu. Kondor dengesini tamamen kaybetmişti. Eğer bir yere inmeyi umut ediyorsa bunu ancak itme gücüyle hava direncini eşitleyerek gerçekleştirebilirdi. Uzanıp sağdaki motorları susturan düğmeye bastı. Motorlar hemen durdu. Sol tarafındaki sabit pervane direnç oluşturmayı sürdürüyordu ama uçak artık iri bir planöre dönüştüğünden, Lichtermann bunu dengeleyebiliyordu.</p>

  <p>"Kessler, buraya gel ve bağlan." Lichtermann dahili haberleşmeden seslendi. "Çakılacağız."</p>

  <p>Uçak tepesinde küçük bir buzul olan fiyordun yanı başında yükselen bir dağın üzerinden hızla geçti. Buzul sivri dişli kayaların yanında göz kamaştırıcı bir beyazlığa sahipti.</p>

  <p>Emniyet kemerini çözmüş ve top yuvasından sürünerek çıkmak üzere eğilmişken Ernst'in gözüne çok aşağılarda bir şey çarptı. Fiyordun yarığının dibinde buzulun üzerinde kısmen inşa edilmiş bir yapı vardı. Ya da buzulun gömmeye başladığı çok eski bir şeydi bu. Bu kadar uzaktan ve bir anlık bakışla boyutlarını algılaması zordu ama sanki bir tür Viking ambarı gibi büyük gözüküyordu.</p>

  <p>"Kaptan," diye bağırdı Kessler. "Arkamızda. Şu fiyordun içinde... Bir bina var. Sanırım buzun üstüne inebiliriz."</p>

  <p>Lichtermann hiçbir şey görmemişti ama Kessler arkaya dönük oturuyordu ve fiyordu rahatça görebilirdi. Kondor'un önünde gözüken bölge buzların oyduğu bıçak gibi keskin küçük tepelerden oluşan engebeli bir araziydi. Uçağın iniş takımları yere değdiği anda parçalanırdı ve kayalar uçağın gövdesini kâğıt gibi biçerdi.</p>

  <p>"Emin misin?" diye geriye seslendi.</p>

  <p>"Evet efendim. Buzulun uçundaydı. Ay ışığında görebildim. Kesinlikle orada bir bina var."</p>

  <p>Motorlar olmadan Lichtermann'ın iniş için tek deneme şansı vardı. Önündeki alana inerse kendisinin ve iki adamının hiçbir kurtulma şansı olmayacağından emindi. Buzula inmek de pek mantıklı değildi ama her şeye rağmen az da olsa kurtulma şansları vardı.</p>

  <p>Uçağın ataletiyle mücadele ederek dümeni kuvvetlice ittirdi. Uçağı döndürmek kanatlardaki kaldırma kuvvetinin azalmasına sebep oldu. Uçağı tekrar düz duruma getirdiğinde altimetre iki kat hızla geriye doğru dönmeye başlamıştı. Lichtermann'ın yapabileceği bir şey yoktu. Fizik kuralları işliyordu.</p>

  <p>Heybetli uçak gökyüzünü yararak kuzeye yöneldi. Buzulu görmesini engelleyen dağ, Lichtermann'ın önünde beliriverdi. İçinden parlak ay ışığına şükretti. Çünkü başka türlü dağın eteğindeki el değmemiş buzuldan oluşmuş bir buçuk kilometrelik alanı göremezdi. Kessler'in sözünü ettiği binayı göremedi ama zaten çok da önemi yoktu bunun. Tüm dikkatini buza vermişti.</p>

  <p>Buzul kütlesi, dağın yanındaki bir yarıktan neredeyse dik bir buz duvarı olarak aşağı doğru uzanıyordu. O kadar kalındı ki cılız ışığın altında bile masmavi gözüküyordu. Uzun fiyort boyunca birkaç küçük buzdağı göze çarpıyordu.</p>

  <p>Kondor hızla, alçalıyordu. Lichtermann buzulla aynı hizaya gelmek için son bir manevra yaptı ve irtifasını korumaya çalıştı.</p>

  <p>Dağın zirvesinden daha aşağıda uçuyorlardı şimdi. Buzulun şekillendirdiği kaya kanat ucuna bir kol boyu mesafeden daha yakındı. Üç yüz metreden düz gözüken buz yüzeyi, yaklaştıkça daha engebeli, sanki küçük dalgalar bir anda üzerinde donup kalmış gibi gözüküyordu. Lichtermann iniş takımlarını açmadı. Tekerlerden biri koparsa uçak takla atar ve paramparça olurdu.</p>

  <p>"Sıkı dur," dedi. Boğazı o kadar kurumuştu ki karga gibi çatallı bir ses çıkmıştı ağzından.</p>

  <p>Ernst yerinden kalkıp telsizcinin koltuğuna geçerek emniyet kemerini bağlamıştı. Josef, Lichtermann'la birlikte kokpitteydi. Telsizin göstergeleri bembeyaz bir ışık saçıyordu. Hiç pencere olmadığından uçağın içi kapkaranlıktı. Pilotun kısa uyarısını duyar duymaz Kessler iki büklüm oldu ve eğitimde öğretildiği gibi ellerini ensesinde birleştirip dizlerini dirseklerinin arasına aldı.</p>

  <p>Dudaklarından dualar dökülmeye başladı.</p>

  <p>Kondor buzula belli bir açıyla dokunup, üç dört metre yükselerek tekrar daha sert bir şekilde indi. Metalin buza temasından çıkan ses, tünelin içinden hızla geçen bir trenin sesi gibiydi. Kessler kemere rağmen şiddetle savrulduğunu hissetti ancak cenin pozisyonunu bozmaya cesaret edemedi. Uçak kulak tırmalayıcı bir ses çıkararak bir yere öylesine sert şekilde çarptı ki telsiz notları bulundukları raflardan fırlayıp havada uçuşmaya başladı Kanat buza çarptı ve uçak kendi etrafında dönmeye başladı. Aynı anda uçaktan kopan parçalar etrafa saçılıyordu.</p>

  <p>Uçağın içinde yalnız başına olup dışarıda neler olduğunu bilmemek mi, yoksa kokpitte pilotun yanında durup Kondor'un parçalandığını görmek mi daha iyiydi bilemiyordu.</p>

  <p>Kessler'in büzüştüğü yerin altında bir yırtılma oldu ve uçağın gövdesinden içeri doğru buz gibi bir hava akın etti. Ön topçu yerini koruyan pleksiglas koparak kabinin içine fırladı.</p>

  <p>Buzuldan kopan buz parçaları uçağın içine yağmaya devam ediyor ve sanki uçak bir türlü yavaşlamıyor gibiydi.</p>

  <p>Birden o ana kadarki en yüksek ses duyuldu ve yırtılan metalin patlamayı andıran sesini, yüksek oktanlı uçak yakıtının keskin kokusu takip etti. Kessler ne olduğunu biliyordu. Kanatlardan biri buza saplanıp kopmuştu. Lichtermann benzinin çoğunu boşalttıysa da kalan miktar yine de ciddi bir yangın tehlikesi oluşturuyordu.</p>

  <p>Uçak hem kendi salınımının hem de hafif eğimin etkisiyle buz üzerinde kızak gibi kaymaya devam ediyordu. Sonunda yavaşlamaya başladı. Sol kanadının kopması uçağı gidiş yönüyle dik açı yapacak şekilde döndürmüştü. Giderek gövdesinin daha büyük bir kısmı buzla temas ettikçe sürtünme kuvveti yerçekimine üstün gelmeye başladı.</p>

  <p>Kessler derin bir nefes aldı. Kondor'un artık her an durabileceğini anlamıştı. Kaptan Lichtermann başarmıştı. Tam acil durum pozisyonunu bırakacaktı ki sağ kan at buza çarparak kökünden koptu. Gövde kopan kanadın üzerine yuvarlanarak tepetaklak bir halde durdu. Bu şiddetli sarsıntı Kessler'i neredeyse kemerinden fırlatıp atacaktı. Boynu ciddi şekilde zedelenmişti ve acıyı ayak parmaklarına dek hissetti.</p>

  <p>Genç havacı artık alüminyumun buz yüzeyle temasından çıkan sesin kesildiğini fark edene kadar bir süre daha o şekilde kemerlerine asılı durumda kaldı. Kondor durmuştu. Kusmamak için kendini zor tutarak kemerlerini çözdü ve yere çömeldi. Ayaklarının altında yumuşak bir şey hissetti. Karanlıkta yana kaydı, aşağıya doğru uzandı ve hemen elini geri çekti. Bir cesede dokunmuştu ve ellerine ne olduğunu hemen anladığı ılık ve yapışkan bir sıvı bulaşmıştı. Kan.</p>

  <p>"Kaptan Lichtermann?" diye seslendi. "Josef?"</p>

  <p>Cevap olarak, uçağın her tarafından içeri esmekte olan soğuk rüzgârın uğultusunu duydu.</p>

  <p>Kessler telsizin altındaki dolabı karıştırdı ve bir el feneri buldu. Onun çıplak ışığı, daha ilk saldırı anında ölen Max Ebelhardt’in cesedini aydınlattı. Josef ve Lichtermann'a seslenerek fenerin ışığını ters dönmüş kokpitte gezdirdi. İkisi de koltuklarındaydı ve kolları, kemerlerine bağlı vücutlarının yanında bir bez bebeğinki gibi serbestçe sallanıyordu.</p>

  <p>İkisi de hareketsizdi. Hatta sürünerek yanlarına gidip pilotun omzuna dokunmasına rağmen en ufak bir hareketlenme olmadı. Lichtermann'ın kafası geriye düşmüş, mavi gözlerini hiç kırpmıyordu. Yüzü, kafatasından akan kanla koyu kırmızıya boyanmıştı. Kessler yanağına dokundu. Hâlâ ılıktı fakat cildi esnekliğini yitirmişti. Macun gibiydi. Fenerin ışığını telsizci/topçuya doğru çevirdi. Josef Vogel de ölmüştü. Kafasını bölme duvarına çarpmıştı. Metale bulaşan kanı görebiliyordu. Lichtermann'ın da uçak ters döndüğünde boynu kırılmış olmalıydı.</p>

  <p>Benzinin keskin kokusu Kessler'i bir anda kendine getirdi ve doğruca uçağın arkasına yöneldi. Ana çıkış kapısı oradaydı. Pervazı çarpmanın etkisiyle ezilmişti. Omzuyla metale sertçe vurarak açmak zorunda kaldı kapıyı. Kondor’dan dışarı fırladı ve buzun üstüne düştü. Gövdeden ve kanattan kopan parçalar buzul üzerinde geniş bir alana yayılmıştı. Uçağın buzun üzerinde açtığı derin izleri de görebiliyordu.</p>

  <p>Yangın tehlikesi ne kadar yakındı ya da uçağa ne zaman geri dönmesi emniyetli olurdu kestiremedi. Bildiği tek şey, buzulu yalayarak esen rüzgârın altında açık havada uzun süre dayanamayacağıydı.</p>

  <p>Tek umudu çakılmadan önce gördüğü esrarengiz binayı bulmaktı. Kondor'un yanmayacağından emin olana kadar orada bekleyip sonra uçağa dönebilirdi. Telsizin bozulmadığını umuyordu. Eğer çalışmıyorsa o zaman uçağın kuyruk kısmına koydukları işme botu kullanacaktı. Bir köye ulaşması günler alabilirdi ama kıyı şeridini izleyerek bunu başarabilirdi.</p>

  <p>Bir plana sahip olmak son bir saatte yaşadığı dehşeti unutturmuştu. Sağ kalmaya odaklanmalıydı. Kaybettiği arkadaşlarım düşünmeye, Narvik'e sağ salim vardığında başlayabilirdi. Hiçbiriyle özel bir yakınlığı yoktu. Araştırmalarını onlarla eğlenmeye tercih etmişti. Yine de ekip arkadaşlarıydı hepsi.</p>

  <p>Kafası zonkluyordu ve boynu öyle tutulmuştu ki hiçbir tarafa hareket ettiremiyordu. Dar fiyordun büyük bir kısmını gizleyen dağı kerteriz alıp buzul üzerinde güçlükle ilerlemeye başladı. Buzun üzerinde mesafeyi kestirmek çok zordu ve bir iki kilometre olarak düşündüğü uzaklığın bunun katbekat üstünde olduğunu anladı. Şiddetli bir sağanak yağmur başladı ve bu da her şeyin üstüne tuz biber ekti. Ceketinin üzerindeki su donarak, her adımında çatırdayan parçalar halinde yere dökülüyordu.</p>

  <p>Uçağa geri dönüp şansım denemeyi düşünmeye başlamışken kısmen buzun üzerinde yükselen yapının silueti uzakta belirdi. Yaklaşıp ayrıntıları daha net seçmeye başladığında yaşadığı ürpertinin sebebi soğuktan daha fazlasıydı. Gördüğü şeyin bir binayla uzaktan yakından ilgisi yoktu.</p>

  <p>Kocaman bir geminin pruvasının altında duruyordu şimdi. Ahşaptan yapılmış, bakır kaplamaları olan ve tepesinde kule gibi yükselen gemi buzun içinde hapsolmuştu. Buzulların ne kadar yavaş hareket ettiğini bildiğinden böyle bir geminin bu kadar derin bir biçimde buza gömülmesi için binlerce yıl gerektiğini tahmin etti. Daha önce gördüğü hiçbir şeye benzemiyordu. Kafasından bu düşünce geçtiği anda bunun doğru olmadığını fark etti. Bu geminin resimlerini görmüştü daha önce.</p>

  <p>Daha çocukken dedesinin ona okuduğu İncil'de görmüştü resimleri. Kessler her zaman Eski Ahit'teki hikâyeleri Yeni Ahit'teki vaazlara tercih etmişti. O yüzden geminin boyutlarını bile hatırlıyordu - üç yüz arşın uzunluğunda, elli arşın genişliğinde ve otuz arşın yüksekliğindeydi.</p>

  <p>"... ve Nuh hayvanları çiftler halinde bu gemiye bindirdi."</p>

  <p>&nbsp;</p>

  <div style="mso-element:para-border-div;border:none;border-bottom:solid #4F81BD 1.0pt; mso-border-bottom-themecolor:accent1;padding:0cm 0cm 4.0pt 0cm"></div>
</body>
</html>
