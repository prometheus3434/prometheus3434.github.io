<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <div style="mso-element:para-border-div;border:none;border-bottom:solid #4F81BD 1.0pt; mso-border-bottom-themecolor:accent1;padding:0cm 0cm 4.0pt 0cm">
    <h1 class="MsoTitle">30. BÖLÜM</h1>
  </div>

  <p>Aynadaki görüntüsüne bakan Juan, kendi yüzü nerede bitip, Kevin Nixon'in makyajı nerede başlıyor fark edemedi. Kevin'ın kendisine yol göstermesi için aynaya bantladığı büyütülmüş fotoğrafa baktı, sonra aynadaki görüntüsüne baktı. Mükemmel bir benzerlik vardı. Taktığı peruk tamamen aynı tondaydı ve şekli de bire bir uyuyordu.</p>

  <p>"Kevin, bu sefer kendini aşmışsın," dedi Juan ve smokinin altına giydiği gömlek boyanmasın diye Kevin'in boğazına yerleştirdiği kâğıt yakayı çıkarıp attı.</p>

  <p>"Seni Arap terörist İbn el-Asım'a benzetmek bir şey değil. Seni onun fahişelerinden birine benzetmemi isteseydin, işte o zaman bana mucizeler yaratıyor diyebilirdin."</p>

  <p>Juan, papyonunu ustaca bağladı ve beyaz smokinini giydi. Smokin hemen hemen tüm erkeklere yakışırdı, ama el-Asım'a benzemek için karnına sardığı dolgularla bile Juan, başka bir özgüvenle taşıyordu giysiyi. Terörist finansörün Armani sevdiğini bilmenin de bir zararı olmamıştı tabii. Tam kuyruksokumunda tercih ettiği silah olan FN otomatik tabanca için düz bir kılıf vardı.</p>

  <p>"Göbekli bir James Bond'a benzediniz." Mike Trono, Kevin'in atölyesinin öbür tarafından sesleniyordu.</p>

  <p>Sean Connery tarzı İrlanda aksanıyla sertçe cevap verdi Juan. "Temizlik görevlileri görülmeli ama duyulmamalıdır."</p>

  <p>Mike Trono ve Jerry Pulaski dünyaca tanınan Monte Carlo kumarhanelerinin temizlik görevlileriyle bire bir aynı olan üniformalar giymişlerdi. Modeller kısa bir öğleden sonra keşif görevinde çıkarılmıştı. Kevin ve ekibi, bir Rus generalinden, Yeni Delhi trafik polisine veya Parisli bir hayvan bakıcısına kadar yüzlerce üniforma bulunduruyordu. O yüzden standart bir tulumu istedikleri şekle sokmak birkaç dakikalarını aldı.</p>

  <p>Mike ve Jerry tekerlekli bir ağır hizmet çöp kovası ile tekerlekli bir süpürge kovası ve üzerinde KAYGAN ZEMİN yazan bir plastik uyarı levhası taşıyorlardı.</p>

  <p>Baş kamarot her zaman olduğu gibi sessiz ve dikkat çekmeyecek şekilde kapıda belirdi. Takımının üzerine tertemiz bir önlük giymişti. Personel arasında onun servise çıkarken önlük mü değiştirdiği yoksa zaten önlüğüne hiçbir şey dökmediği mi konusunda bir tartışma vardı. Büyük bir çoğunluk ikinci ihtimali savunuyordu. Elindeki kapalı plastik kutuyu sanki içinde canlı yılanlar varmış gibi bir yüz ifadesiyle tutuyordu.</p>

  <p>"Tanrı aşkına Maurice," diye dalga geçti Juan. "Gerçek şey değil ki onun içindeki."</p>

  <p>"Kaptan, onu ben hazırladım, o yüzden yeteri kadar gerçek."</p>

  <p>"Bir bakalım."</p>

  <p>Maurice kabı Kevin'ın makyaj tezgâhının üzerine bıraktı ve kapağı açmayı reddedip iki adım geri çekildi. Juan hafifçe araladı ve anında başını çevirdi. "Öf! Bu kadar keskin kokulu yapmak zorunda miydin?"</p>

  <p>"Benden sahte kusmuk yapmamı istediniz. Herhangi bir yemeği hazırlar gibi davrandım. Koku da görüntü ve dokusu kadar önemlidir."</p>

  <p>"Jannike'ye yaptığın balık gibi kokuyor," diye takıldı Mike ve kapağı kapatarak kabı süpürge kovasına koydu. Maurice, yaramazlık yapan bir ilkokul Öğrencisini azarlayan bir okul müdürü edasıyla konuştu. "Bay Trono, uzunca bir süre su ve ekmekten başka bir şey yemek isterseniz, yerine getiremeyeceğim için üzgünüm."</p>

  <p>"Hey, o yemeği beğenmiştim ben," dedi Mike, anında geri adım atarak. Oregon'dakı hiç kimse Maurice'in tehditlerini yabana atamazdı, "Peki, ne var içinde?"</p>

  <p>"Esası bezelye çorbası. Tarifin devamı benim ticari sırrım."</p>

  <p>Juan soran gözlerle baktı. "Bunu daha önce yaptın mı?"</p>

  <p>"Gençliğimde çalıştığım bir destroyerin kaptanı olan Charles Wright'a yaptığım bir eşek şakasıydı. Bir köle gemisi kaptanı onun yanında Rahibe Teresa gibi kalırdı. Bu kendini beğenmiş adam demir gibi sağlam midesiyle övünürdü hep. Teftişlerin birinde bu karışımı gemiyi ziyaret eden amiral kullanmadan hemen önce kaptanın özel tuvaletine döktük. Kalan meslek hayatı boyunca Kaptan Kusmuk lakabı peşini bırakmadı."</p>

  <p>Gerilen ortamı yatıştırmak adına hepsi hikâyenin gerektirdiğinden daha fazla güldüler. Her zaman, özellikle de operasyonlardan önce duygularını saklama durumunda olduklarından, bu tür bir dışa vurma şansı yakaladıklarında hemen bu fırsatın üzerine atlıyorlardı.</p>

  <p>"Hepsi bu kadar mı kaptan?"</p>

  <p>"Evet Maurice. Teşekkürler."</p>

  <p>"Rica ederim." Eğilerek selam vererek odadan çıkarken, Doktor Huxley de Sihir Dükkânı'nın kapısında belirdi.</p>

  <p>Bütün erkekler ıslık ve çığlıklarla karşıladılar. Hux, vücuduna ikinci bir deri gibi yapışık mor ipekten askısız bir elbise giymişti. Saçlarında görmeye alışık oldukları atkuyruğu, yerini lüle ve kıvrımlara bırakmıştı. Makyaj, gözlerini ve ağzını öne çıkarmış ve cildine hoş bir parlaklık katmıştı.</p>

  <p>"Al bakalım," diyerek Juan'a incecik bir deri çantayı uzattı. Juan, çantayı açıp baktığında, özel gözlere konmuş üç tane enjektör gördü. Bir damara enjekte edildiğinde on beş saniye sonra rüyalar âlemine yolluyordu.</p>

  <p>"Peki ya haplar?"</p>

  <p>Bu kez sapsız el çantasından standart bir ilaç kutusu çıkarttı ve içindeki iki kapsülü çalkaladı. "Eğer el-Kasım'ın böbrek hastalığı varsa, tuvalete gidemeden hastaneye gitmek zorunda kalabilir."</p>

  <p>"Bunların etkisini göstermesi için ne kadar zaman gerekiyor?"</p>

  <p>"On, en fazla on beş dakika."</p>

  <p>"Tadını hissetmez değil mi?"</p>

  <p>Hux gözlerini devirdi. Bunun üzerinden en az üç kere geçmişlerdi şimdiye kadar. "Algılanması tamamen imkânsız." Pasaportunu da gösterdi. Çünkü Monaco vatandaşları kumarhanelere alınmıyorlardı. Girişte kimlik soruluyordu.</p>

  <p>"Herkes telefonlarını aldı mı?" diye sordu Juan. Kulaklık ve mikrofonlarla dikkat çekmektense, cep telefonlarını telsiz ayarında kullanmayı tercih etmişlerdi. Herkes başıyla onaylayınca, "Tamam o zaman, kıyıya çıkıp bitirelim şu işi," dedi.</p>

  <p>Paris Operası'nın mimarı Charles Garnier tarafından tasarlanan kumarhane, adeta kumara adanmış bir katedral gibiydi. Girişinde çok güzel fıskiyeli havuzlar, göze çarpan iki kule ve yaşlandırılmış bakırdan kubbesiyle Garnier'in yaratıcısı olduğu ihtişamlı III. Napoléon tarzında inşa edilmişti. Şık salon yirmi sekiz oniks sütunla donatılmıştı ve her odada bol miktarda vitray ve mermer göze çarpıyordu. Juan geldiğinde, giriş kapısının önünde üç tane Ferrari ve bir Bentley otomobil vardı. İçeriye akan müşteriler toplumun krem tabakasıydı. Erkekler, üniforma gibi smokinler içindeydi, kadınlar da gece elbiseleri içinde birer mücevher gibi parlıyordu. Kolundaki saate bakarak zamanı kontrol etti. Kerikov ve el-Asım saat ondan önce gelmezlerdi. Bu durumda yarım saat erken gelmişti. Göze batmayan bir yer bulup zaman geçirmek için yeteri kadar uzun bir süreydi. Ru-let masasında el-Asım'ın kendi benzeriyle karşılaşması pek de iyi olmazdı.</p>

  <p>Telefonu öttü.</p>

  <p>"Başkan, Ski ve ben yerimizi aldık," diye rapor verdi Mike Trono.</p>

  <p>"Sorun var mı?"</p>

  <p>"Temizlikçi gibi giyindiğimizden, görünmez sayılırız."</p>

  <p>"Neredesiniz şimdi?"</p>

  <p>"Yükleme rıhtımındayız. Ski'nin kazara dökmüş gibi yaptığı birkaç sürahi kızartma yağını temizlemekle meşgulüz."</p>

  <p>"Tamam, hazır olun ve sinyalimi bekleyin."</p>

  <p>Cabrillo pasaportunu gösterdi ve giriş ücretini ödedi. Kalabalığın tamamı sağa doğru yönelerek şık oyun salonlarına akın ediyordu. Juan da topluluğu takip etti. Yukarı çıkarak bara gitti ve içmeye niyeti olmamasına rağmen etrafa uyum sağlamak açısından uygun bularak, bir martini söyledi ve karanlık bir köşeye çekildi.</p>

  <p>Hux da az sonra aradı ve gelişini bildirdi. O da kumarhanenin esas oyun alanı olan Avrupa Salonu'nda yerini almıştı.</p>

  <p>Juan beklerken, Eos Adası'nı Orbital Balistik Rize'yle vurmadan önce Max'i oradan nasıl kurtaracaklarını düşünmeye çalıştı. Max'i kurtaramasalar bile adanın yok edilmesi konusunda kafasında hiçbir soru işareti yoktu. Çok şey tehlikedeydi ve Max bile bunu kabul ederdi.</p>

  <p>ELF cihazıyla Hanley'e geri mesaj gönderme şansları olmasını çok isterdi ama o sadece bir vericiydi, alıcı değildi. Kafasından onlarca fikir geçti, hepsini tek tek irdeledi ama hiçbirisini uygun bulmadı.</p>

  <p>"Geldiler," dedi Julia, telefonundan. Yirmi dakikadır barda bekliyordu. "Chemin de fer masasına (Bakaraya benzer bir oyun) doğru ilerliyorlar."</p>

  <p>"Oturup birkaç kadeh içmelerini bekleyelim."</p>

  <p>Oyun salonunda Julia Huxley dikkatini, rulet masası ve hedefleri üzerinde topladı. Önündeki fişler azalıp zamanla erirken, salonun diğer tarafında İbn el-Asım üçüncü içkisini yudumluyordu.</p>

  <p>Adam Müslüman terörist grupları desteklerken, dinlerinin en iyi bilinen yasaklarından birine alkol alarak karşı çıkıyordu. Adamın gerçek bir Müslüman olduğu halde Batı toplumuna sızmak için takiye yaparak İslami kuralları hiçe sayar göründüğünü düşündü. Aslında bunu, Batılı giyim tarzı ve uzun sakallarından vazgeçerek de yapabilirdi. İçki ve kadınlar ille de gerekli değildi. Bunlarla sadece hoşlandığı için ilgileniyordu.</p>

  <p>"Bence tam zamanı Juan," dedi Julia. Kısa mesajlarını kontrol ediyor gibi yaparak telefonuna konuşmuştu.</p>

  <p>"Tamam. Başla. Mike, Operasyon V için hazır ol."</p>

  <p>Julia, ruletin topu altı rakamında durup da krupiye kendisininki dahil tüm kaybedenlerin fişlerini toplarken adama bahşişini verip kalan fişlerini alarak masadan kalktı. Çantasından iki hapı alarak salonun diğer tarafına doğru yürümeye başladı. Sadece birkaç adam ona bakmıştı, diğer herkes kendi oyunuyla meşguldü.</p>

  <p>Kerikov ve el-Asım’in masasında hiç boş sandalye yoktu. Julia uygun bir an için beklemeye başladı. Rus oldukça yüksek bir oyunu kazandığında, Julia ona yaklaşıp kulağına, "Tebrikler," diye fısıldadı. Önce şaşıran adam sonra dönüp Hux'i görünce gülümsedi. Bir başka oyuncu da büyük bir miktar kazanınca aynı şeyi yaptı ve böylece masadaki kalabalığın bir parçası haline geldi. Sonra, bu ikinci oyuncunun fişleri üzerine kendi küçük bahsini koydu. Böylece o kazanırsa, Julia da kazanacaktı.</p>

  <p>Adam kaybedince özür diledi, fakat Julia, çok önemli değil dercesi-ne omuzlarını silkd.</p>

  <p>Sonra sessizce el-Asım'a işaret ederek, onunla aynı yere fişlerini koymak için iznini istedi. Adam başını sallayarak kabul etti. Julia fişlerini koymak için eğilirken dengesini sağlamak ister gibi elini adamın bardağının hemen yanına koydu. Doğrulurken bardağa çarptı ve neredeyse devrilmek üzereyken tutarak hapları içine atıverdi.</p>

  <p>Haplar, bağımlıların deneme süresi sırasında kontrole giderken içtikleri bir ilaçtı. Vücuttaki ilacı dışarı atmalarını sağlayan homeopatik bir bileşen içeriyordu. Julia ilaçları incelemiş ve aslında işe yaramadıklarını keşfetmişti. Fakat bir yan etki olarak kullanıcıyı sıkıştırarak acilen tuvalete gitme ihtiyacı ortaya çıkarıyordu. El-Asım'a ilaç vererek onu kendi isteklerine uygun bir zamanda kumarhanenin tuvaletine göndermeyi amaçlıyorlardı.</p>

  <p>El-Asım hiçbir şeyden şüphelenmedi. Elini oynadı ve kazandı. Julia'ya kazancını iletirken kurnazca gülümsedi.</p>

  <p>"Mersi mösyö," dedi Julia. Bir başka oyuncuyla bir el daha oynadı. Kaybedince masadan uzaklaştı. Oyun salonundan çıkıp yüksek duvarlı giriş holüne gelince Juan'ı arayıp işin tamam olduğunu söyledi.</p>

  <p>"Tamam, şimdi onu uzaktan izleyebileceğin bir yer bul ve tuvalete yönelince bize haber ver. Ondan sonra da marinaya git," diye talimat verdi Juan ve Avrupa Salonu'na en yakın tuvalete doğru yürümeye başladı. "Mike, sen ve Ski yerlerinizi alın."</p>

  <p>"Yoldayız."</p>

  <p>Tuvaletlerin yakınında, binanın servis koridorlarına açılan bir geçit vardı. Böylece konuklar, temizlik görevlileri ya da müşterilerin içkilerini tazeleyen garsonlarla karşılaşmak zorunda kalmıyorlardı. Juan geçidin yanına henüz gelmişti ki Mike, hafifçe aralanan kapıdan bir şişe sahte kusmuğu uzattı. Juan ilacın etkisini göstermesini bekleyerek, bir süre daha orada oyalandı ve tuvalete girdi.</p>

  <p>Kumarhanenin diğer her yeri gibi, tuvaletler de mermer ve yaldızlar içindeydi. İçeri girdiğinde bir adam ellerini yıkıyordu, ama Juan daha bölmelere varmadan adam dışarı çıktı. Kendisini izleyen hiç kimse olmadığından rol yapmasına gerek kalmadan iğrenç kokan karışımı yere boşalttı ve bölmeye geri girdi.</p>

  <p>Bir müşterinin içeri girmesi, kumarhane görevlisinin gelmesi için yeterli olmuştu. Juan Fransızca anlamamasına rağmen, görevlinin ikna edici ses tonundan hemen temizlik görevlilerini çağıracağını tahmin etti. Adamın en yakın servis kapısına giderek, kat görevlilerine haber vermek üzereyken, sanki zaten haber verilmiş gibi, kapıda iki temizlik görevlisiyle karşılaşmasını hayal edebiliyordu.</p>

  <p>Tuvaletin kapısı yeniden açıldı ve Juan, tekerlekli temizlik aracının gıcırdayarak içeri girdiğini gördü.</p>

  <p>"Ne haber çocuklar," diyerek bölmeden çıktı.</p>

  <p>"Neden hep en çekici işleri biz yapıyoruz?" diye sordu Mike oldukça alaycı bir tonla.</p>

  <p>"Çünkü siz bir zemini nasıl parlatacağınızı iyi biliyorsunuz."</p>

  <p>Kapı bir kez daha açıldı ve bu sefer Ski, özür dileyen bir ifadeyle müşteriye yerdeki durumu işaret etti.</p>

  <p>"Şu anda masadan kalktı," diyerek haber verdi Julia. "Tuvalete ilk gelen müşteri o olacak." "Anlaşıldı. Sonra görüşürüz." Juan yeniden bölmeye girdi.</p>

  <p>Kapı açılınca Ski, el-Asım'ı içeri aldı. Arap kokudan dolayı yüzünü ekşitti ama ihtiyacı tiksintisini yendi ve hızla pisuvara yöneldi.</p>

  <p>Cabrillo sessizce arkasına geçerek işini bitirmesini bekledi. El-Asım arkasındaki hareketi fark ederek geri döndü ve kendisine tıpatıp benzeyen, adamı görünce hayretten donakaldı. Ne olduğunu anlamasına fırsat vermeden, Juan şırıngayı adamın ensesine saplayıp pistonu ittirdi. Adam çığlık atmaya çalışırken, Juan eliyle ağzını kapatıp bayılın-caya kadar sıkıca tuttu.</p>

  <p>Juan ve Trono adamı büyük çöp kovasına yerleştirirken, Ski müşterileri kapıdan çevirmeye devam etti. Juan adamın ince Movado saatini kendisininkinin yerine taktı, kalın yüzüğünü de parmağına geçirdi.</p>

  <p>"Kendine gelene kadar Kerikov'la işimi bitirmeliyim," dedi Juan, aynada bir kez daha kendisini kontrol ederken. "Onu birkaç saat boyunca bulunamayacağı bir yere bırakın ve siz de Julia'yla beraber Oregon"a dönün."</p>

  <p>"Yükleme rıhtımında bir araç gereç dolabı var, bu saatte kimse kullanmaz orayı." Mike zemini eskisi gibi pırıl pırıl yaptı ve paspası kovaya geri koydu.</p>

  <p>"Sonra görüşürüz çocuklar."</p>

  <p>Juan, Kerikov'un oynamaya devam ettiği ehemin de fer masasının yolunu tu ttu.</p>

  <p>"İyi misin dostum?" Rus, Arap'la tek ortak dilleri olan İngilizce konuşarak sordu.</p>

  <p>"Midem biraz kötü oldu İvan. Endişelenecek bir şey yok." Cabrillo iki adamın birkaç saatlik diyaloglarının ses kayıtlarını dinlemiş ve ikisinin birbirlerine nasıl hitap ettiklerini öğrenmişti. Silah tüccarı görünüşüne ikinci kez bakmamıştı bile. Kılık değiştirme işi mükemmel olarak çalışmıştı. Kırk beş dakika daha oynamaya devam ettiler. Juan durumu kötüleşiyormuş gibi yaparak bunun oyununu da etkilediğini göste rdi. Aptalca bahisler koyarak el-Asım’in elli bin dolar değerindeki fişlerinin yarısını kaybetti.</p>

  <p>"İvan kusura bakma," dedi, elini midesinin üzerine koyarak. "Galiba tekneye dönsem iyi olacak."</p>

  <p>"Bir doktor çağıralım mı?"</p>

  <p>"O kadar ciddi olduğunu sanmıyorum. Biraz uzanmak istiyorum." Oynama sırası kendine geldiğinde krupiyeye hayır dedi ve zorlukla ayağa kalktı. "Sen oynamaya devam et lütfen."</p>

  <p>Bu riskli bir teklifti ama el-Asım'ın kesinlikle yapacağı bir şeydi.</p>

  <p>Kerikov bir an düşünüyor gibi gözüktü. Başlangıçtan beri otuz bin dolar kazanmıştı ve kazanan bir seri yakalamışken bırakmayı hiç sevmezdi. Diğer yandan, el-Asım'la işlerin gidişine bakılırsa, en iyi müşterilerinden biri olabilirdi.</p>

  <p>"Bu gece yeteri kadar paralarını aldım zaten."</p>

  <p>Fişlerini teslim edip parayı bir sonraki gelişlerinde oynamak üzere hesaplarında bıraktılar. Çok süslü giriş salonundan geçerlerken Kerikov, cep telefonundan şoförünü arayarak limuzini kapıya getirmesini istedi.</p>

  <p>Şoför girişe yanaştı ama direksiyonda kaldı. Kerikov'un koruması ön taraftan çıkıp arka kapıyı açtı. Cabrillo'dan en az on santim uzun olan adamın güven vermeyen siyah gözleri vardı. Kerikov araca girerken etrafı kolaçan etti ve Cabrillo'ya delici bir bakış attı.</p>

  <p>İçgüdüleri başka tarafa bakmasını söylüyordu ama eğer öyle yapsaydı, adam bir şeylerin döndüğünden kuşkulanacaktı. Juan yaşam boyu içgüdülerine aldırmamayı öğrenmişti. Gözlerini kaçırmak yerine, aynı sertlikte adamın gözlerinin içine baktı. "Bir sorun mu var?"</p>

  <p>Korumanın bakışları yumuşadı. "Nyet." (Rusça Hayır)</p>

  <p>Juan arabaya girdi ve koruma kapıyı kapattı. Marinaya kadar olan yol kısaydı. Juan midesi rahatsızmış gibi yapmaya devam etti, böylece yol boyunca Rus'la konuşmak zorunda kalmadı.</p>

  <p>Kerikov'u yatı Matruşka'ya götürmek üzere kendi sürat teknesi hazır bekliyordu. Araç durur durmaz, koruma dışarı fırlayarak arka kapıyı açtı.</p>

  <p>"Bu gece kadınlara para harcamadığımız isabet olmuş," dedi Kerikov, beyaz sürat teknesinin bağlı olduğu yere doğru yürürlerken.</p>

  <p>"Şu anda kendimi bir kadına bakacak kadar bile iyi hissetmiyorum. Aslında tekneye kadar motorla gitmeye bile istekli değilim."</p>

  <p>Kerikov iri elini Cabrillo'nun omzuna koydu. "Kısacık hoplayacağız. Zaten liman çarşaf gibi. Bir şey olmaz merak etme."</p>

  <p>Koruma, botun motorunu çalıştırırken, şoför de ön ve arka halatları çözüyordu. Beş dakika sonra Matruşka'nın geniş aynalığına yaklaştılar. Tik ağacından bir platform aşağı sarkıtılmıştı ve oradan da dev yatın ana güvertesine çıkan merdivenlere geçiliyordu.</p>

  <p>"Sanırım doğruca kamarana gitmek istersin," diye tahminini belirtti Kerikov. Merdivenin başında bir uşak Kerikov'un bir ihtiyacı olma ihtimaline karşı hazır bekliyordu. Juan, biri köprünün arkasındaki güneşlenme güvertesinde, diğeri de geminin havuzu civarında turlayan iki koruma gördü.</p>

  <p>Juan'ın ekibi, süper yatı çekip çevirmek için en az on sekiz kişi gerektiğini hesaplamıştı, on kadar da güvenlik görevlisi olduğunu tahmin ediyorlardı.</p>

  <p>"Aslında," dedi Juan, "seninle ofisinde biraz konuşmak isterim."</p>

  <p>"Çok hassas bir konu değildir umarım," diye karşılık verdi Kerikov. Kıyıya çok yakınken ne kadar kolay dinlenebileceklerini biliyordu.</p>

  <p>"Hayır, hayır," dedi Juan hızlıca. "Sadece bu gece aklıma gelen bir şey."</p>

  <p>Kerikov öne düştü ve lüks geminin içinde yürümeye başladılar. Önce yirmi kişilik bir yemek salonundan, ardından da en az onun iki katı kapasiteli bir sinema salonundan geçtiler. Eskinin uzlaşmaz komünist ajanı, kendisini kapitalizmin tuzaklarına kaptırmış görünüyordu.</p>

  <p>Rus'un özel ofisine geldiler ve kapıyı kapatır kapatmaz Juan, tabancasını çıkarıp Rus'un boğazına derisini yırtacak kadar kuvvetli şekilde bastırdı.</p>

  <p>"En ufak bir ses çıkarırsan ölürsün." Juan sahte Arap aksanını bırakarak Rusça konuşmaya başlamıştı.</p>

  <p>Hiç hareket etmeyen adamı takdir etti Juan. Belli ki, karşıtının öldürmek için gelmiş olsa, bunu çoktan yapmış olacağını bilecek kadar, benzer durumlarda eli silahlı taraf olmuştu.</p>

  <p>"Kimsin sen?"</p>

  <p>Juan hiçbir şey söylemedi. Bu arada Kerikov'un bileklerine plastik kelepçeleri geçiriyordu.</p>

  <p>"Benim dilimi konuşsan bile sen CIA'densin sanıyorum. Rus Gizli Servisi FSB'ı en değilsin. Seni tebrik etmem lazım. İbn el-Asım'ı araştırdığımda kuşku duyulmayacak bir geçmişi vardı. İnandırıcılığı konusunda gerçekten çok çaba harcamış olmalısınız. Çok güvendiğim insanlar yasadışı olmadığına inandırdılar beni."</p>

  <p>"Ben İbn el-Asım değilim," dedi Juan.</p>

  <p>Kerikov'un suratında acı bir gülümseme vardı. "Belli ki değilsin."</p>

  <p>"O şu anda kumarhanede, yükleme iskelesinde bir çöp varilinde. Bir iki saat içinde kendine gelir."</p>

  <p>İçinde bulunduğu durumu anlamaya çalışan Kerikov'un gözleri kısıldı. Juan adamı biraz daha karanlıkta bıraktı. "Bildiğim kadarıyla sen ve İbn el-Asım Monte Carlo'daki üniversiteden birlikte epey iyi vakit geçirmiş eski oda arkadaşlarısınız. Onunla ne planladığınız beni ilgilendirmiyor. Ben eski işvereninden çaldığın bir şeyle ilgileniyorum."</p>

  <p>"Onlardan çok şey çaldım," dedi Kerikov, arsız bir kibirle.</p>

  <p>Juan araştırmaları sonucu, adam hakkında, şu an beynine bir kurşun sıkıp dünyayı bir pislikten kurtarmayı isteyecek kadar çok şey öğrenmişti. Tetiği çekmemek için ciddi bir çaba harcadı.</p>

  <p>"Stalin'in Yumruğu'nun kodlarını istiyorum."</p>

  <p>El-Asım'a kısa bir süre önce bu konudan bahsettiğini unutmamıştı Kerikov. Juan'a kim olduğunu bir daha sordu.</p>

  <p>"İstediklerimi vermezsen senin katilinim."</p>

  <p>"Beni dinlediniz değil mi?"</p>

  <p>"Organizasyonum seni uzun süredir izliyor," dedi Juan. Tam olarak yalan söylemiş sayılmazdı. "Sadece Orbital Balistik Füze uydusunun kodlarıyla ilgileniyoruz. Bana istediğimi ver ve el-Asım'la istediğin anlaşmayı yapmakta özgür ol. Aksi takdirde bu akşam öleceksin."</p>

  <p>Juan bu operasyon için Langston'dan izin alırken, CIA görevlisi hiçbir koşulda uzun dönemde el-Asım'ın ele geçirilmesi planını tehlikeye düşürecek bir şey yapmaması konusunda ısrarcı olmuştu.</p>

  <p>Cabrillo sözüne nokta koymak istercesine silahını biraz daha bastırdı.</p>

  <p>"O tetiği çektiğin anda güvenlik ekibim yirmi saniye içinde burada olur."</p>

  <p>"Ruhum şehit olmaya hazır," diye cevap verdi Juan. Dini bir amacı olduğu havasını vererek oynadığı rolü iyice bulanık hale getiriyordu. "Seninki hazır mı?"</p>

  <p>Kerikov derin bir iç çekti. "Tanrım, Soğuk Savaş günlerini nasıl da özledim. Sen Çeçen'sin değil mi?"</p>

  <p>"Eğer hâlâ bir parça kaldıysa, vicdanını rahatlatabilirsin. Ben Çeçen değilim ve silah eski Sovyetler Birliği'nin hiçbir yerinde kullanılmayacak." Kerikov'un silahın kullanılamaz halde olduğunu düşündüğü gözlerinden okunuyordu.</p>

  <p>"Kodlar şu resmin arkasındaki kasada saklı." Duvarda asılı nü tabloyu işaret etti.</p>

  <p>Juan, bir bubi tuzağı ihtimaline karşı, tabancanın namlusunu çerçeveye dayayıp resmi yana kaydırdı. Kasa otuza altmış santimetre ölçülerin-deydi. On rakamlı bir elektronik tuş takımı vardı. "Şifre?"</p>

  <p>"İki-beş-bir-sıfır, bir-dokuz-bir-yedi."</p>

  <p>Juan'ın sayıların anlamını fark etmesi biraz zamanını aldı, çünkü Avrupalılar, Amerikalıların aksine, tarih yazarken önce günü sonra ayı yazıyorlardı. "Rusların Ekim Devrimi'nin tarihi. Çok dokunaklı."</p>

  <p>Rakamları tuşladı ve kolu çevirirken Kerikov'u kasanın tam önüne çekti. Juan bu tür kasaları biliyordu. Yanlış kod girildiğinde bir şok bombası patlıyordu. Kod geçerliydi.</p>

  <p>Kasanın içinde değişik para birimlerine ait tomarlar, bir tabanca ve bir sürü dosya ve klasör vardı. Juan tabancayı alıp cebine koydu.</p>

  <p>"Altlara yakın bir yerde olmalı." Kerikov bu işin bir an önce bitmesini ister gibiydi.</p>

  <p>Juan dosyayı ararken bazı dokümanları da inceledi. Kerikov, epey büyük anlaşmalar yapmıştı. Amerikan işgalinden önce Saddam'a silah satmış, Afganistan'dan gelen afyonun, Rus silahlarının ve Afrika'nın ihtilaflı elmaslarının dahil olduğu bir ticaret üçgeninin de içinde yer almıştı.</p>

  <p>Aşağılara doğru, üzerinde kiril alfabesiyle Kasım Yağmuru yazan dosyayı buldu. Juan, hepsi birkaç sayfa olan dokümanı inceleyerek, aradığı şeyin o sayfalarda olduğundan emin oldu. Oregoriun bilgisayarı dosyanın içeriğini tercüme ettiğinde Eric ve Hali'nin teknik jargonu anlayacağından emindi. Dokümanı sugeçirmez bir zarfa koydu ve Kerikov'a döndü. Onun hakkında düşündüklerini ne kadar söylemek istese de Juan kendini tuttu. "El-Asım'ı yeniden gördüğünde bu gece olanların ikiniz arasındaki işle ilgisi olmadığını söyle. Seni kovalayan geçmişinin bir sonucu olduğunu ama sorunun çözüldüğünü söyle ona. Şimdi lütfen arkanı dön ve dizlerinin üzerine çök."</p>

  <p>Juan'ın en başında silah doğrultmasından sonra, Kerikov ilk kez korku belirtileri gösterdi. Gözlerinden okunsa da Kerikov'un sesinde korkudan eser yoktu. "İstediğini aldın."</p>

  <p>"Seni öldürmeyeceğim," dedi Juan şırıngalardan birini çıkarırken. "Bu el-Asım'a yaptığım iğnelerle aynı. Birkaç saat kendinden geçeceksin, hepsi bu."</p>

  <p>"İğneden nefret ederim. Kafama sert bir darbe indirmeni tercih ederim."</p>

  <p>Juan Kerikov'un kafasına FN tabancasıyla öyle bir darbe indirdi ki biraz daha sert vursa öldürmesi işten bile değildi. Yıkılan bir bina gibi yere çöken Kerikov'a bakan Juan, "Keyfine bak," dedi ve her ihtimale karşı iğneyi bilinçsiz bir halde yatan adamın ensesine sapladı.</p>

  <p>Kerikov'un ofisinin dış cephesi, teknenin gövdesinden taşan dışbükey bir camdan oluşuyordu. Juan, pencerelerden birini açarak yukarı doğru baktı. Üzerindeki korkuluklardan aşağı bakan kimse yoktu. Smokinini, gömleğini ve sahte göbeğini çıkarıp sadece uzun kollu siyah tişörtüyle kaldı. Sugeçirmez torbayı tişörtünün altına soktuktan ve Kerikov'un tabancasını camdan denize fırlattıktan sonra, ayakkabılarını çıkarıp kendini suya bıraktı.</p>

  <p>Sessiz kaldığı ve yukarı bakmadığı takdirde yüzü gözükmeyeceğinden, siyah peruğu sayesinde karanlık Akdeniz sularında fark edilmesi olanaksızdı. Bu şekilde Matruşka<sup>1</sup>nın gövdesi boyunca yüzerek teknenin burnuna geldi ve çapa zincirine ulaştı. Tam orada suya dalarak zincirin halkalarını takip etti ve Eddie ve Franklin'in daha önceden sakladıkları dalış takımlarına ulaştı.</p>

  <p>Draeger regülatörü, ağırlık kemerini, paletleri ve maskeyi kuşandı. Kendisi için bıraktıkları fosforlu pusuladan kerteriz aldı. Oregon sadece bir buçuk kilometre uzaktaydı. Gelgit etkisinin de oldukça azalmış olduğu düşünülürse yolculuğu oldukça kısa ve kolay olacaktı.</p>

  <p>Yüzerken, içinden bunun Kerikov'a yaptığı son ziyaret olmayacağına yemin etti. Üstelik bu kez Kerikov bu kadar ucuz atlatamayacaktı.</p>

  <div style="mso-element:para-border-div;border:none;border-bottom:solid #4F81BD 1.0pt; mso-border-bottom-themecolor:accent1;padding:0cm 0cm 4.0pt 0cm"></div>
</body>
</html>
