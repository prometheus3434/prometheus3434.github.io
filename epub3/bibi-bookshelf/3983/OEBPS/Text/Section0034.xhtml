<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <div style="mso-element:para-border-div;border:none;border-bottom:solid #4F81BD 1.0pt; mso-border-bottom-themecolor:accent1;padding:0cm 0cm 4.0pt 0cm">
    <h1 class="MsoTitle">31. BÖLÜM</h1>
  </div>

  <p>Linda ve Mark için aslında bir kamaraları olmadığı gerçeğini saklamak hiç de zor olmadı. Gemideki mağazalardan giysi ve tuvalet malzemeleri almışlardı ve ihtiyaç duyduklarında spor salonuna bitişik duşları kullanabiliyorlardı. Gündüzleri nöbetleşe olarak havuz başındaki şezlonglarda uyuyorlar, geceleri de kumarhanede oluyorlardı. Uzman bir kart sayıcı olan Murphy, yanlarında getirdikleri dört yüz doları, dikkate değer bir rakama yükseltmeyi başarmıştı. İstese bir servet yapabilirdi ama gizliliklerini korumak zorundaydılar, o yüzden makul ölçülerde kazanmayı sürdürdü. İkinci gün bütün bu durum değişiverdi.</p>

  <p>Diğer yolcular için gemiden karaya haberleşme imkânı veren odanın kapalı olması en ağır deyimiyle sadece ufak bir uygunsuzluktu. Birkaç işadamı homurdandı, fakat yolcuların çoğu ya fark etmediler ya da bu durumu umursamadılar.</p>

  <p>Mark ve Linda aynı fikirde değildi. Üstelik ilk etapta göze çarpmayan diğer bazı işaretler de vardı. Güvertelerde gezinen ve görünürde bakım ve onarım işi yapan tayfa sayısı artmaya başlamıştı. Ancak dikkat edince bunların zamanlarının çoğunu yolcuları izleyerek geçirdikleri fark ediliyordu. Şimdilik kimse oda anahtarlarını kontrol etmiyordu ama Linda ve Murphy bunun artık bir an meselesi olduğundan emindi. Golden Sky'da kaçak yolcular bulunduğu ve şirketin bunu ortaya çıkmaya kararlı olduğuna dair bir söylentinin dolaştığı aşikârdı.</p>

  <p>Bu bilgiden daha rahatsız edici olan şeyse burun çekmelerdi.</p>

  <p>Gemideki ikinci günlerinin sabahında, birkaç yolcu ve mürettebatın burnunun aktığını ve kısa süreli hapşırık nöbetleri geçirdiğini gördüler. Havuz başında ve yemek salonundaki konuşmalardan, bir gece önce herkesin kendini iyi hissettiğini ve hasta olanların hepsinin gece yarısı büfesine gittiklerini ve büfede görevli aşçı ve garsonların da hasta olduğunu öğrendiler.</p>

  <p>"Bir test olmalı bu," diyerek fikrini açıkladı Mark. Büyük salonun tenha bir köşesinde kahvaltılarını bitirmek üzerelerdi.</p>

  <p>"Nasıl bu kadar emin olabiliyorsun?"</p>

  <p>"İki nedenle. Gemilerdeki doğal viral salgınların çoğu sindirim sistemi rahatsızlıklarıdır. Bu ise rinovirüse benziyor. İkincisi, eğer bu ana saldırı olsaydı şimdiye kadar ölmüştük."</p>

  <p>"Sence ne yapmalıyız?" İştahı meşhur olan Linda önündekileri sadece biraz didiklemişti.</p>

  <p>"Kimseyle el sıkışma, korkuluk demirlerine tutunma ve bu en önemlisi, kesinlikle gözlerine dokunma. Gribin vücuda girmek için en çok tercih ettiği yerdir gözler. Yarım saatte bir ellerimizi yıkıyoruz. Eğer deminki kurallardan birine uymamışsak hemen yıkıyoruz. Son olarak, Golden Dawn'i bitirmek için kullandıkları ölümcül virüsü nasıl salıvereceklerini buluyoruz."</p>

  <p>"Sence gemide kalmakla ayvayı yedik mi?" diye sordu Linda peçete-siyle ağzını silip kenara koyarken.</p>

  <p>"Hayır, çünkü ana saldırıdan önce bunu nasıl yapacaklarını bulacağız."</p>

  <p>"Mantıklı ol. Su sistemini, hava giriş kanallarını, soğuk hava ünitelerini, hatta buz yapma makinelerini bile kontrol ettik. Şimdiye kadar bulamadıysak, bundan sonra bulma şansımız nedir ki?"</p>

  <p>"Listemizdeki işaretlediğimiz her olası hastalık taşıyıcı kaynaktan sonra giderek artıyor," diye cevap verdi Mark. "Bir şeyi kaybettiğinde neden her seferinde en son baktığın yerde bulduğunu hiç merak ettin mi?"</p>

  <p>"Neden?"</p>

  <p>"Çünkü bulduğunda aramayı durdurursun. Böylece her zaman aradığın en son yerde bulursun."</p>

  <p>Ne demek istiyorsun?</p>

  <p>Henüz bu meşhur en son yere bakmadık diyorum.</p>

  <p>Yemek salonunun yalıtımlı duvarları bile yaklaşmakta olan helikopterin sesini engelleyememişti. Geminin aynalığında bir yüzme havuzu vardı. Suların üstü bir kapakla örtülmüş ve yolcuları uzak tutmak için etrafı kordonlarla çevrilmişti.</p>

  <p>Helikopter bir Bell JetRanger modeldi. Her iki tarafına da POSEIDON TOURS yazısı işlenmişti. Birkaç güverte yukarıda, Mark ve Linda helikopterin pilotunu ve üç yolcusunu görebiliyorlardı.</p>

  <p>"Bu iyiye işaret değil," dedi Linda, helikopterin gürültüsünü bastırmaya çalışan bir sesle. "Sence bizim için mi geldiler?"</p>

  <p>"Yolcu gemilerinde insanlar nadiren ölür. İstanbul'da müritlerinden biri ölünce Thom Severance hemen harekete geçmiş olmalı. Benim merak ettiğim şey, seyahat şirketini buna nasıl ikna ettiği. Gomez Adams'ı izleyince kolay gözüküyor, ama hareket eden gemiye helikopter indirmek tehlikeli bir iştir."</p>

  <p>"Bu adamların cüzdanları kabarık."</p>

  <p>Sancak direğinin üzerinden yaklaşan helikopter, yıkanan güverteden kalan suları etrafa sıçratarak alçalmaya başladı.</p>

  <p>Pilot, hızı ve rüzgârın durumunu değerlendirirken helikopter bir an havada asılı kaldı. Hemen sonra havuzun üzerindeki kapağa doğru alçalmaya başladı. Gücü kesmeyen pilot, aracın ayaklarının kapağa hemen hemen hiç baskı uygulamadan hafifçe dokunmasını sağladı ve üç yolcu omuzlarında naylon sırt çantalarıyla helikopterden indiler. Helikopterin ağırlığının aniden azalmasıyla, pilot gücü hemen yeniden ayarladı ve kapıları kapanır kapanmaz havalanarak gemiden uzaklaştı.</p>

  <p>"Eddie, Zelimir Kovac’in kötü günündeki bir Boris Karloff gibi gözüktüğünden bahsetmişti," diyerek çenesiyle işaret etti Mark.</p>

  <p>"Ortadaki iriyarı adam mı?"</p>

  <p>"O olmalı."</p>

  <p>Üç adam geminin subayları tarafından karşılandı, ancak hiç kimse el sıkmaya teşebbüs etmedi. Üzerlerindeki günlük elbiseleri -kanvas pantolon, polo tişörtler ve ince anoraklar - bir şekilde askeri üniforma gibi taşımayı başarmışlardı. Linda bunun sebebinin birbirinin aynısı olan sırt çantaları olduğunu düşündü.</p>

  <p>"O çantalarda ne vardır sence?" diye sordu Linda.</p>

  <p>"Temiz iç çamaşırları, çoraplar, tıraş bıçağı. Ha, bir de silahlar."</p>

  <p>Şu ana kadar göze aldıkları en büyük tehlike, Golden Sky'da hapishane olabilecek neresi varsa, oraya kapatılma ve karaya ayak basınca da uzun bir sorgulamaydı. Bu durum şu anda değişmişti. Kovac ve iki suç ortağı kendileri için gelmişlerdi ve yakaladıklarında ne yapacakları belliydi. Tek avantajları, Kovac’in kaç kişi olduklarını bilmemesiydi. Ancak geminin subay ve personeli, kaçak yolcuları bulma konusunda daha kararlı bir tavır içine girerlerse, yakalanmaları an meselesi olurdu.</p>

  <p>"Aklıma bir şey geldi," dedi Mark.</p>

  <p>"Öyle mi? Neymiş?"</p>

  <p>"Sence Kovac, Golden Dawn'da yaptıkları gibi herkesi öldüren bir virüsle saldıracak olsalar bu gemiye gelir miydi?"</p>

  <p>"Eğer aşı olduysa gelirdi."</p>

  <p>Öğle olduğunda gemideki yolcuların dörtte üçü soğuk algınlığına benzer belirtiler göstermeye başlamıştı. Aldıkları tüm tedbirlere rağmen Mark ve Linda da bu grubun içindeydi.</p>

  <div style="mso-element:para-border-div;border:none;border-bottom:solid #4F81BD 1.0pt; mso-border-bottom-themecolor:accent1;padding:0cm 0cm 4.0pt 0cm"></div>
</body>
</html>
