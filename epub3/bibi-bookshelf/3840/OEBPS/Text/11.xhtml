<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>11</h2>

  <p><b>Kalan ampul sayısı: 32</b></p>

  <p>Estetikte tekinsiz vadi adlı bir teori vardır. Teoriye göre, insana <i>neredeyse</i> tıpatıp benzeyen bir şey -manken ya da insansı robot- bakanda tiksinti uyandırır, çünkü görüntü insana çok yakındır, fakat hem tanıdık hem yabancı oluşuyla bir tür tekinsizlik hissi uyandıracak kadar da yanlıştır.</p>

  <p><i>Neredeyse</i> benimkinin aynısı diyebileceğim bu Chicago’da yürürken benzer bir his içindeyim. Bir kıyamet kâbusunu buna tercih ederdim. Yıkılan binalar ve gri ıssızlıklar, binlerce kez geçtiğim kavşakta durup sokak adı tabelalarının değiştiğini görmek kadar korkutucu değil. Ya da her sabah üç doz kahveli, soyalı Americano’mu aldığım kafenin bir butik şarap mağazası olduğunu görmek kadar. Ya da Eleanor Caddesi 44 numaradaki kahverengi kumtaşından evimde yabancıların yaşadığını görmek.</p>

  <div class="m2"></div>

  <p>O ölüm ve hastalık dünyasından kaçtığımızdan beri geldiğimiz dördüncü Chicago bu. Hepsi bunun gibiydi — <i>neredeyse</i> yuvam.</p>

  <p>Karanlık çöküyor, ilacı ara vermeden dört kez üst üste aldığımız ve dinlenme fırsatı bulmadığımız için ilk defa küpe hemen dönmemeye karar veriyoruz.</p>

  <p>Amanda’nın dünyasındayken kaldığım, Logan Meydanı’ndaki otele gidiyoruz.</p>

  <p>Neon ışıklı tabelası yeşil değil kırmızı ama adı aynı —ROYALE OTELİ- ve tıpkı eskisi gibi tuhaf, yine zamanda donmuşa benziyor ama binlerce küçük fark da var.</p>

  <p>Odamızda tıpkı geçen sefer kaldığım odadaki gibi çift kişilik iki yatak var. Sokağa bakıyor.</p>

  <p>Tuvalet malzemelerini ve ikinci el giysiler satan bir mağazadan aldığımız giysileri koyduğumuz alışveriş torbalarını televizyonun yanındaki şifoniyerin üstüne koyuyorum.</p>

  <p>Kendi dünyamda olsam temizlik malzemesi, küf ve belki de daha beter kokuların karıştığı bu eski odada kalmak istemezdim.</p>

  <p>Oysa bu gece lüks bir yer gibi geliyor.</p>

  <p>Sweatshirt’ümü ve fanilamı çıkarıp “Oda hakkında yorum yapamayacak kadar kirliyim” diyorum.</p>

  <p>Çıkardığım kıyafetleri çöpe atıyorum.</p>

  <p>Amanda gülüyor. “Benimle kim daha pis yarışı yapmaya kalkma, kazanamazsın” diyor.</p>

  <p>“Bu halde olmamıza rağmen bize oda vermelerine şaşırdım” diyorum.</p>

  <p>“Nasıl bir yerde olduğumuzu anla işte.”</p>

  <p>Pencereye gidip perdeleri aralıyorum.</p>

  <p>Sabahın erken saatleri.</p>

  <p>Yağmur yağıyor.</p>

  <p>Otelin tabelasından içeri kırmızı neon ışığı sızıyor.</p>

  <p>Hangi yılda, hangi gündeyiz hiçbir fikrim yok.</p>

  <p>“Banyo sırası önce sende” diyorum.</p>

  <p>Çok geçmeden seramiklere akan suyun sesini duyuyorum.</p>

  <p>“Aman Tanrım, yıkanmalısın Jason! Ne kadar iyi geliyor bilemezsin!” diyor.</p>

  <p>Yatağa uzanmak istemiyorum, çünkü çok kirliyim. Radyatörün yanına, halının üstüne oturuyorum; bir yandan ısınıyor, bir yandan da pencereden dışarı bakıp kararan gökyüzünü seyrediyorum.</p>

  <p>Amanda’nın dediğini yapıp banyoya giriyorum.</p>

  <p>Duvarlar buhar kaplı.</p>

  <p>Sıcak, günlerdir küpte uyumaktan tutulan belime çok iyi geliyor.</p>

  <p>Sakalımı tıraş ederken bu dünyadaki kimliğimi düşünüyorum.</p>

  <p>Lakemont Koleji’nde ya da diğer yerel okullarda Jason Dessen adlı bir fizik profesörü yok. Yine de bir yerlerde olduğumu tahmin ediyorum.</p>

  <p>Bir başka şehirde.</p>

  <p>Belki başka bir ülkede.</p>

  <p>Belki farklı bir adla, farklı bir işte çalışıyorum. Farklı bir kadınla birlikteyim.</p>

  <p>Öyleysem, günlerimi bozuk arabaların altında, bir tamircide geçiriyorsam ya da kolej öğrencilerine fizik öğretmek yerine dişçilik yapıyorsam yine de aynı adam mıyım?</p>

  <p>Bütün kişiliğimi ve hayat tarzımı üzerimden sıyırıp attığımda beni ben yapan temel öğeler nelerdir?</p>

  <p>Bir saat sonra banyodan çıkıyorum, günlerdir ilk defa temizim. Üzerimde kot pantolon, kareli gömlek, eski bir çift Timberland ayakkabı var. Ayağıma yarım numara büyük geldiği için iki kat kalın çorap giydim.</p>

  <p>Amanda beni onaylayan bakışlarla süzüyor, “Yakışmış” diyor.</p>

  <p>“Sen de hiç fena değilsin.”</p>

  <p>Onun ikinci el giysileri siyah kot pantolon, bot, beyaz tişört ve eski sahibi yüzünden hâlâ sigara kokan siyah bir deri ceket.</p>

  <p>Yatağa uzanmış, bilmediğim bir televizyon programı izliyor.</p>

  <p>Bana bakıyor. “Ne yapmalıyız biliyor musun?”</p>

  <p>“Ne?”</p>

  <p>“Bir şişe kırmızı şarap almalıyız. Bol bol yiyecek. Mönüdeki bütün tatlılar. Kolejden beri bu kadar zayıflamadım.”</p>

  <p>“Çoklu evren diyeti.”</p>

  <p>Gülüyor, güldüğünü duymak güzel.</p>

  <div class="m2"></div>

  <p>Yağmur altında yirmi dakika yürüyoruz, çünkü en sevdiğim restoranlardan birinin yerinde olup olmadığını görmek istiyorum.</p>

  <p>Restoranı yerinde bulunca yabancı bir şehirde sevdiğim biriyle karşılaşmış gibi oluyorum.</p>

  <p>Eski bir Chicago hanı gibi döşenmiş sevimli hipster restoranına giriyoruz.</p>

  <p>Masaya oturmak için epey bekliyoruz, bu sırada barın başında bekliyoruz, taburelerin boşalmasını bekliyoruz. En sonunda yağmurdan ıslanmış camın kenarına yerleşiyoruz.</p>

  <p>Kokteyl ısmarlıyoruz.</p>

  <p>Sonra da şarap.</p>

  <p>Masaya sürekli yeni meze tabakları geliyor.</p>

  <p>İçkinin etkisiyle gevşiyoruz, çevremizde gördüklerimiz hakkında konuşuyoruz.</p>

  <p>Yediğimiz yemekten.</p>

  <p>Sıcak ve rahat bir yerde olmanın keyfinden söz ediyoruz.</p>

  <p>İkimiz de küpten bir kez olsun söz etmiyoruz.</p>

  <p>Amanda bir ormancıya benzediğimi söylüyor.</p>

  <p>Ben de motosiklet meraklısı bir kıza.</p>

  <p>Bol bol, yüksek sesle gülüyoruz, çünkü buna ihtiyacımız var.</p>

  <p>Tuvalete gitmek için yerinden kalkarken, “Döndüğümde burada olacaksın değil mi?” diyor.</p>

  <p>“Yerimden kımıldayamayacağım.”</p>

  <p>Ama giderken dönüp dönüp arkasına bakıyor.</p>

  <p>Bar boyunca yürüyüp köşede gözden kayboluşunu izliyorum.</p>

  <p>Kendi başıma kalınca anın sıradanlığına tahammül etmekte zorlanıyorum. Bakışlarımı restoranda dolaştırıyorum, garsonların, müşterilerin yüzlerini süzüyorum. Konuşan onlarca insanın sesi anlamsız bir kükremeye dönüşüyor.</p>

  <p>İnsanlar benim bildiklerimi bilse neler olurdu merak ediyorum.</p>

  <div class="m2"></div>

  <p>Otele dönerken hava daha soğuk ve yağmurlu.</p>

  <p>Otele yaklaşınca mahalle barı Village Tap’in karşı kaldırımda yanıp sönen tabelasını görüyorum.</p>

  <p>“Uyumadan önce birer kadeh daha içelim mi?” diyorum.</p>

  <p>Saat geç olduğundan bardaki kalabalık çekilmiş.</p>

  <p>Bara oturuyoruz, teslim ettiği siparişleri dokunmatik ekranda hesaba giren barmene bakıyorum.</p>

  <p>Sonunda dönüp yanımıza geliyor, önce Amanda’ya, sonra bana bakıyor.</p>

  <p>Matt bu. Bana hayatım boyunca yüzlerce kez servis yapmıştır. Kendi dünyamdaki son gecemde Ryan Holder’la bana da içki servis etmişti.</p>

  <p>Yüzünde beni tanıdığına dair en ufak bir işaret göremiyorum.</p>

  <p>Boş bakışlarla, ilgisiz bir nezaketle süzüyor beni.</p>

  <p>“Ne istersiniz?”</p>

  <p>Amanda şarap istiyor.</p>

  <p>Ben bir bira istiyorum.</p>

  <p>İçkilerimizi getirmeye gittiğinde eğilip Amanda’ya fısıldıyorum: “Barmeni tanıyorum. Ama o beni tanımadı” diyorum.</p>

  <p>“Nereden tanıyorsun onu?”</p>

  <p>“Burası benim mahallemin barı.”</p>

  <p>“Hayır. Değil. O da seni tanımıyor zaten. Ne olacağını sanmıştın?”</p>

  <p>“Çok tuhaf. Burası her zamanki gibi görünüyor.”</p>

  <p>Matt içkilerimizi getiriyor.</p>

  <p>“Şimdi mi ödemek istersiniz, kalkarken mi?”</p>

  <p>Üzerimde kredi kartım, kimliğim yok, yalnızca ceketimin iç cebinde bir miktar nakit taşıyorum. Kalan ampullerin hemen yanında.”</p>

  <p>“Şimdi ödeyelim” diyorum. Paraya uzanırken ekliyorum, “Ben Jason, bu arada.”</p>

  <p>“Matt.”</p>

  <p>“Mekânı sevdim. Senin mi?”</p>

  <p>“Evet.”</p>

  <p>Barı hakkında ne düşündüğüm hiç umurunda görünmüyor. Beni tanımadığından emin olunca mideme bir boşluk hissi çöküyor. Amanda bunu hissediyor. Matt yanımızdan ayrılınca şarap kadehini kaldırıp bira bardağıma dokunduruyor.</p>

  <p>“İyi bir yemek, sıcak bir yatak ve henüz ölmemiş olmanın şerefine.”</p>

  <div class="m2"></div>

  <p>Otel odasına dönünce ışıkları kapatıp karanlıkta soyunuyoruz. Kaldığımız yerden artık hiç şikâyetçi değilim, yatak o kadar rahat geliyor ki.</p>

  <p>Amanda kendi yatağından bana sesleniyor: “Kapıyı kilitledin mi?”</p>

  <p>“Evet.”</p>

  <p>Gözlerimi yumuyorum. Pencereyi döven yağmur damlalarının sesini dinliyorum. Aşağıdaki ıslak caddeden arada bir araçlar geçiyor.</p>

  <p>“Güzel bir geceydi” diyor Amanda.</p>

  <p>“Öyleydi. Küpü özledim diyemem ama ondan uzakta olmak tuhaf.”</p>

  <p>“Seni bilmem ama eski dünyamız hayalet bir dünyaymış gibi geliyor bana artık. Bir rüya giderek silikleşir ya hani? Rengini, yoğunluğunu, mantığını yitirir. Onunla kurduğun duygusal bağ zayıflar.”</p>

  <p>“Sence tamamen unutabilecek misin?” diye soruyor. “Kendi dünyanı?”</p>

  <p>“Bilmiyorum. Artık gerçek olduğuna inanmayacağım bir an gelebilir. Çünkü değil. Şu anda tek gerçek bu şehir. Bu oda. Bu yatak. Sen ve ben.”</p>

  <div class="m2"></div>

  <p>Gecenin bir yarısında, Amanda’nın yanıma geldiğini hissediyorum.</p>

  <p>Yeni bir şey değil bu. Küpte bu şekilde pek çok kez uyuduk birlikte. Kaybolmuş iki insan gibi karanlıkta birbirimize sarıldık.</p>

  <p>Şu anki tek fark, üzerimizde iç çamaşırlarımızdan başka bir şey olmaması. Yumuşak teni aklımı karıştırıyor.</p>

  <p>Perdelerin arasından neon ışık sızıyor.</p>

  <p>Karanlıkta uzanıyorum, elimi tutup kendine sarıyor.</p>

  <p>Sonra dönüp bana bakıyor.</p>

  <p>“Ondan çok daha iyisin.”</p>

  <p>“Kim?”</p>

  <p>“Tanıdığım Jason.”</p>

  <p>“Umarım öyleyimdir. İsa aşkına.” Şaka yaptığımı anlasın diye gülümsüyorum. Gece yarısını andıran gözleriyle bana bakıp susuyor. Birbirimizi sürekli görüyoruz, ama şu anda bana bakışında değişik bir şeyler var.</p>

  <p>Aramızda bir bağ var ve bu bağ her gün biraz daha kuvvetleniyor.</p>

  <p>Ona bir santim daha yaklaşsam işimiz biter.</p>

  <p>Buna hiç kuşkum yok.</p>

  <p>Onu öpersem, onunla sevişirsek belki kendimi suçlu hisseder ve pişman olurum, belki de beni mutlu edebileceğini fark ederim.</p>

  <p>Bir versiyonum şu anda onu mutlaka öpüyordur.</p>

  <p>Bir versiyonum o soruların cevaplarını biliyordur.</p>

  <p>Ama ben öğrenemeyeceğim.</p>

  <p>“Yatağıma dönmemi istiyorsan söyle yeter” diyor.</p>

  <p>“Dönmeni istemiyorum ama dönmene ihtiyacım var” diyorum.</p>

  <div class="m2"></div>

  <p><b>Kalan ampul sayısı: 24</b></p>

  <p>Dün kendimi Lakemont kampüsünde gördüm, Daniela’nın -halk kütüphanesindeki gazetelerde bulduğum ölüm ilanına göre- otuz üç yaşında beyin kanserinden öldüğü bir dünyadaydım.</p>

  <p>Bugün Chicago’da güneşli bir akşamüstü ve Jason Dessen iki yıl önce bir araba kazasında ölmüş.</p>

  <p>Bucktown’da bir sanat galerisine giriyorum, tezgâhın arkasındaki, burnunu bir kitaba gömmüş oturan kadına bakmamaya çalışıyorum. Bunun yerine görebildiğim kadarıyla hepsi Michigan Gölü’nü konu alan yağlıboya tablolarla dolu duvarlara odaklanıyorum.</p>

  <p>Her mevsimde.</p>

  <p>Her renkte.</p>

  <p>Günün her saatinde.</p>

  <p>Kadın başını kaldırmadan, “Yardımcı olabileceğim bir konu varsa buradayım” diyor.</p>

  <p>“Sanatçı siz misiniz?”</p>

  <p>Kitabı kenara kaldırıyor, tezgâhın arkasından çıkıyor.</p>

  <p>Yanıma geliyor.</p>

  <p>Ölmesine izin vermek zorunda kaldığım geceden beri ilk defa Daniela’ya bu kadar yakınım. Göz kamaştırıyor - üzerine oturan kot pantolonu ve akrilik boya sıçramış siyah tişörtüyle harika görünüyor.</p>

  <p>“Evet, benim. Daniela Vargas.”</p>

  <p>Beni tanımadığı, kim olduğumu bilmediği belli. Bu dünyada hiç karşılaşmamış olmalıyız.</p>

  <p>“Jason Dessen.”</p>

  <p>Elini uzatıyor, sıkıyorum. Bu el onun eli — sert, güçlü ve becerikli. Bir sanatçının eli. Tırnaklarına boya bulaşmış. Sırtımda dolaşan parmaklarını hissedebiliyorum.</p>

  <p>“Bunlar harika” diyorum.</p>

  <p>“Teşekkürler.”</p>

  <p>“Tek bir konuya odaklanmanıza bayıldım.”</p>

  <p>“Gölü üç yıl önce çizmeye başladım. Her mevsimde öyle farklı ki.” Önünde durduğumuz resmi işaret ediyor. “Bu ilk denemelerimden biriydi. Şunu da ağustosta Juneway Sahili’nde yaptım. Yaz sonunda berrak günlerde suyun rengi parlak mavimsi yeşile dönüyor. Tropik bir göle benziyor.” Duvar boyunca yürüyor. “Sonra ekim ayında böyle bir günle karşılaşıyorsunuz. Gökyüzünü bulutlar kaplıyor ve su gri görünüyor. Öyle günleri çok seviyorum, çünkü havayla su arasında hemen hiç fark kalmıyor.”</p>

  <p>“En sevdiğiniz mevsim hangisi?” diye soruyorum.</p>

  <p>“Kış.”</p>

  <p>“Gerçekten mi?”</p>

  <p>“Her gün farklı görünüyor, gün doğumları da harika oluyor. Geçen yıl göl suları donduğunda en güzel resimlerimi yaptım.”</p>

  <p>“Nasıl çalışıyorsunuz? Açık havada mı yoksa?..”</p>

  <p>“Genellikle fotoğraflardan. Yazları bazen şövalemi sahile kuruyorum, ama stüdyomu öyle çok seviyorum ki genellikle başka yerde resim yapmak istemiyorum.”</p>

  <p>Konuşacaklarımız bitiyor.</p>

  <p>Dönüp tezgâha doğru bakıyor.</p>

  <p>Herhalde kitabına dönmek istiyor.</p>

  <p>Rengi solmuş, ikinci el pantolonum ve gömleğime bakınca alıcı olmadığımı tahmin etmiş olmalı.</p>

  <p>“Galeri sizin mi?” diye soruyorum, cevabını bilmeme rağmen.</p>

  <p>Yalnızca sesini duymak istiyorum.</p>

  <p>Şu anı elimden geldiğince uzatmak istiyorum.</p>

  <p>“Aslında farklı ortaklar var ama bu ay duvarlarda benim resimlerim olduğu için kalede ben nöbet tutuyorum.”</p>

  <p>Gülümsüyor.</p>

  <p>Kibarca.</p>

  <p>Uzaklaşmaya başlıyor.</p>

  <p>“Yapabileceğim başka bir şey...”</p>

  <p>“Bence çok yeteneklisiniz.”</p>

  <p>“Çok naziksiniz. Teşekkür ederim.”</p>

  <p>“Benim karım da sanatçı.”</p>

  <p>“Yerel bir isim mi?”</p>

  <p>“Evet.”</p>

  <p>“Adı nedir?”</p>

  <p>“Şey, herhalde adını bilmezsiniz, artık birlikte de değiliz, böylece...”</p>

  <p>“Bunu duyduğuma üzüldüm.”</p>

  <p>Uzanıp her şeye rağmen hâlâ parmağımda duran solgun ve lime lime iplik parçasına dokunuyorum.</p>

  <p>“Birlikte değiliz diyemem. Yalnızca...”</p>

  <p>Düşüncemi sonlandıramıyorum, çünkü benden bitirmemi <i>istemesini</i> istiyorum. Biraz olsun ilgilensin, bana yabancı gibi bakmayı bıraksın, çünkü yabancı değiliz.</p>

  <p><i>Birlikte bir hayat kurduk</i>.</p>

  <p><i>Bir oğlumuz var</i>.</p>

  <p><i>Bedeninin her santimini öptüm</i>.</p>

  <p><i>Seninle birlikte ağladım ve güldüm</i>.</p>

  <p>Bir dünyada bu kadar güçlü olan bir şey başka bir dünyaya nasıl taşmaz?</p>

  <p>Daniela’nın gözlerinin içine bakıyorum ama bakışlarında sevgi, beni tanıdığına dair bir iz ya da sempati yok.</p>

  <p>Bana hafifçe rahatsız olmuş gibi bakıyor.</p>

  <p>Gitmek ister gibi.</p>

  <p>“Birlikte bir kahve içelim mi?” diye soruyorum.</p>

  <p>Gülümsüyor.</p>

  <p>“Yani burada işin bittikten sonra, ne zaman istersen.”</p>

  <p>Eğer kabul ederse Amanda beni öldürür. Otelde buluşacaktık ve zaten geç kaldım. Bu akşamüstü küpe dönmemiz gerekiyor.</p>

  <p>Ama Daniela da teklifimi kabul etmeyecek zaten.</p>

  <p>Kaygılandığında yaptığı gibi dudağını ısırıyor, doğrudan “hayır” deyip beni incitmek istemediği için bahane bulmaya çalışıyor olmalı.</p>

  <p>“Neyse, dert etme” diyorum. “Boş ver. Affedersin. Seni zor durumda bıraktım.”</p>

  <p>Kahretsin.</p>

  <p>Öleceğim.</p>

  <p>Bir yabancı tarafından reddedilmek can sıkıcı ama çocuğunuzun annesi tarafından reddedilmek tam bir kâbus.</p>

  <p>“Ben artık gideyim.”</p>

  <p>Kapıya doğru ilerliyorum.</p>

  <p>Beni durdurmaya çalışmıyor.</p>

  <div class="m2"></div>

  <p><b>Kalan ampul sayısı: 16</b></p>

  <p>Geçen hafta ulaştığımız her Chicago’da ağaçlar giderek daha ince görünüyordu, yaprakları dökülmüştü. Yağmur yüzünden yapraklar kaldırımlara yapışmıştı. Kahverengi kumtaşı binamın karşısındaki banka oturuyor, soğuk havada dün başka bir dünyadan getirdiğim parayla 12 dolara aldığım paltoya sarınıyorum. Yaşlı bir adamın dolabından çıkmış gibi kokuyor - naftalin ve analjezik krem.</p>

  <p>Ben otelden çıkarken Amanda defterine bir şeyler yazıyordu.</p>

  <p>Ona “Kafamı dağıtmak ve bir fincan kahve içmek için dışarı çıkacağım” derken yalan söylüyordum.</p>

  <p>Ön kapıdan çıkıp merdivenlerden hızla indim, kaldırıma çıkıp tren istasyonuna gittim. Mor Hat’a binip Evanston’daki Lakemont kampüsüne geldim. Kulağımda dış gürültüyü kesen kulaklıklar var, herhalde bir podcast dinliyordum — bir bilim konferansı ya da “Bu Amerikan Hayatı”nın bir bölümü.</p>

  <p><i>Tribune</i>’ün ön sayfasına göre 30 Ekim’deyiz; silah zoruyla hayatımdan ve dünyamdan koparılmamın üstünden bir aydan daha az zaman geçti.</p>

  <p>Yıllardır küpte seyahat ediyor gibi hissediyorum.</p>

  <p>Gittiğimiz dünyalar birbirine karışmaya başlıyor artık.</p>

  <p>Benimkine en yakın dünya şimdilik bu, ama yine de aynısı değil. Charlie bir devlet okuluna gidiyor, Daniela da evden çalışıyor. Bir grafik tasarımcı.</p>

  <p>Burada otururken, Charlie’nin doğumunu ve Daniela’yla bir yuva kurma kararı alışımı kariyerimizden uzaklaşmamıza neden olan bir eşik gibi gördüğümü fark ediyorum.</p>

  <p>Ama bu durumu basitleştirmek olur.</p>

  <p>Evet, Jason2, Daniela ve Charlie’den uzaklaştı ve bilimsel araştırması başarıya ulaştı. Ama binlerce başka Jason aynı kararı almasına rağmen küpü icat etmedi.</p>

  <p>Daniela’yı terk ettiğim başka dünyalarda yine de kariyer yapamadık.</p>

  <p>Bazılarında ikimiz de az biraz başarılı olduk ama dünyayı değiştirecek şeyler yapmadık.</p>

  <p>Daniela’yla birlikte olmayı tercih ettiğim ve Charlie’nin dünyaya geldiği bazı dünyalarda da hayatlarımız o kadar güzel değildi.</p>

  <p>İlişkimiz bozuldu.</p>

  <p>Boşanmaya karar verdim.</p>

  <p>Ya da Daniela boşanmak istedi.</p>

  <p>Veya zorlandık, uzun süre sevgisiz ve mutsuz hayatlar sürdük; her şeye oğlumuzun hatırı için katlandık.</p>

  <p>Şayet ben Jason Dessen’ların aile hayatı en mutlu olanıysam, Jason2 de profesyonel açıdan en başarılı olandı. Aynı adamın iki zıt kutbuyuz ve Jason2’nin sonsuz olasılıklar arasından benim hayatımı seçmesi tesadüf değil.</p>

  <p>Profesyonel başarıya ulaşmış olmasına rağmen onun hayatı bana nasıl yabancı geldiyse, benim aile hayatım da ona yabancı gelmiş olmalı.</p>

  <p>Bunların hepsi kimliğimin ikili olmadığını gösteriyor.</p>

  <p>Çok yönlü bir kimlik benimkisi.</p>

  <p>Belki de artık seçmediğim yolun acısını çekmekten ve yaşayamadıklarım için küskünlük duymaktan vazgeçebilirim, çünkü seçmediğim hayat benim tam tersim değil. Ben ve Jason2 arasındaki bütün olasılıklar yine bana ait.</p>

  <p>Cebime uzanıp 50 dolarlık kullan at telefonu alıyorum. Bu parayla Amanda ve ben bir gün boyunca yemek yiyebilirdik ya da bir gece daha ucuz bir otelde kalabilirdik.</p>

  <p>Elimde parmaksız eldivenlerimle Chicago Metro telefon rehberinden yırttığım sayfayı açıp daire içine aldığım numarayı arıyorum.</p>

  <p>Oturduğum yerden Daniela’nın ev ofisi olduğunu tahmin ettiğim ikinci kattaki odanın ışığı görünüyor. Perdeler açık, sırtı bana dönük, kocaman bir monitörün karşısında oturuyor.</p>

  <p>Kablosuz telefonu alıp ekranına baktığını görüyorum.</p>

  <p>Numarayı tanımıyor.</p>

  <p>Lütfen cevap ver.</p>

  <p>Telefonu yerine bırakıyor.</p>

  <p>Gelen benim sesim: “Dessen’ların evi. Telefonunuzu açamıyoruz ama mesaj...”</p>

  <p>Bip sesini duymadan telefonu kapatıyorum.</p>

  <p>Yeniden arıyorum.</p>

  <p>Bu kez telefonu ikinci kez çalmasına fırsat vermeden alıp hemen açıyor.</p>

  <p>“Alo?”</p>

  <p>Bir an bir şey söylemiyorum.</p>

  <p>Çünkü sesim çıkmıyor.</p>

  <p>“Alo?”</p>

  <p>“Merhaba.”</p>

  <p>“Jason?”</p>

  <p>“Evet.”</p>

  <p>“Hangi numaradan arıyorsun?”</p>

  <p>Bunu hemen soracağını tahmin etmiştim.</p>

  <p>“Telefonum bozuldu, trende bir kadının telefonunu ödünç aldım” diyorum.</p>

  <p>“Her şey yolunda mı?”</p>

  <p>“Sabahın nasıl gidiyor?” diyorum.</p>

  <p>“İyi. Seni az önce gördüm ya, sersem.”</p>

  <p>“Biliyorum.”</p>

  <p>Döner sandalyesinde pencereye doğru dönüp, “Benimle konuşmayı o kadar çok istedin ki sonunda bir yabancının telefonunu ödünç aldın, öyle mi?” diyor.</p>

  <p>“Öyle oldu, aslına bakarsan.”</p>

  <p>“Çok tatlısın.”</p>

  <p>Orada oturup sesini içime çekiyorum.</p>

  <p>“Daniela?”</p>

  <p>“Evet?”</p>

  <p>“Seni gerçekten özlüyorum.”</p>

  <p>“Neyin var, Jason?”</p>

  <p>“Hiçbir şeyim yok.”</p>

  <p>“Sesin tuhaf geliyor. Konuş benimle.”</p>

  <p>“Trene yürürken birden aklıma geldi.”</p>

  <p>“Ne geldi aklına?”</p>

  <p>“Seninle paylaştığımız anları yeterince önemsemiyorum. İşe gitmek için kapıdan çıkarken o gün yapacaklarımı, vermek zorunda olduğum dersi, böyle şeyleri düşünüyorum ve ben... Trene binerken bir anda seni ne kadar çok sevdiğimi fark ettim. Benim için ne kadar çok şey ifade ettiğini. Çünkü hiç belli olmaz.”</p>

  <p>“Ne belli olmaz?”</p>

  <p>“Hepsini bir anda ne zaman kaybedeceğimi bilmem imkânsız. Neyse, seni aramaya çalıştım ama telefonum bozulmuştu.”</p>

  <p>Hattın diğer ucunda uzun bir sessizlik oluyor.</p>

  <p>“Daniela?”</p>

  <p>“Buradayım. Ben de senin gibi hissediyorum. Bunu biliyorsun, değil mi?”</p>

  <p>Duygulanıyor, gözlerimi kapatıyorum.</p>

  <p>Şu anda sokağın karşısına geçip içeri gelebilir, sana her şeyi anlatabilirim, diye düşünüyorum.</p>

  <p>Öyle kayıp hissediyorum ki kendimi, sevgilim.</p>

  <p>Daniela sandalyesinden kalkıp pencerenin önüne geliyor. Üzerinde uzun, krem rengi bir kazak ve tayt var. Saçlarını tepede toplamış ve elindeki kupada mahalle dükkânından alınmış çay olduğunu tahmin ediyorum.</p>

  <p>Karnını tutuyor ve o zaman hamile olduğunu görüyorum.</p>

  <p>Charlie ağabey olacak demek ki.</p>

  <p>Yaşlı gözlerle gülümsüyor, oğlumun bu konuda ne düşündüğünü merak ediyorum.</p>

  <p>Benim Charlie’ın ağabey olamamıştı.</p>

  <p>“Jason, her şeyin yolunda olduğundan emin misin?”</p>

  <p>“Kesinlikle eminim.”</p>

  <p>“O zaman izninle şu işi yetiştirmem lazım...”</p>

  <p>“Telefonu kapatacaksın.”</p>

  <p>“Kapatmam gerekiyor.”</p>

  <p>Kapatmasını istemiyorum. Sesini duymaya ihtiyacım var.</p>

  <p>“Jason?”</p>

  <p>“Evet?”</p>

  <p>“Seni çok seviyorum.”</p>

  <p>“Ben de seni seviyorum. Ne kadar çok sevdiğimi bilemezsin.”</p>

  <p>“Bu akşam görüşürüz.”</p>

  <p>Hayır, hayatının ne kadar güzel olduğunu bilmeyen bir versiyonumu göreceksin bu akşam, beni değil.</p>

  <p>Telefonu kapatıyor.</p>

  <p>Masasının başına dönüyor.</p>

  <p>Telefonu cebime koyuyorum, titriyorum, düşüncelerim allak bullak. Aklıma karanlık fanteziler geliyor.</p>

  <p>İşe giderken bindiğim trenin raylardan çıktığını görüyorum.</p>

  <p>Bedenim tanınmaz halde.</p>

  <p>Ya da hiç bulunmuyor.</p>

  <p>Bu hayata adım attığımı görüyorum.</p>

  <p>Benim hayatım değil ama benimkine epeyce yakın.</p>

  <div class="m2"></div>

  <p>Akşam olup hava karardığında hâlâ Eleanor Caddesi’nde, kahverengi kumtaşı binanın karşısındaki bankta oturuyorum, işten ve okuldan dönen komşuları seyrediyorum.</p>

  <p>İnsanların her gün evlerine dönebilmesi ne kadar büyük bir mucize.</p>

  <p>Sevilmek.</p>

  <p>Beklenmek.</p>

  <p>Hayatımın her anının kıymetini bildiğimi sanıyordum ama burada, soğukta otururken öyle olmadığını anlıyorum. Başka türlüsü mümkün müydü ki? Her şey altüst olana kadar sahip olduklarımızın kıymetini, ne kadar hassas ve kusursuz bir dengeye bağlı olduklarını bilemeyiz.</p>

  <p>Gökyüzü kararıyor.</p>

  <p>Mahalledeki evlerin ışıkları birer birer yanıyor.</p>

  <p>Jason eve dönüyor.</p>

  <p>Çok fenayım.</p>

  <p>Bütün gün bir şey yemedim.</p>

  <p>Sabahtan beri bir damla su içmedim.</p>

  <p>Amanda nerede olduğumu çok merak ediyor olmalı ama buradan ayrılamıyorum. Hayatım, daha doğrusu çok benzeri, sokağın karşısındaki evde sürüyor.</p>

  <div class="m2"></div>

  <p>Otel odasına döndüğümde saat gece yarısını geçiyor.</p>

  <p>Işık yanıyor, televizyon açık.</p>

  <p>Amanda üzerinde tişört ve pijama altıyla yataktan çıkıyor.</p>

  <p>Kapıyı yavaşça kapatıyorum.</p>

  <p>“Özür dilerim” diyorum.</p>

  <p>“Seni pislik.”</p>

  <p>“Kötü bir gün geçirdim.”</p>

  <p>“Kötü bir gün geçirdin demek.”</p>

  <p>“Amanda...”</p>

  <p>Üzerime atılıp var gücüyle beni itiyor, kapıya yapışıyorum.</p>

  <p>“Beni terk ettin sandım. Sonra başına kötü bir şey geldi sandım. Seninle bağlantı kurmam olanaksızdı. Hastaneleri aramaya, onlara seni tarif etmeye başladım.”</p>

  <p>“Seni öylece bırakır mıyım hiç?”</p>

  <p>“Ben bunu nereden bileyim? Ödümü kopardın!”</p>

  <p>“Üzgünüm, Amanda.”</p>

  <p>“Neredeydin?”</p>

  <p>Kapıya yapışmış haldeyim, hâlâ üzerime geliyor.</p>

  <p>“Bütün gün evimin karşı kaldırımdaki bankta oturdum.”</p>

  <p>“Bütün gün mü? Neden?”</p>

  <p>“Bilmiyorum.”</p>

  <p>“Orası senin evin değil, Jason. O senin ailen değil.”</p>

  <p>“Bunun farkındayım.”</p>

  <p>“Öyle misin gerçekten?”</p>

  <p>“Daniela ile Jason’ı da takip ettim.”</p>

  <p>“Nasıl yani?”</p>

  <p>“Yemek yedikleri restoranın önünde bekledim.”</p>

  <p>Bu sözcükleri söylerken bile utanıyorum.</p>

  <p>Amanda’yı itip içeri giriyorum, yatağımın ucuna oturuyorum.</p>

  <p>Yanıma gelip başıma dikiliyor.</p>

  <p>“Sonra sinemaya gittiler. Peşlerinden içeri girdim. Salonda arkalarında oturdum.”</p>

  <p>“Ah, Jason.”</p>

  <p>“Aptalca bir şey daha yaptım.”</p>

  <p>“Ne?”</p>

  <p>“Ortak paramızla bir telefon aldım.”</p>

  <p>“Telefona neden ihtiyaç duydun?”</p>

  <p>“Daniela’yı arayıp Jason’mışım gibi onunla konuşmak için.”</p>

  <p>Amanda’nın yeniden öfkeleneceğini sanıyorum ama bana doğru bir adım atıp boynuma sarılıyor, başımı öpüyor.</p>

  <p>“Ayağa kalk” diyor.</p>

  <p>“Neden?”</p>

  <p>Ayağa kalkıyorum.</p>

  <p>Ceketimin fermuarını açıyor, kollarımı çıkarmama yardım ediyor. Sonra beni yatağa itip dizlerinin üstüne çöküyor.</p>

  <p>Botlarımın bağcıklarını çözüyor.</p>

  <p>Onları ayaklarımdan çıkarıp bir köşeye atıyor.</p>

  <p>“İlk kez senin tanıdığın Jason’ın bana yaptıklarının nedenini anlıyorum. Aklımdan çok feci düşünceler geçiyor.”</p>

  <p>“Zihinlerimiz olanları kabullenmekte zorlanıyor. Hayatının bunca farklı versiyonunu görmek - nasıl bir şey olduğunu hayal bile edemiyorum.”</p>

  <p>“Haftalarca beni takip etmiş olmalı. İşe giderken. Daniela’yla dışarı çıktığımız gecelerde. Bugün benim oturduğum banka oturup geceleri evin içinde dolaşmamızı izlemiş, benden nasıl kurtulacağını düşünmüş olmalı. Bu gece az kalsın ne yapacaktım, biliyor musun?”</p>

  <p>“Ne?” Söyleyeceklerimi duymaktan korkuyor muş gibi bir hali var.</p>

  <p>“Yedek anahtarları bizim tuttuğumuz yerde saklıyorlardır herhalde. Sinemadan onlardan erken çıktım. Anahtarı bulup eve girecektim. Dolaba saklanıp onları gözetleyecektim. Uyumalarını. Hastalıklı bir şey, biliyorum. Senin Jasonin sonunda hayatımı çaldığı geceye dek kim bilir kaç kez girmiştir bizim evimize.”</p>

  <p>“Ama bunu yapmadın.”</p>

  <p>“Hayır.”</p>

  <p>“Çünkü iyi bir insansın.”</p>

  <p>“Kendimi pek iyi biri gibi hissetmiyorum şu anda.”</p>

  <p>Yatağa devriliyorum, her seferinde biraz farklı görünmesine rağmen küpten çıkınca evimize dönüşen otel odasının tavanına bakıyorum.</p>

  <p>Amanda yanıma uzanıyor.</p>

  <p>“Böyle olmuyor, Jason.”</p>

  <p>“Ne demek istiyorsun?”</p>

  <p>“Boşa kürek çekiyoruz.”</p>

  <p>“Katılmıyorum. Nasıl başlamıştık hatırlasana. Gittiğimiz ilk dünya neredeyse tepemize çöküyordu, unuttun mu?”</p>

  <p>“Kaç tane Chicago’ya gittiğimizi hatırlamıyorum bile.”</p>

  <p>“Ama giderek yaklaşıyoruz...”</p>

  <p>“Yaklaştığımız falan yok, Jason. Aradığın dünya kumsaldaki bir kum taneciği gibi.”</p>

  <p>“Bu doğru değil.”</p>

  <p>“Karının öldürülüşünü gördün. Korkunç bir hastalık yüzünden ölümünü. Seni tanımadığı zamanlar oldu. Başka erkeklerle evli olduğu zamanlar. Senin farklı versiyonlarınla evli olduğu zamanlar. Psikotik bir nöbet geçirmeden buna daha ne kadar devam edebilirsin? Şu anki ruhsal durumun da çok iyi değil bence.”</p>

  <p>“Benim neye dayanıp dayanamayacağım değil sorun. Mesele, Daniela’mı bulmak.”</p>

  <p>“Gerçekten mi? Bütün gün bankta oturup yaptığın bu muydu? Karını mı arıyorsun? Bak. On altı tane ampulümüz kaldı. Şansımız giderek azalıyor.”</p>

  <p>Başım zonkluyor.</p>

  <p>Dönüyor.</p>

  <p>“Jason.” Yüzümde dolaşan elini hissediyorum. “Delilik nedir biliyorsun, değil mi?”</p>

  <p>“Nedir?”</p>

  <p>“Aynı şeyi tekrar tekrar yapıp farklı sonuçlar beklemek.”</p>

  <p>“Bir dahaki sefere...”</p>

  <p>“Ne olacak? Bir dahaki sefere evini mi bulacaksın? Nasıl? Bu gece başka bir defteri mi dolduracaksın? Doldursan bir şey değişir mi?” Elini göğsüme koyuyor. “Kalbin çok hızlı atıyor. Sakinleşmelisin..”</p>

  <p>Dönüp iki yatağın arasındaki masa lambasını söndürüyor.</p>

  <p>Yanıma uzanıyor ama dokunuşunda cinselliği çağrıştıran bir şey yok.</p>

  <p>Işıklar sönünce başım biraz rahatlıyor.</p>

  <p>Odadaki tek ışık, pencerenin önündeki neon tabelanın mavi ışığı. Saat çok geç olduğundan yoldan tek tük araçlar geçiyor ve etrafta başka ses yok.</p>

  <p>Uykum geliyor. Neyse ki.</p>

  <p>Gözlerimi yumuyor, komodinimde duran beş tane defteri düşünüyorum. Bütün sayfalar giderek çılgınlaşan el yazımla dolu. Yeterince yazarsam, ne istediğimi anlatırsam dünyamın ayrıntılı bir resmini çizebileceğimi ve sonunda evime döneceğimi düşünüyorum.</p>

  <p>Ama olmuyor bir türlü.</p>

  <p>Amanda haklı.</p>

  <p>Sonsuz bir kumsalda minik bir kum tanesi arıyorum.</p>
</body>
</html>