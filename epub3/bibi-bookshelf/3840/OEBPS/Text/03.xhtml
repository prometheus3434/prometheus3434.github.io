<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>3</h2>

  <p>Boş otobanda kuzeye, şehre doğru ilerliyoruz, şehrin silueti giderek yaklaşıyor. Aştığımız her kilometrede aklımı biraz daha topluyorum sanki; bunun tek nedeni yakında eve ulaşacak olmam.</p>

  <p>Daniela olanları anlamama yardım eder bir şekilde.</p>

  <p>Taksi, kumtaşından binamızın karşı kaldırımında duruyor, paranın geri kalanını şoföre veriyorum.</p>

  <p>Koşarak karşıya geçip merdivenlerden çıkıyorum, cebimden bana ait olduğunu hatırlamadığım anahtarları çıkarıyorum. Kilide uyan bir anahtar bulmaya çalışırken kapının benim evimin kapısı olmadığını fark ediyorum. Şey, aslında öyle. Sokak benim sokağım. Posta kutusunun üzerinde yazan benim binamın numarası. Ama kapı kolu farklı, kapının ahşabı fazla zarif ve menteşeleri de bir Ortaçağ hanına daha uygun kocaman, demir, gotik görünümlü şeyler.</p>

  <p>Kilidin dilini açıyorum.</p>

  <p>Kapı içe doğru açılıyor.</p>

  <p>Bir şeyler yanlış geliyor bana.</p>

  <p>Hem de çok, çok yanlış.</p>

  <p>Eşikten içeri adımımı atıp oturma odasına giriyorum.</p>

  <p>Burası benim evim gibi kokmuyor. Hafif toz kokulu, bilmediğim bir yere girmiş gibiyim. Sanki uzun süredir kimsenin adımını atmadığı bir yere. Işıklar kapalı, hem de hepsi.</p>

  <p>Kapıyı kapatıp karanlıkta sendeleyerek ilerliyorum, sonunda duvarı yoklayarak bir elektrik düğmesi buluyorum. Geyik boynuzlarından bir avize minimalist bir cam masanın üstünde aydınlanıyor; masa da benim değil, çevresindeki sandalyeler de.</p>

  <p>“Kimse yok mu?” diye sesleniyorum.</p>

  <p>Ev çok sessiz.</p>

  <p>Sessizlik midemi bulandırıyor.</p>

  <p><i>Benim</i> evimde, oturma odası masasının arkasındaki şöminenin rafında kocaman bir çerçeve içinde Daniela, Charlie ve benim Yellowstone Ulusal Parkı’ndaki Inspiration Point’te çekilen samimi fotoğrafımız durur.</p>

  <p>Oysa <i>bu</i> evde aynı kanyonun siyah-beyaz bir fotoğrafı duruyor şömine rafında. Daha sanatsal bir fotoğraf ama çerçevenin içinde kimsecikler yok.</p>

  <p>Mutfağa giriyorum ve gömme ışıklar kendiliğinden aydınlanıyor.</p>

  <p>Mutfak çok şık.</p>

  <p>Lüks.</p>

  <p>Ve ruhsuz.</p>

  <p><i>Benim</i> evimde, Charlie’nin birinci sınıfta yaptığı (makarnadan) sanat eserleri mıknatıslarla buzdolabımızın üzerine tutturulmuştur. Onları ne zaman görsem gülümserim. Oysa <i>bu</i> mutfaktaki Gaggenau marka buzdolabının üzerinde tek bir leke bile yok.</p>

  <p>“Daniela!”</p>

  <p>Sesimin yankısı bile kendi evimdekinden farklı geliyor kulağıma.</p>

  <p>“Charlie!”</p>

  <p>Bu evde daha az eşya olduğundan sesler daha çok yankılanıyor.</p>

  <p>Oturma odasında dolaşırken, eski pikabımın son model bir ses sisteminin yanında durduğunu görüyorum, caz plakları koleksiyonum da alfabetik olarak özel yapım raflara dizilmiş.</p>

  <p>Merdivenlerden ikinci kata çıkıyorum.</p>

  <p>Koridor karanlık ve elektrik düğmesi olması gereken yerde değil ama önemi yok. Işıkların çoğu hareket sensörleri sayesinde yanıyor ve tavandaki gömülü lambalar kendiliğinden aydınlanıyor.</p>

  <p>Bu ahşap döşemeler de benim evimdekiler değil. Daha şıklar, tahtalar daha geniş ve daha pürüzlü.</p>

  <p>Koridordaki tuvalet ve misafir odası arasında duran ve ailecek Wisconsin Dells’te çektirdiğimiz üç fotoğrafın yerine bir Navy Pier eskizi asılmış. Kasap kâğıdı üzerine karakalem. Sanatçının sağ alt köşedeki imzası dikkatimi çekiyor bir an: Daniela Vargas.</p>

  <p>Soldaki ilk odaya giriyorum.</p>

  <p>Oğlumun odasına.</p>

  <p>Ama oğlumun odası olmayan odaya. Onun sürreal resimlerinin yerinde yeller esiyor. Görünürde yatağı, manga posterleri, üzerine ödevi dağılmış masası, lava lambası, sırt çantası, yerlere saçılmış giysileri de yok.</p>

  <p>Odanın ortasında üzerinde bir bilgisayar, kitaplar ve dağınık kâğıtlar duran pahalı bir çalışma masası var.</p>

  <p>Şaşkınlıkla koridora çıkıyorum. Buzlu camlı kayar kapıyı yana çekip lüks, soğuk ve bu evdeki her şey gibi bana ait olmayan yatak odasına giriyorum.</p>

  <p>Duvarlarda koridordakine benzer karakalem resimler var ama odada asıl dikkat çeken şey, akasya ağacından bir kaidenin üzerinde duran cam vitrin. Kaideden gelen ışık, lüks kadife kaplı bir sütuna yaslanan deri çerçevenin içindeki sertifikayı dramatik bir şekilde aydınlatıyor. Kadife kaplı sütuna sabitlenmiş ince zincirin ucundan sallanan altın madalyonda Julian Pavia’nın profili var.</p>

  <p>Sertifikada şöyle yazıyor:</p>

  <p class="center">Pavia Ödülü’nü,<br/>JASON ASHLEY DESSEN,<br/>Mikroskobik bir nesneyi kuantum süperpozisyonuna<br/> yerleştirmek suretiyle evrenin kökenini, evrimini ve<br/> özelliklerini kavrayışımızı geliştirdiği için kazandı.</p>

  <p>Yatağın ucuna oturuyorum.</p>

  <p>Kendimi iyi hissetmiyorum.</p>

  <p>Hiç mi hiç iyi değilim.</p>

  <p>Evim benim sığınağım, kendimi güvende ve rahat hissettiğim, ailemle paylaştığım yer olmalı. Ama bu ev benim bile değil.</p>

  <p>Midem bulanıyor. Banyoya koşuyor, klozet kapağını açıyor, midemdekileri tertemiz seramiğe boşaltıyorum.</p>

  <p>Susuzluktan ölecek gibiyim.</p>

  <p>Musluğu açıp ağzımı altına sokuyorum.</p>

  <p>Yüzüme su çarpıyorum.</p>

  <p>Yatak odasına dönüyorum.</p>

  <p>Cep telefonum nerede hiç bilmiyorum ama yatağın yanındaki komodinde sabit hatlı bir telefon duruyor.</p>

  <p>Daniela’nın cep telefonunu çevirmeye alışık olmadığım için numarasını hatırlamam birkaç saniye sürüyor.</p>

  <p>Telefon dört kez çalıyor.</p>

  <p>Derinden gelen mahmur bir erkek sesi açıyor telefonu.</p>

  <p>“Alo?”</p>

  <p>“Daniela nerede?”</p>

  <p>“Yanlış numarayı aradınız sanırım.”</p>

  <p>Daniela’nın telefon numarasını söylediğim zaman, “Evet, numara doğru ama bu benim numaram” diyor.</p>

  <p>“Bu nasıl olur?”</p>

  <p>Telefonu kapatıyor.</p>

  <p>Numarasını yeniden çeviriyorum, bu kez telefonu çalar çalmaz açıyor ve “Saat sabahın üçü. Beni bir daha arama sersem” diyor.</p>

  <p>Üçüncü denememde sesli mesaj karşılıyor beni. Mesaj bırakmıyorum.</p>

  <p>Yataktan kalkıp banyoya dönüyorum, lavabonun üstünde asılı aynada kendimi inceliyorum.</p>

  <p>Yüzüm morluklar ve çizikler içinde, kanlı, çamurlu. Tıraş olmam lazım, gözlerim de kanlı ama ben hâlâ benim.</p>

  <p>Bir bitkinlik dalgası balyoz gibi iniyor başıma.</p>

  <p>Dizlerim titriyor ama lavabo tezgâhına tutunuyorum.</p>

  <p>Sonra birinci kattan bir gürültü geliyor.</p>

  <p>Yavaşça kapanan bir kapının sesi mi?</p>

  <p>Doğruluyorum.</p>

  <p>Yeniden dikkat kesiliyorum.</p>

  <p>Yatak odasına dönünce sessizce kapının ağzına gidiyor, koridora bakıyorum.</p>

  <p>Fısıldaşmalar duyuyorum.</p>

  <p>Bir el telsizinin statiği.</p>

  <p>Ahşap merdivenleri gıcırdatan ayak sesleri.</p>

  <p>Yaklaşan, merdiven duvarlarında yankılanan, koridora taşan konuşma sesleri.</p>

  <p>Şimdi onlardan önce hayaletler gibi merdivenlerden tırmanan gölgelerini de görüyorum.</p>

  <p>İhtiyatla koridora doğru bir adım atarken bir erkek sesi -Leighton’ın ölçülü, sakin sesi- bana doğru geliyor: “Jason?”</p>

  <p>Beş adımda yeniden banyodayım.</p>

  <p>“Sana zarar vermek gibi bir niyetimiz yok.”</p>

  <p>Ayak sesleri şimdi koridorda.</p>

  <p>Yavaş yavaş, dikkatle geliyorlar.</p>

  <p>“Aklının karıştığını, sersemlediğini biliyorum. Keşke laboratuvarda bana bu konuda bir şeyler söyleseydin. Ne kadar kötü hissettiğini tahmin edemedim. Bunun için üzgünüm.”</p>

  <p>Kapıyı yavaşça arkamdan kapatıp kilitliyorum.</p>

  <p>“Kendine ya da başkalarına zarar vermeden seni götürmek istiyoruz sadece.”</p>

  <p>Granit duvarlı duşu ve mermer çerçeveli aynasıyla banyo benimkinin iki katı.</p>

  <p>Klozetin karşısında aradığım şeyi görüyorum: çamaşır atma bacasına açılan kapak ile duvara yerleştirilmiş büyük bir raf.</p>

  <p>“Jason.”</p>

  <p>Banyo kapısının arkasında telsizin parazitini duyuyorum.</p>

  <p>“Jason lütfen konuş benimle.” Sesi birden geriliyor. “Bu gece olanlara ulaşmak için hayatımız boyunca çalıştık. Çık dışarı! Saçmalık bunlar!”</p>

  <p>Charlie henüz dokuz-on yaşındayken, yağmurlu bir pazar günü akşamüstü mağara keşfetmecilik oynamıştık. Bir mağaranın girişiymiş gibi onu defalarca çamaşır bacasından aşağı sarkıtmıştım. Küçük bir sırt çantası takmıştı, el fenerini başına bağlayarak eğreti bir baş lambası bile yapmıştık.</p>

  <p>Kapağı açıp çamaşır bacasına giriyorum.</p>

  <p>Leighton, “Yatak odasına bak” diyor.</p>

  <p>Koridorda uzaklaşan ayak sesleri.</p>

  <p>Çamaşır bacası epey dar görünüyor. Hatta belki biraz fazla dar.</p>

  <p>Banyo kapısının sarsılmaya başladığını duyuyorum, kapı topuzu sallanıyor, sonra bir kadın sesi geliyor: “Bu kapı kilitli.”</p>

  <p>Bacadan aşağı bakıyorum.</p>

  <p>Kapkaranlık.</p>

  <p>Banyo kapısı öyle sağlam ki ilk kırma denemelerinde yalnızca bir çatırtı çıkıyor, o kadar.</p>

  <p>Bacaya sığacağımdan emin değilim ama kapıyı ikinci kez omuzladıkları zaman menteşelerinden sökülüp gürültüyle devrildiğini duyunca başka şansım olmadığını anlıyorum.</p>

  <p>Banyoya dalıyorlar, aynada Leighton Vance’in ve laboratuvardaki güvenlik görevlilerinden birinin yansımasını görüyorum. Adamın elinde bir şok tabancası var.</p>

  <p>Leighton’la bir an için aynada bakışıyoruz, sonra şok tabancalı adam dönüp silahını bana doğru kaldırıyor.</p>

  <p>Kollarımı göğsümde kavuşturup bacadan aşağı atlıyorum.</p>

  <p>Banyodaki haykırışlar uzaklaşıyor, boş çamaşır sepetinin üzerine yapışıyorum, plastik parçalanıyor, çamaşır makinesiyle kurutucunun arasından yere yuvarlanıyorum.</p>

  <p>Ayak sesleri merdivenden hızla inerek yaklaşıyor.</p>

  <p>Düşünce sağ bacağıma bir sancı saplanıyor. Sendeleyerek ayağa kalkıyor, binanın arka tarafına açılan sürme kapılara doğru atılıyorum.</p>

  <p>Pirinç kollu kapı kilitli.</p>

  <p>Ayak sesleri yaklaşıyor, sesler yükseliyor, telsiz parazitleriyle birlikte haykırılan emirler duyuluyor.</p>

  <p>Kilidi açıyorum, kapıları yana çekiyorum, kızılçam döşeli verandaya çıkıyorum. Verandada benimkinden daha lüks bir mangal ve hiç sahip olmadığım türde bir jakuzi var.</p>

  <p>Basamaklardan arka bahçeye iniyorum, bir gül tarhının yanından geçiyorum.</p>

  <p>Garaj kapısını yokluyorum, ama kilitli.</p>

  <p>Evin içindeki hareketlenme yüzünden bütün ışıklar yanıyor. Birinci katta beni bulmak için birbirlerine seslenerek koşuşturan en az dört beş kişi olmalı.</p>

  <p>Arka bahçe iki buçuk metre yüksekliğinde bir tahta perdeyle çevrili. Kapısındaki çengeli açarken birisi verandaya fırlıyor ve adımı haykırıyor.</p>

  <p>Ulaştığım arka sokak boş, hangi yöne gideceğimi düşünmüyorum bile.</p>

  <p>Yalnızca koşuyorum.</p>

  <p>Sonraki sokağa geçince arkama şöyle bir bakıyorum ve peşimden koşan iki kişiyi görüyorum.</p>

  <p>Uzakta bir arabanın motoru çalışıyor, kaldırımda aniden dönen lastiklerin kulak tırmalayan cayırtısı duyuluyor.</p>

  <p>Sola dönüp sonraki sokağa ulaşana kadar nefessiz koşuyorum.</p>

  <p>Arka bahçelerin hepsinin çevresinde yüksek tahta perdeler var ama beşinci evin bahçe çiti bel hizasında ferforjeden yapılmış. Bir arazi aracı geri geri sokağa girip hızlanarak bana doğru geliyor.</p>

  <p>Alçak çite doğru atılıyorum.</p>

  <p>Üzerinden atlayacak gücü bulamadığım için beceriksizce sivri uçlu metal parmaklıklara tırmanıyorum ve arka bahçeye yığılıyorum. Çimenlerin üzerinde emekleyerek ilerleyip garajın yanındaki minik barakaya doğru gidiyorum.</p>

  <p>Kapısında kilit olmadığını görünce içine dalıyorum. Bahçede koşan birinin adımlarını duyuyorum.</p>

  <p>Nefes seslerimi duymasınlar diye kapıyı kapatıyorum.</p>

  <p>Soluk soluğayım.</p>

  <p>Kapkaranlık kulübenin içi gazolin ve biçilmiş çimen kokuyor. Göğsüm hızla inip kalkıyor.</p>

  <p>Çenemden terler damlıyor.</p>

  <p>Yüzüme yapışan örümcek ağını siliyorum.</p>

  <p>Karanlıkta ellerimle kontrplak duvarları yokluyorum, parmaklarımı aletlerin üzerinde dolaştırıyorum - budama makasları, bir testere, bir tırmık, bir baltanın ağzı.</p>

  <p>Baltayı duvardan alıp ahşap sapını sımsıkı tutuyorum, parmağımı ağzında dolaştırıyorum. Ne durumda olduğunu göremiyorum ama yıllardır bilenmemiş gibi geliyor bana - keskin olması gereken ağzı girinti çıkıntılarla kaplı.</p>

  <p>Yakıcı terleri hissedince gözlerimi kırpıştırarak dikkatle kapıyı aralıyorum.</p>

  <p>Tek bir ses yok dışarıda.</p>

  <p>Kapıyı birkaç santim daha açıyorum, sonunda arka bahçeyi yeniden görebiliyorum.</p>

  <p>Bomboş.</p>

  <p>Bu sessizlik ve sükûnet anında, Occam’ın usturası geliyor aklıma - her koşul eşit uzaklıktaysa en basit çözüm doğru olandır. Gizli deneyler yapan bir grup insan zihnimi kontrol etmek için ya da benzer sebeplerle uyuşturucu verip beni kaçırmış olabilir mi? Düşük ihtimal. Beynimi yıkamaları ya da evimin bana ait olmadığına beni ikna etmeleri, hatta birkaç saat içinde ailemden kurtulup evimi tanıyamayacağım hale getirmeleri gerekirdi.</p>

  <p>Yoksa beynimdeki bir tümörün dünyamı altüst etmiş olması daha mı akla yatkın?</p>

  <p>Aylardır, belki de yıllardır sessizce kafamın içinde büyümekte olan bir tümör sonunda bilişsel süreçlerimi allak bullak etmiş, her türlü algımı etkilemiş olabilir mi?</p>

  <p>Bu fikir bana çok inandırıcı geliyor birden.</p>

  <p>Dünyamı böylesine hızla yerle bir eden şey başka ne olabilir ki?</p>

  <p>Birkaç saat içinde kimliğimle ve gerçeklikle olan bütün bağımı koparıp bildiğimi sandığım her şeyi sorgulamama yol açan şey nedir?</p>

  <p>Bekliyorum.</p>

  <p>Bekliyorum.</p>

  <p>Ve bekliyorum.</p>

  <p>Sonunda çimenlere çıkıyorum yeniden.</p>

  <p>Etrafta hiç ses yok.</p>

  <p>Koşuşturan adımlar duymuyorum.</p>

  <p>Gölgeler görmüyorum.</p>

  <p>Araba motorlarının sesini duymuyorum.</p>

  <p>Gece yeniden sakin ve gerçek geliyor bana.</p>

  <p>Nereye gitmem gerektiğini biliyorum artık.</p>

  <div class="m2"></div>

  <p>Chicago Mercy Hastanesi evimden on blok ötede. Saat sabah 4.05’te topallayarak acil servisin parlak ışıklı koridoruna giriyorum.</p>

  <p>Hastanelerden nefret ederim.</p>

  <p>Annem bir hastanede öldü.</p>

  <p>Charlie hayatının ilk birkaç haftasını yoğun bakımda geçirdi.</p>

  <p>Bekleme salonu neredeyse bomboş. Benim haricimde içeride kolundaki kanlı bandaja bastıran bir gece işçisi, bir de kaygılı görünen üç kişilik bir aile var. Babanın kucağında kırmızı suratlı bir bebek ağlıyor.</p>

  <p>Danışma masasındaki kadın başını kâğıtlardan kaldırıyor, bu saatte bu kadar canlı görünmesi şaşırtıcı.</p>

  <p>Pleksinin arkasından, “Size nasıl yardımcı olabilirim?” diye soruyor.</p>

  <p>Ona ne diyeceğimi bilmiyorum, hatta durumumu açıklayabileceğimden emin değilim.</p>

  <p>Hemen karşılık vermediğim için, “Bir kaza mı geçirdiniz?” diyor.</p>

  <p>“Hayır.”</p>

  <p>“Yüzünüzde kesikler var.”</p>

  <p>“Pek iyi değilim” diyorum.</p>

  <p>“Neyi kastediyorsunuz?”</p>

  <p>“Biriyle konuşmam lazım.”</p>

  <p>“Evsiz misiniz?”</p>

  <p>“Hayır.”</p>

  <p>“Aileniz nerede?”</p>

  <p>“Bilmiyorum.”</p>

  <p>Beni baştan aşağı süzüyor - hızla, profesyonel bir tavırla durumumu değerlendiriyor.</p>

  <p>“Adınız nedir bayım?”</p>

  <p>“Jason.”</p>

  <p>“Bir saniye.”</p>

  <p>Yerinden kalkıp gidiyor, köşeyi dönüp görünmez oluyor.</p>

  <p>Otuz saniye sonra bir otomat sesi geliyor ve bölmesinin yanındaki kapı açılıyor.</p>

  <p>Hemşire gülümsüyor. “İçeri gelin.”</p>

  <p>Beni bir muayene odasına götürüyor.</p>

  <p>“Sizinle birazdan ilgilenecekler.”</p>

  <p>Kapıyı arkasından kapatırken muayene masasına oturup parlak ışıklar altında kamaşan gözlerimi kapatıyorum. Hayatım boyunca hiç bu kadar yorgun hissetmedim kendimi.</p>

  <p>Çenem göğsüme düşüyor.</p>

  <p>Doğruluyorum.</p>

  <p>Oturduğum yerde uyuyakalmak üzereyim.</p>

  <p>Kapı açılıyor.</p>

  <p>Tombul, genç bir doktor elinde not panosuyla içeri giriyor. Peşinden öncekinden farklı bir hemşire geliyor - mavi hastane giysileri içindeki sarışın hemşirenin yorgunluğu her halinden belli oluyor.</p>

  <p>“Adınız Jason mı?” diye soruyor doktor, elini uzatmadan veya geç saatlerde çalışmanın beraberinde getirdiği kayıtsızlığı sahte tavırlarla aşmaya çalışmadan.</p>

  <p>Başımı evet anlamında sallıyorum.</p>

  <p>“Soyadınız?”</p>

  <p>Ona soyadımı vermekte tereddüt ediyorum ama bir yandan da bunun nedeninin beyin tümörümden veya başımın içindeki ne idüğü belirsiz sorundan kaynaklanıyor olabileceğini düşünüyorum.</p>

  <p>“Dessen.”</p>

  <p>Kayıt formu olduğunu sandığım kâğıda yazması için harfleri kodluyorum.</p>

  <p>“Ben acil servis hekimi Dr. Randolph. Bu gece buraya gelmenizin nedenini öğrenebilir miyim?”</p>

  <p>“Zihnimde, kafamın içinde bir sorun var. Bir tümör veya benzer bir şey.”</p>

  <p>“Neden böyle söylüyorsunuz?”</p>

  <p>“Hayatım olması gerektiği gibi değil.”</p>

  <p>“Anlıyorum. Biraz daha açabilir misiniz?”</p>

  <p>“Ben... peki ama çıldırdığımı düşüneceksiniz. Bunun farkında olduğumu bilmenizi istiyorum.”</p>

  <p>Notlarından başını kaldırıp bana bakıyor.</p>

  <p>“Evim benim evim değil.”</p>

  <p>“Anlayamadım.”</p>

  <p>“Dediğim gibi. Evim benim evim değil. Ailem evde değil. Her şey çok daha... lüks. Ev yenilenmiş ve...”</p>

  <p>“Peki adresiniz aynı mı?”</p>

  <p>“Evet.”</p>

  <p>“Yani evin içi farklı ama dışı aynı diyorsunuz, öyle mi?” Bunu bir çocukla konuşur gibi söylüyor.</p>

  <p>“Evet.”</p>

  <p>“Yüzünüzdeki kesikler nasıl oldu Jason? Giysileriniz neden çamurlandı?”</p>

  <p>“Birileri beni kovalıyordu.”</p>

  <p>Bunu ona söylememem gerekirdi ama sözcükleri filtrelemek için fazla yorgunum. Herhalde çıldırmış biri gibi konuşuyorum.</p>

  <p>“Sizi kovaladılar demek?”</p>

  <p>“Evet.”</p>

  <p>“Kimdi bu insanlar?”</p>

  <p>“Bilmiyorum.”</p>

  <p>“Sizi <i>neden</i> kovaladıklarını biliyor musunuz?”</p>

  <p>“Çünkü... bu konu biraz karmaşık.”</p>

  <p>Beni değerlendiren, ölçüp biçen bakışı danışmadaki hemşireninkinden çok daha örtülü ve incelikli olduğundan bana öyle baktığını hemen fark etmiyorum.</p>

  <p>“Bu akşam alkol veya uyuşturucu kullandınız mı?” diye soruyor.</p>

  <p>“Biraz şarap içtim, sonra da viski ama saatler geçti üzerinden.”</p>

  <p>“Özür dileyerek tekrar soruyorum ama neden zihninizde bir sorun olduğunu düşünüyorsunuz?”</p>

  <p>“Çünkü hayatımın son sekiz saati çok anlamsız geliyor bana. Gerçekmiş gibi, ama bu mümkün değil.”</p>

  <p>“Yakın zamanda başınıza bir darbe aldınız mı?”</p>

  <p>“Hayır. Şey. Yani sanırım biri başımın arkasına vurdu. Çünkü dokununca çok acıyor.”</p>

  <p>“Kim vurdu size?”</p>

  <p>“Emin değilim. Doğrusunu isterseniz, şu anda hiçbir şeyden emin değilim.”</p>

  <p>“Peki. Uyuşturucu kullanıyor musunuz? Şimdi veya geçmişte kullandınız mı?”</p>

  <p>“Yılda birkaç kez ot içerim. Ama son zamanlarda yapmadım bunu.”</p>

  <p>Doktor hemşireye dönüyor. “Barbara’ya söyleyelim biraz kan alsın.”</p>

  <p>Notlarını masaya bırakıp laboratuvar ceketinin ön cebinden bir cep feneri alıyor.</p>

  <p>“Sizi muayene edebilir miyim?”</p>

  <p>“Tabii.”</p>

  <p>Yüzünü benimkine iyice yaklaştıran Randolph’un nefesindeki bayat kahve kokusunu alıyorum, çenesini tıraş olurken hafifçe kestiğini fark ediyorum. Fenerin ışığını doğrudan sağ gözümün içine tutuyor. Bir an görüş alanımda parlak bir noktadan başka bir şey kalmıyor, dünyanın geri kalanı yanıp yok oluyor.</p>

  <p>“Kendinize zarar vermeyi düşündüğünüz oldu mu, Jason?”</p>

  <p>“İntihara meyilli biri değilim ben.”</p>

  <p>Işık sol gözümün içinde parlıyor şimdi.</p>

  <p>“Daha önce bir psikiyatri kliniğine yattınız mı?”</p>

  <p>“Hayır.”</p>

  <p>Yumuşak, serin eliyle bileğimi nazikçe tutuyor, nabzımı ölçüyor.</p>

  <p>“Hayatınızı nasıl kazanıyorsunuz?” diye soruyor.</p>

  <p>“Lakemont Koleji’nde okutmanım.”</p>

  <p>“Evli misiniz?”</p>

  <p>“Evet.” Elim içgüdüsel olarak nikâh yüzüğüme gidiyor.</p>

  <p>Yüzüğümü bulamıyorum.</p>

  <p>Aman Tanrım.</p>

  <p>Hemşire gömleğimin sol kolunu sıvamaya başlıyor.</p>

  <p>“Karınızın adı nedir?” diye soruyor doktor.</p>

  <p>“Daniela.”</p>

  <p>“Aranız iyi midir?”</p>

  <p>“Evet.”</p>

  <p>“Nerede olduğunuzu merak etmiyor mudur sizce? Onu aramamız gerekir bence.”</p>

  <p>“Bunu denedim.”</p>

  <p>“Ne zaman?”</p>

  <p>“Bir saat önce, kendi evimden. Telefonu başka biri açtı. Yanlış numaraydı.”</p>

  <p>“Belki de numarayı yanlış çevirdiniz.”</p>

  <p>“Karımın telefon numarasını biliyorum.”</p>

  <p>Hemşire soruyor: “İğnelerle ilgili bir sorununuz yok, değil mi Bay Dessen?”</p>

  <p>“Yok.”</p>

  <p>Kolumun iç tarafını pamukla temizlerken, “Dr. Randolph, bakın” diyor. Leighton’ın birkaç saat önce kan aldığı yerdeki iğne izine hafifçe dokunuyor.</p>

  <p>“Bu ne zaman oldu?” diye soruyor doktor.</p>

  <p>“Bilmiyorum.” Kaçtığım laboratuvardan söz etmemek daha iyi olur herhalde.</p>

  <p>“Kolunuza batan iğneyi hatırlamıyor musunuz?”</p>

  <p>“Hayır.”</p>

  <p>Randolph başını sallayınca hemşire beni uyarıyor: “Hafif bir yanma hissedeceksiniz.”</p>

  <p>“Cep telefonunuz yanınızda mı?” diye soruyor doktor.</p>

  <p>“Nerede olduğunu bilmiyorum.”</p>

  <p>Notlarını alıyor. “Bana eşinizin adını yeniden söyleyin. Telefon numarasını da. Sizin adınıza ona ulaşmaya çalışalım.”</p>

  <p>Kanım plastik tüpe dolarken Daniela’nın adını heceliyorum, onun cep telefonunu ve ev telefonumuzu veriyorum.</p>

  <p>“Başımı tarayacak mısınız?” diye soruyorum. “Neler olduğuna bakmak için?”</p>

  <p>“Kesinlikle.”</p>

  <div class="m2"></div>

  <p>Bana sekizinci katta özel bir oda veriyorlar.</p>

  <p>Banyoda yüzümü yıkıyor, ayakkabılarımı çıkarıp yatağa giriyorum.</p>

  <p>Uykum var ama beynimdeki bilim adamı durmak bilmiyor.</p>

  <p>Düşünmeden duramıyorum.</p>

  <p>Hipotezler üretiyor, onları parçalarına ayırıyorum.</p>

  <p>Olanları mantıklı bir şekilde açıklamaya çabalıyorum.</p>

  <p>Şu an neyin gerçek olduğunu neyin olmadığını anlayacak durumda değilim. Evli olduğumdan bile emin olamıyorum.</p>

  <p>Hayır. Bir dakika.</p>

  <p>Sol elimi kaldırıp yüzükparmağımı inceliyorum.</p>

  <p>Yüzüğüm yok ama parmağımda hiç çıkarmadığım dönemden kalan izi hâlâ var. Oradaydı. Parmağımda izini bıraktı. Demek ki biri aldı onu.</p>

  <p>Yüzükten kalan girintiye dokunuyorum, temsil ettiği şeyin dehşetini ve huzurunu hissediyorum - <i>benim</i> gerçekliğimin son kalıntısı.</p>

  <p>Merak ediyorum...</p>

  <p>Evliliğimin bu son fiziksel izi de kaybolduğunda ne olacak?</p>

  <p>Bir dayanak noktam bile kalmadığında?</p>

  <p>Chicago’da gökyüzü yavaş yavaş şafağa doğru ilerlerken -umutsuz, bulutlu bir mor— uykuya dalıyorum.</p>
</body>
</html>