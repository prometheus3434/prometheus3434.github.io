<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>15</h2>

  <p>Boş bir otoparkta, mermi delikleriyle dolu Suburban’ımızın içinde oturuyoruz.</p>

  <p>Bütün gece araba kullandım.</p>

  <p>Aynada yüzümü inceliyorum. Sol gözüm mor ve şiş, sol elmacıkkemiğimin derisi de altına biriken kan yüzünden simsiyah olmuş.</p>

  <p>Dokununca canım çok yanıyor.</p>

  <p>Dönüp Charlie’ye, sonra da Daniela’ya bakıyorum.</p>

  <p>Daniela uzanıp sırtımı okşuyor.</p>

  <p>“Başka seçeneğimiz var mı?” diyor.</p>

  <p>“Charlie? Sen de karar vermelisin.”</p>

  <p>“Gitmek istemiyorum.”</p>

  <p>“Biliyorum.”</p>

  <p>“Ama mecburuz sanırım.”</p>

  <p>Tuhaf bir düşünce hızla bir yaz bulutu gibi aklımdan geçiyor.</p>

  <p>Sona geldiğimiz kesin. Birlikte kurduğumuz her şeyi -evimiz, işlerimiz, arkadaşlarımız, ortak hayatımız- hepsini kaybettik. Birbirimizden başka bir şeyimiz kalmadı ama şu anda hiç olmadığım kadar mutluyum yine de.</p>

  <div class="m2"></div>

  <p>Sabah güneşi çatıdaki çatlaklardan içeri sızıyor, karanlık, terk edilmiş koridoru aydınlatıyor.</p>

  <p>“Çok havalı bir yer” diyor Charlie.</p>

  <p>“Nereye gittiğimizi biliyor musun?” diye soruyor Daniela.</p>

  <p>“Ne yazık ki gitmemiz gereken yeri gözlerim bağlıyken bile bulabilirim.”</p>

  <p>Onları terk edilmiş koridorlardan geçirirken bitkinim. Kafein ve korku sayesinde devam edebiliyorum yola. Göl kenarındaki evden aldığım tabancayı hâlâ belimde taşıyorum, Jason2’nin deri çantası da kolumun altında. Bu sabah Güney Yakası’na gelirken dönüp şehir siluetine bir kez bile bakmadığımı fark ediyorum.</p>

  <p>Son bir kez dönüp baksam iyi olurdu.</p>

  <p>Ufak bir pişmanlık hissediyorum ama hemen uzaklaştırıyorum onu zihnimden.</p>

  <p>Yatakta uzanıp, her şey farklı olsa nasıl olurdu diye düşündüğüm, baba olmak yerine fizik profesörü olsam hayatım ne açıdan farklı olurdu diye hayaller kurduğum geceler geliyor aklıma. Herhalde insan neye sahip değilse onu istiyor. Farklı seçimler yapsam bana ait olabilecek şeyleri düşünmekten keyif alıyordum.</p>

  <p>Ama gerçek şu ki, farklı seçimleri yaptım zaten.</p>

  <p>Çünkü ben yalnızca ben değilim.</p>

  <p>Kimlik konusunda düşündüklerim yerle bir oldu — sonsuz cepheleri olan, yapılabilecek her tercihi yapmış ve hayal edilebilecek her hayatı yaşamış olan Jason Dessen adlı bir varlığın cephelerinden biriyim.</p>

  <p>Seçimlerimizin toplamından daha fazlası olduğumuzu düşünmeden edemiyorum - seçmiş olabileceğimiz bütün olasılıklar da bir şekilde kimliğimizin parçası.</p>

  <p>Ama diğer Jason’ların hiçbir önemi yok şimdi.</p>

  <p>Onların hayatlarını yaşamak istemiyorum.</p>

  <p>Kendi hayatımı istiyorum.</p>

  <p>Çünkü her şey allak bullak olsa da, bu Daniela ve bu Charlie’yle birlikte olmaktan başka bir şey istemiyorum. Ufacık bir fark bile olsa sevdiğim insanlar olmazlardı artık.</p>

  <p>Merdivenlerden yavaşça inip jeneratör odasına gidiyoruz, ayak seslerimiz geniş, açık alanda yankılanıyor.</p>

  <p>Zemin kata ulaşmamıza bir kat kala, Daniela, “Aşağıda birisi var” diyor.</p>

  <p>Duruyorum.</p>

  <p>Aşağıdaki karanlığa bakarken boğazım kuruyor.</p>

  <p>Yerde oturan bir adam oturduğu yerden kalkıp bize bakıyor.</p>

  <p>Yanındaki de öyle.</p>

  <p>Onun yanındaki de.</p>

  <p>Son jeneratörle küp arasındaki boşlukta başka kopyalarım da ayaklanıyor.</p>

  <p>Kahretsin.</p>

  <p>Kura için erkenden geçmişler.</p>

  <p>Onlarcası.</p>

  <p>Hepsi bizi izliyor.</p>

  <p>Dönüp merdivenlere bakıyorum, panikten kulaklarım zonklamaya başladığı için bir süre gürültüden başka hiçbir şey duyamıyorum.</p>

  <p>Daniela, “Kaçmıyoruz” diyor. Belimdeki silahı alıp koluma giriyor. “Charlie, babanın kolunu tut ve ne olursa olsun sakın bırakma.”</p>

  <p>“Emin misin?” diye soruyorum ona.</p>

  <p>“Yüzde bir milyon.”</p>

  <p>İki yanımda Daniela ve Charlie’yle yavaşça kalan son birkaç basamaktan iniyorum ve çatlak beton zeminde yürümeye başlıyorum.</p>

  <p>Küple aramızda kopyalarım dikiliyor.</p>

  <p>Odada oksijen kalmamış sanki.</p>

  <p>İçeride ayak seslerimizden ve yüksekteki camsız pencerelerden içeri dolan rüzgârın uğultusundan başka hiç ses yok.</p>

  <p>Daniela’nın titreyerek derin bir nefes aldığını duyuyorum.</p>

  <p>Charlie’nin elimi tutan eli terliyor.</p>

  <p>“Yürümeye devam edin” diyorum.</p>

  <p>İçlerinden biri bir adım öne çıkıyor.</p>

  <p>“Teklifin bu değildi” diyor.</p>

  <p>“Durum değişti” diyorum. “Birkaçınız dün gece beni öldürmeye çalıştı ve...”</p>

  <p>Daniela sözümü kesiyor: “Biriniz de arabamıza ateş etti. Charlie de arabadaydı. Bu iş bitti.”</p>

  <p>Beni çekiyor, yürüyoruz.</p>

  <p>Onlara yaklaşıyoruz.</p>

  <p>Kenara çekilmiyorlar.</p>

  <p>Birisi, “Buraya geldiniz sonuçta, haydi kura çekelim” diyor.</p>

  <p>Daniela kolumu daha da sıkı tutuyor.</p>

  <p>“Charlie ve ben <i>bu adamla</i> birlikte küpe gireceğiz” diyor. Sesi titriyor. “Başka yolu olsaydı... Ama yok ve elimizden geleni yapmak zorundayız.”</p>

  <p>Kaçınılmaz bir şey bu - en yakındaki Jason’a bakınca yüzündeki imrenme ve kıskançlık ifadesini hemen görüyorum. Yırtık pırtık giysiler içindeki bu Jason, evsizlik ve umutsuzluk kokuyor.</p>

  <p>Alçak sesle homurdanarak, “Neden sen sahip olacaksın ona?” diyor.</p>

  <p>Yanındaki Jason karşılık veriyor: “Konu o değil. Önemli olan Daniela’nın ne istediği. Oğlumuzun ne istediği. Artık tek önemli olan bu. Geçmelerine izin verin. Hepiniz.”</p>

  <p>Kalabalık ayrılmaya başlıyor.</p>

  <p>Jasonların açtığı koridordan yavaşça geçiyoruz.</p>

  <p>Bazıları ağlıyor.</p>

  <p>Öfkeli, üzgün, umutsuz gözyaşları.</p>

  <p>Ben de ağlıyorum.</p>

  <p>Daniela da.</p>

  <p>Charlie de.</p>

  <p>Bazıları ifadesiz yüzlerle, gergin ifadelerle dikiliyorlar.</p>

  <p>Sonuncusu da önümüzden çekiliyor.</p>

  <p>Küp tam karşımızda duruyor.</p>

  <p>Kapısı ardına kadar açık.</p>

  <p>İçeri önce Charlie giriyor, peşinden de Daniela.</p>

  <p>Kalbim göğüs kafesimde küt küt atarken son anda bir şeyler olmasını bekliyorum.</p>

  <p>Şu noktada olabilecek hiçbir şey şaşırtmaz beni.</p>

  <p>Eşiği aşıyorum, elimi kapıya koyuyorum, dönüp dünyama son bir kez bakıyorum.</p>

  <p>Asla unutmayacağım bir imge.</p>

  <p>Yükseklerdeki pencerelerden içeri dolan gün ışığında elli tane farklı kopyam tuhaf ve hüzünlü bir sessizlik içinde küpe ve bana doğru bakıyorlar.</p>

  <div class="m2"></div>

  <p>Kapının kilit mekanizması tıkırdıyor.</p>

  <p>Sürgü yerine oturuyor.</p>

  <p>El fenerini açıp aileme bakıyorum.</p>

  <p>Daniela bir an ağlamaya başlayacak gibi görünüyor ama sonra kendini tutuyor.</p>

  <p>Şırıngaları, iğneleri, ampulleri çıkarıyorum.</p>

  <p>Her şeyi hazırlıyorum.</p>

  <p>Tıpkı eski günlerdeki gibi.</p>

  <p>Charlie’nin gömleğinin kolunu kıvırmasına yardım ediyorum.</p>

  <p>“İlk sefer biraz yorucu olabiliyor. Hazır mısın?”</p>

  <p>Başını sallıyor.</p>

  <p>Kolunu sakince tutup iğneyi damarına sokuyorum, pompayı biraz geri çekince şırıngaya dolan kanı görüyorum.</p>

  <p>Ryan’ın karışımını oğlumun kanına boca ettiğimde Charlie’nin gözleri devriliyor, sırtını duvara yaslayıp kalıyor.</p>

  <p>Turnikeyi kendi koluma bağlıyorum bu sefer.</p>

  <p>“Etkisi ne kadar sürüyor?” diye soruyor Daniela.</p>

  <p>“Bir saat kadar.”</p>

  <p>Charlie doğrulup oturuyor.</p>

  <p>“İyi misin?” diye soruyorum.</p>

  <p>“Çok tuhaftı.”</p>

  <p>Kendime iğne yapıyorum. Son kullanışımın üzerinden birkaç gün geçtiği için ilacın etkisini her zamankinden daha şiddetli hissediyorum.</p>

  <p>Kendime geldiğimde şırıngayı kaldırıyorum.</p>

  <p>“Sıra sende, aşkım.”</p>

  <p>“İğnelerden nefret ederim.”</p>

  <p>“Merak etme. Bu işte epey ustalaştım.”</p>

  <p>Çok geçmeden üçümüz de ilacın etkisi altındayız.</p>

  <p>Daniela elimdeki feneri alıp kapıdan çıkıyor.</p>

  <p>El fenerinin ışığıyla aydınlanan koridorda yüzüne bakıyorum. Oğlumun yüzüne bakıyorum. Korkmuş görünüyorlar. Şaşkın. Koridoru ilk görüşümü, ne kadar büyük bir dehşete düştüğümü anımsıyorum.</p>

  <p>Hiçliğin ortasında olma hissini.</p>

  <p>Ve arada bir yerde.</p>

  <p>“Ne kadar gidiyor bu koridor?” diye soruyor Charlie.</p>

  <p>“Asla sonlanmıyor.”</p>

  <div class="m2"></div>

  <p>Sonsuzluğa uzanan koridorda yan yana yürüyoruz.</p>

  <p>Yeniden burada olduğuma inanmakta güçlük çekiyorum.</p>

  <p>Onlarla birlikte burada olduğuma.</p>

  <p>Ne hissettiğimden tam olarak emin değilim ama daha önce hissettiğim saf korku gibi bir şey değil.</p>

  <p>Charlie, “Yani bu kapıların her biri...” diyor.</p>

  <p>“Başka bir dünyaya açılıyor.”</p>

  <p>“Vay canına.”</p>

  <p>Daniela’ya dönüp bakıyorum. “İyi misin?”</p>

  <p>“Evet, yanındayım.”</p>

  <p>Bir süredir yürüyoruz, zamanımız azalıyor.</p>

  <p>“İlacın etkisi yakında geçecek” diyorum. “Artık gitsek iyi olur.”</p>

  <p>Böylece diğerlerinden hiçbir farkı olmayan bir kapının önünde duruyoruz.</p>

  <p>Daniela, “Düşünüyordum da, bütün o diğer Jason’lar dünyamıza gelmenin yolunu buldular” diyor. “Gittiğimiz yeni dünyada bizi bulamayacakları ne malum? Teoride, hepsi aynı şekilde düşünüyor, değil mi?”</p>

  <p>“Evet ama o kapıyı ben açmayacağım, sen de açmayacaksın.”</p>

  <p>Charlie’ye doğru dönüyorum.</p>

  <p>“Ben mi?” diyor. “Ya yanlış kapıyı açarsam? Ya bizi korkunç bir yere götürürsem?”</p>

  <p>“Sana güveniyorum.”</p>

  <p>“Ben de” diyor Daniela.</p>

  <p>“Kapıyı sen açacak olsan da” diyorum, “sıradaki dünyaya giden yolu aslında birlikte yaratacağız. Üçümüz.” Charlie yüzünde gergin bir ifadeyle kapıya bakıyor. “Bak” diyorum. “Sana küpün nasıl işlediğini açıklamaya çalıştım ama onların hepsini unut bir dakikalığına. Asıl mesele şu. Bu kapı gerçek hayattan farklı değil. Kapıyı korkuyla açarsan içeride korku bulursun.”</p>

  <p>“Ama nereden başlayacağımı bile biliyorum ki” diyor.</p>

  <p>“Boş bir tuval gibi düşün.”</p>

  <p>Oğluma sarılıyorum.</p>

  <p>Onu sevdiğimi söylüyorum.</p>

  <p>Onunla gurur duyduğumu.</p>

  <p>Sonra Daniela ve ben sırtımızı duvara verip yere oturuyoruz. Charlie’ye ve kapıya bakıyoruz. Daniela başını omzuma yaslayıp elimi tutuyor.</p>

  <p>Dün gece arabayla buraya gelirken yeni bir dünyaya girme anı geldiğinde çok korkacağımı sanıyordum ama hiç korkmuyorum.</p>

  <p>Birazdan göreceklerimi çocuksu bir sevinçle bekliyorum.</p>

  <p>Ailem yanımda olduğu sürece her şeye hazırım.</p>

  <p>Charlie kapıya doğru bir adım atıp kapı kolunu tutuyor.</p>

  <p>Kapıyı açmadan hemen önce derin bir nefes alıp bize bakıyor, onu daha önce hiç bu kadar cesur ve güçlü görmemiştim.</p>

  <p>Bir erkek artık.</p>

  <p>Başımı sallıyorum.</p>

  <p>Kapı kolunu çevirdiği anda kilidin tıkırdayarak döndüğünü duyuyorum.</p>

  <p>Koridora dolan ışıklar öyle parlak ki bir an için gözlerimi kapatmam gerekiyor. Sonunda gözlerim ışığa alışınca Charlie’nin küpün açık kapısının önünde duran siluetini görüyorum.</p>

  <p>Yerimden kalkıyorum, Daniela’yı da ayağa kaldırıyorum ve koridorun soğuk, steril boşluğu ısı ve sıcaklıkla dolarken birlikte oğlumuza doğru yürüyoruz.</p>

  <p>Kapıdan içeri dolan rüzgâr ıslak toprak ve bilinmeyen çiçeklerin kokusunu taşıyor.</p>

  <p>Fırtınadan sonraki dünya.</p>

  <p>Elimi Charlie’nin omzuna koyuyorum.</p>

  <p>“Hazır mısınız?” diye soruyor.</p>

  <p>“Arkandayız.”</p>
</body>
</html>