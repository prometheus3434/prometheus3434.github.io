<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>8</h2>

  <p>Doğrulup oturuyorum.</p>

  <p>Zihnim açık, tetikteyim.</p>

  <p>Amanda artık yerde yatmıyor. Yaklaşık bir metre ötede sırtı bana dönük ayakta duruyor.</p>

  <p>“İyi misin?” diye sesleniyorum ama cevap vermiyor.</p>

  <p>Sendeleyerek ayağa kalkıyorum.</p>

  <p>Amanda feneri tutuyor ve yanına gittiğimde ışığın tam karşımızda olması gereken küp duvarına çarpmadığını görüyorum.</p>

  <p>Onun yanından geçiyorum.</p>

  <p>Elinde fenerle beni takip ediyor.</p>

  <p>Işık bir başka kapıyı aydınlatıyor, hangardan içeri girdiğimiz kapının aynısı sanki.</p>

  <p>Yürümeye devam ediyorum.</p>

  <p>Üç buçuk metre sonra bir başka kapıya daha geliyoruz.</p>

  <p>Sonra bir başkasına.</p>

  <p>Ve bir başkasına.</p>

  <p>Fener altmış vatlık bir ampul kadar ışık veriyor ve iki metre kadar ileride rahatsız edici ışık parçalarına dönüşüyor. Bir yanda metal duvarların soğuk yüzeyinde ışıldıyor, diğer yanda birbirinden eşit uzaklıktaki kapıları aydınlatıyor.</p>

  <p>Fenerin ışığının ötesinde mutlak karanlık uzanıyor.</p>

  <p>Duruyorum, şaşkınım, konuşamıyorum.</p>

  <p>Hayatım boyunca okuduğum binlerce makaleyi ve kitabı düşünüyorum. Çözdüğüm testleri. Verdiğim dersleri. Ezberlediğim teorileri. Karatahtalara yazdığım denklemleri. O temiz odada bu yerin basit bir kopyasını yaratmak için harcadığım ayları düşünüyorum.</p>

  <p>Fizik ve kozmoloji öğrencileri için araştırmanın somut sonuçlarına en çok yaklaştıkları an, teleskoptan görülen kadim gezegenlerdir. Ya da gerçekleştiğini bildiğimiz ama asla göremediğimiz parçacık çarpışmalarını takip eden veri okumaları.</p>

  <p>Denklemler ile temsil ettikleri gerçekler arasında her zaman bir sınır, bir bariyer vardır.</p>

  <p>Ama artık yok. En azından benim için.</p>

  <p>Düşünmeden edemiyorum, gerçekten buradayım. Bu yerdeyim ve bu yer gerçek.</p>

  <p>En azından bu an için korkmuyorum.</p>

  <p>Hayretler içerisindeyim.</p>

  <p>“Deneyimleyebileceğimiz en güzel şey gizemdir” diyorum.</p>

  <p>Amanda bana bakıyor.</p>

  <p>“Einstein’ın sözleri, benim değil.”</p>

  <p>“Bu yer gerçek mi ki?” diye soruyor.</p>

  <p>“‘Gerçek’ derken neyi kastediyorsun?”</p>

  <p>“Fiziksel bir mekânda mı duruyoruz?”</p>

  <p>“Bence beyinlerimizin anlayabilecek kadar evrilmediği bir şeyi görsel olarak açıklama çabasının tezahürü.”</p>

  <p>“Yani?”</p>

  <p>“Süperpozisyon.”</p>

  <p>“Yani şu anda bir kuantum durumu mu deneyimliyoruz?”</p>

  <p>Dönüp koridora bakıyorum. Sonra da karşımdaki karanlığa. Loş ışıkta bile mekânın yinelemeli bir nitelik taşıdığı anlaşılıyor hemen; birbirine çevrilmiş iki aynayı andırıyor.</p>

  <p>“Evet. Bir koridora benziyor ama bence zaman ve uzamda aynı noktayı paylaşan bütün olası gerçekliklerde kendini tekrarlayan bir kutu bu.”</p>

  <p>“Bir çapraz kesit gibi mi?”</p>

  <p>“Evet. Kuantum mekaniğinin bazı temsillerinde sistemin -gözlem nedeniyle çökmeden önce- bütün bilgisini içeren şeye dalga fonksiyonu denir. Bence bu koridor da zihinlerimizin dalga fonksiyonunun, bütün olası sonuçların, süperpozisyonlanmış kuantum halinin içeriğini görselleştirme yöntemi.”</p>

  <p>“Peki koridor nereye gidiyor?” diye soruyor. “Yürümeye devam edersek kendimizi nerede buluruz?”</p>

  <p>Bu sözcükleri söylediğim anda hayret ve hayranlık duygusu geçiyor, içime dehşet çöküyor: “Sonu yok.”</p>

  <div class="m2"></div>

  <p>Ne olacağını görmek için yürümeye devam ediyoruz; bir şeyler değişecek mi, <i>biz</i> değişecek miyiz merak ediyoruz.</p>

  <p>Ama tek gördüğümüz kapılar, kapılar ve kapılar.</p>

  <p>Bir süre yürüdükten sonra, “Koridorda yürümeye başladığımızdan beri onları sayıyorum ve şu anca dört yüz kırkıncı kapının önünden geçiyoruz” diyorum. “Kapılar üç buçuk metre arayla dizilmiş, demek ki şimdiden bir buçuk kilometreden uzun yol yürüdük.”</p>

  <p>Amanda duruyor, sırt çantasının omzundan kaymasına izin veriyor.</p>

  <p>Sırtını duvara dayayıp oturuyor, ben de yanına oturuyorum, feneri aramıza koyuyoruz.</p>

  <p>“Leighton ilacı kendine enjekte edip peşimizden buraya gelmeye kalkarsa ne olacak?” diye soruyorum.</p>

  <p>“Bunu asla yapmaz.”</p>

  <p>“Neden?”</p>

  <p>“Çünkü o küpten çok korkuyor. Hepimiz öyle. İçine girenlerin hiçbiri -sen hariç- geri dönmedi. Leighton bu yüzden senden bilgi alabilmek için her şeyi yapmayı göze almıştı.”</p>

  <p>“Test gönüllülerinize ne oldu?”</p>

  <p>“Kutuya ilk giren Matthew Snell adlı bir adamdı. Neyle uğraştığımızdan hiç haberimiz yoktu, dolayısıyla Snell’e açık ve net talimatlar verdik. Küpe gir. Kapıyı kapat. Otur. Kendine ilacı enjekte et. Ne olursa olsun, ne görürse görsün aynı yerde oturması, ilacın etkisinin geçmesini beklemesi ve çıkıp hangara dönmesi gerekiyordu. Bunların hepsini görmüş olsa bile küpten çıkmazdı. Yerinden kımıldamazdı.”</p>

  <p>“Peki ne oldu?”</p>

  <p>“Bir saat geçti. Gecikmişti. Kapıyı açmak istedik ama içeride deneyimlediği şeylere müdahale etmekten korktuk. Yirmi dört saat sonra sonunda açtık kapıyı.”</p>

  <p>“Ve kutu boştu.”</p>

  <p>“Evet.” Mavi fenerin ışığında bitkin görünüyor. “Küpe girip ilacı almak tek yönlü bir kapıdan geçmeye benziyor. Geri dönmek mümkün değil ve kimse peşimizden içeri girmeye cesaret edemez. Burada yalnızız. Ne yapmak istersin?”</p>

  <p>“İyi bir bilim insanı gibi deney yapmak. Bir kapıyı denemek, neler olduğunu görmek.”</p>

  <p>“Bu kapıların arkasında ne olduğu hakkında en ufak bir fikrin yok, değil mi?”</p>

  <p>“Yok.”</p>

  <p>Amanda’yı elinden tutup yerden kaldırıyorum. Sırt çantasını omzuma atarken hafifçe susamaya başladığımı hissediyorum ve yanında su getirip getirmediğini merak ediyorum.</p>

  <p>Koridorda ilerliyoruz ama seçim yapmakta isteksizim doğrusu. Kapılar sonsuz olasılıklara açılıyorsa, istatistik açıdan yapacağım seçim hem her şeydir hem de hiçbir şey. Her seçim doğrudur. Her seçim yanlıştır.</p>

  <p>Sonunda durup, “Şuna ne dersin?” diye soruyorum.</p>

  <p>Omuz silkiyor. “Olur.”</p>

  <p>Soğuk, metal kapı kolunu tutup soruyorum: “Başka ampuller de var, değil mi? Çünkü yoksa...”</p>

  <p>“Bir dakika önce durduğumuzda çantayı kontrol ettim.”</p>

  <p>Kapı kolunu indiriyorum, diğer taraftaki kilidin döndüğünü işitiyorum, kapıyı çekiyorum.</p>

  <p>Kapı içeri doğru açılarak çerçevesinden ayrılıyor.</p>

  <p>“Dışarıda ne görüyorsun?” diye fısıldıyor.</p>

  <p>“Henüz bir şey görmüyorum, içerisi çok karanlık. Feneri bana ver.” Feneri ondan alırken yeniden bir küpün içinde durduğumuzu fark ediyorum. “Bak” diyorum, “koridor yok oldu.”</p>

  <p>“Bu seni şaşırttı mı?”</p>

  <p>“Aslında çok mantıklı. Kapının dışındaki ortam küpün içiyle etkileşime giriyor. Kuantum durumunun dengesini bozuyor.”</p>

  <p>Dönüp kapıyı açıyorum, feneri önüme doğru uzatıyorum. Tek görebildiğim, karşımda uzanan zemin.</p>

  <p>Çatlak bir kaldırım.</p>

  <p>Yağ lekeleri.</p>

  <p>Adımımı atınca cam ayağımın altında gıcırdıyor.</p>

  <p>Amanda’nın çıkmasına yardım ediyorum, ilk birkaç adımı attığımızda ışık dağılıyor ve beton bir sütunu aydınlatıyor.</p>

  <p>Bir kamyonet.</p>

  <p>Üstü açık bir araba.</p>

  <p>Bir aile arabası.</p>

  <p>Bir otopark burası.</p>

  <p>Hafif meyilli bir yolda ilerliyoruz, iki yanımızda arabalar var, sağdaki ve soldaki park alanlarını ayıran beyaz çizgileri takip ederek yürüyoruz.</p>

  <p>Küp şimdi arkamızda kalıyor ve zifiri karanlıkta gözden kayboluyor.</p>

  <p>Üzerinde ok işareti olan bir tabelanın yanından geçiyoruz:</p>

  <p class="center">SOKAK ÇIKIŞI</p>

  <p>Köşeyi dönünce başka bir yokuşu tırmanmaya başlıyoruz.</p>

  <p>Sağ tarafta tavandan kopan beton parçaları araçların camlarını, kaportalarını, tavanlarını ezmiş. Ne kadar ilerlersek yıkıntılar o kadar kötüleşiyor, sonunda kocaman beton parçalarının ve paslı inşaat demirlerinin üzerinden tırmanmak zorunda kalıyoruz.</p>

  <p>Bir sonraki seviyede aşması olanaksız bir enkaz duvarı yolumuzu kesiyor.</p>

  <p>“Belki geri dönmeliyiz” diyorum.</p>

  <p>“Bak...” Feneri alıyor, bir merdiven girişini işaret ediyor.</p>

  <p>Amanda, aralık kapıyı itip sonuna kadar açıyor.</p>

  <p>İçerisi kapkaranlık.</p>

  <p>Merdivenden çıkıp en yukarıdaki kapıya ulaşıyoruz.</p>

  <p>Kapıyı açmak için ikimiz de var gücümüzle asılıyoruz.</p>

  <p>Karşımızdaki lobide sert bir esinti dolaşıyor.</p>

  <p>Eskiden kocaman iki katlı pencerelere ait olan boş çerçevelerin içinden hafif bir ortam ışığı doluyor içeri.</p>

  <p>Başta yerlerin karla kaplı olduğunu sanıyorum ama hava soğuk değil.</p>

  <p>Diz çöküyorum, yerden bir avuç beyaz madde alıyorum. Mermer zemin bu kuru ve bir karış yüksekliğindeki maddeyle kaplı. Parmaklarımın arasından kayıyor.</p>

  <p>Uzun bir resepsiyon masasının önünden geçiyoruz, otelin adı kıvrık ve süslü harflerle masanın önüne yazılmış.</p>

  <p>Giriş kapısının iki yanında duran dev saksıların içindeki ağaçlar tamamen kurumuş. Kıvrılmış dalları ve kavrulmuş yaprakları esintiyle sallanıyor.</p>

  <p>Amanda feneri kapatıyor.</p>

  <p>Camları olmayan dönen kapıdan çıkıyoruz.</p>

  <p>Hava çok soğuk değil ama dışarıda şiddetli bir fırtına var gibi görünüyor.</p>

  <p>Sokağa çıkıyorum, karanlık binalara, hafif kırmızıya çalan gökyüzüne bakıyorum. Bulutlar alçaldığında ve binaların ışığı gökyüzündeki nemi yansıttığında bütün şehirlerde gökyüzü böyle görünür.</p>

  <p>Ama bu şehirde hiç ışık yok.</p>

  <p>Görebildiğim kadarıyla tek bir ışık bile yanmıyor.</p>

  <p>Kar gibi savrularak üzerimize düşseler de havada dönen beyaz maddenin tanelerini hissetmiyorum bile.</p>

  <p>“Kül bu” diyor Amanda.</p>

  <p>Bir kül fırtınası.</p>

  <p>Sokakta kül dizlerimize ulaşıyor; hava, sönmüş ve külleri henüz temizlenmemiş bir şömine gibi kokuyor.</p>

  <p>Ölü, yanık bir koku.</p>

  <p>Kül gökdelenlerin en üst katlarını görmemizi engelleyecek kadar yoğun yağıyor ve binalar arasında esen rüzgârın sesinden ve uzun zaman önce terk edilmiş arabalarla otobüslerin arasında savrulan külün hışırtısından başka ses yok.</p>

  <p>Gördüklerime inanamıyorum.</p>

  <p>Bana ait olmayan bir dünyada durduğuma inanamıyorum.</p>

  <p>Sokağın ortasına kadar yürüyoruz, sırtımızı rüzgâra veriyoruz.</p>

  <p>Gökdelenlerin simsiyah görünmesinin tuhaf olduğunu düşünüyorum, bu düşünceyi aklımdan atamıyorum. İskeletlere benziyorlar, yağan külün altında kötülük habercisi siluetlerden başka bir şey değiller. İnsan elinden çıkma şeylerden çok aşılması imkânsız dağlara benziyorlar. Bazıları eğilmiş, bazıları devrilmiş ve yükseklerde esen sert rüzgârın çelik çerçevelerini gererek gıcırdattığını duyabiliyorum.</p>

  <p>Gözlerimin arkası geriliyor gibi oluyor birden.</p>

  <p>Bir saniye için gelip gidiyor bu his, sanki bir şey yanıp sönüyor.</p>

  <p>Amanda, “Sen de hissettin mi?” diye soruyor.</p>

  <p>“Gözlerinin arkasındaki baskıyı mı?”</p>

  <p>“Evet.”</p>

  <p>“Ettim. İlacın etkisi geçiyor herhalde.”</p>

  <p>Birkaç blok yürüdükten sonra binaların sonu geliyor. Bir deniz şeddi boyunca uzanan parmaklıklara ulaşıyoruz. Radyoaktif gökyüzünün altında göl kilometrelerce uzanıyor ve artık Michigan Gölü’nü değil, engin ve gri renkli bir çölü andırıyor. Kül suyun yüzeyinde birikiyor ve siyah köpüklü dalgalar deniz seddini döverken sularla birlikte dağılıyor.</p>

  <p>Geri dönerken rüzgâra karşı yürüyoruz.</p>

  <p>Kül gözümüze ve ağzımıza doluyor.</p>

  <p>Ayak izlerimiz yok olmuş bile.</p>

  <p>Otele bir blok kala uzaktan aralıksız bir gök gürültüsünü anımsatan sesler gelmeye başlıyor.</p>

  <p>Zemin ayaklarımızın altında titriyor.</p>

  <p>Bir başka bina daha devriliyor.</p>

  <div class="m2"></div>

  <p>Küp onu bıraktığımız yerde, otoparkın en alt katının uzak bir köşesinde bizi bekliyor.</p>

  <p>İkimiz de külle kaplıyız ve bir an kapıda durup üstümüzü başımızı, saçlarımızı silkeliyoruz.</p>

  <p>İçeri girip kapıyı kapatınca kilit kendiliğinden dönüyor.</p>

  <p>Yeniden basit küpün içindeyiz.</p>

  <p>Dört duvar.</p>

  <p>Bir kapı.</p>

  <p>Bir fener.</p>

  <p>Bir sırt çantası.</p>

  <p>İki şaşkın insan.</p>

  <div class="m2"></div>

  <p>Amanda dizlerini göğsüne çekip yere oturuyor.</p>

  <p>“Orada ne olmuştu sence?” diye soruyor.</p>

  <p>“Bir süpervolkan. Asteroit. Nükleer savaş. Bilemeyiz ki.”</p>

  <p>“Gelecekte miyiz?”</p>

  <p>“Hayır. Bu küp yalnızca aynı zaman ve uzam noktasındaki alternatif gerçekliklere ulaşmamızı sağlıyor. Ama bizim dünyamızda var olmayan teknolojik ilerlemelere imza attılarsa bazı dünyalar geleceğe benzeyebilir bence.”</p>

  <p>“Ya hepsi bu dünya gibi yok olduysa?”</p>

  <p>“İlacı yeniden alalım” diyorum. “Her an yıkılabilecek bir gökdelenin altında güvende değiliz bence.”</p>

  <p>Amanda ayakkabılarını çıkarıp içlerindeki külü silkeliyor.</p>

  <p>“Laboratuvarda benim için yaptıkların... hayatımı kurtardın” diyorum.</p>

  <p>Bana bakıyor, altdudağı titremeye başlıyor. “Küpün içine giren test gönüllülerini rüyamda görürdüm eskiden. Kâbuslarımda. Bu yaptıklarımıza inanamıyorum.”</p>

  <p>Sırt çantasının fermuarını açıp içindekileri çıkarmaya başlıyorum.</p>

  <p>Ampullerin ve enjeksiyon kitlerinin durduğu deri çantayı buluyorum.</p>

  <p>Plastik kapaklı üç not defteri.</p>

  <p>Bir kalem kutusu.</p>

  <p>Plastik kapaklı bir çakı.</p>

  <p>İlkyardım çantası.</p>

  <p>Termal battaniye.</p>

  <p>Yağmurluk.</p>

  <p>Tuvalet malzemesi.</p>

  <p>İki banknot destesi.</p>

  <p>Geiger cihazı.</p>

  <p>Pusula.</p>

  <p>İki tane bir litrelik su şişesi, ikisi de dolu.</p>

  <p>Altı paket hazır yemek.</p>

  <p>“Bunları sen mi hazırladın?” diye soruyorum.</p>

  <p>“Hayır, depodan aldım çantayı. Standart bir çanta, küpe girenlerin hepsine veriliyor. Koruma giysisi de giymemiz gerekirdi ama onları almaya zamanım olmadı.”</p>

  <p>“İyi fikirmiş. Az önceki gibi bir dünyada radyasyon seviyesi çok yüksek olabilir, atmosfer koşulları değişmiş de olabilir. Basınç azaldıysa —örneğin çok düşükse— kanımız ve bedenimizdeki bütün sıvılar fokurdayacaktır.”</p>

  <p>Su şişeleri beni çağırıyor sanki. Saatlerdir, öğle yemeğinden beri bir şey içmedim. Boğazım susuzluktan yanıyor.</p>

  <p>Deri çantayı açıyorum. Ampuller için özel tasarlanmış görünüyor, her cam ampul kendi sünger yuvasında duruyor.</p>

  <p>Onları saymaya başlıyorum.</p>

  <p>“Elli tane” diyor Amanda. “Yani şimdi kırk sekiz tane, iki çanta alırdım ama...”</p>

  <p>“Benimle gelmeyi planlamıyordun.”</p>

  <p>“Durumumuz ne kadar kötü?” diye soruyor. “Dürüst ol.”</p>

  <p>“Bilmiyorum. Ama bu bizim uzay gemimiz. Onu kullanmayı öğrensek iyi ederiz.”</p>

  <p>Eşyaları yeniden çantaya doldurmaya başladığım sırada, Amanda enjeksiyon kitlerine uzanıyor.</p>

  <p>Bu kez ampulleri kırıp içindeki sıvıyı içiyoruz. Dilimin üzerinden kayıp boğazımdan inen sıvı tatlı ama hafifçe boğazımı yakıyor.</p>

  <p>Geriye kırk altı ampul kalıyor.</p>

  <p>Amanda’nın saatindeki kronometreyi başlatıyorum, “Bu ilacı beyinlerimizi yakmadan kaç kere alabiliriz?” diye soruyorum.</p>

  <p>“Bir süre önce bazı testler yapmıştık.”</p>

  <p>“Sokaktan aldığınız evsizin biriyle mi?”</p>

  <p>Gülümseyecek gibi oluyor. “Kimse ölmedi. Sürekli kullanımın nörolojik fonksiyonları etkilediğini ve tolerans oluşturduğunu öğrendik. Ama yarılanma ömrünün kısa olması iyi haber. Ampulleri peş peşe kullanmadığımız sürece sorun yaşamayız.” Ayakkabılarını yeniden ayağına geçiriyor. “Kendinden etkilendin mi?” diye soruyor.</p>

  <p>“Nasıl yani?”</p>

  <p>“Bu şeyi sen yaptın.”</p>

  <p>“Evet ama nasıl yaptığımı hâlâ bilmiyorum. Teorik olarak anlıyorum ama insanlar için kararlı bir kuantum durumu yaratmak...”</p>

  <p>“Olanaksız bir şey mi?”</p>

  <p>Elbette. Ne kadar düşük bir olasılık olduğunu düşününce tüylerim diken diken oluyor.</p>

  <p>“Milyarda bir şans” diyorum. “Ama sonuçta çoklu bir evrenle uğraşıyoruz. Sonsuzlukla. Belki bunları icat edemediğim milyonlarca dünya vardır ama doğru sonuca ulaştığım tek bir dünya bile yetiyor işte.”</p>

  <p>Otuz dakika sonra ilacın ilk etkisini hissetmeye başlıyorum — parlak, ışıltılı bir coşku hali.</p>

  <p>Hoş bir kopukluk hissi.</p>

  <p>Velocity Laboratuvarı’ndaki kadar yoğun bir his değil ama.</p>

  <p>Amanda’ya bakıyorum.</p>

  <p>“Sanırım hissediyorum” diyorum.</p>

  <p>“Ben de” diye karşılık veriyor.</p>

  <p>Kendimizi yeniden koridorda buluyoruz.</p>

  <p>“Saatin hâlâ çalışıyor mu?” diye soruyorum.</p>

  <p>Amanda kazağının kolunu geriye çekiyor ve trityum yeşili fosforlu kadrana bakıyor.</p>

  <p>31.15.</p>

  <p>31.16.</p>

  <p>31.17.</p>

  <p>“İlacı almamızın üzerinden otuz bir dakika geçmiş” diyorum. “Beyin kimyamızı ne kadar süreyle değiştirdiğini biliyor musun?”</p>

  <p>“Yaklaşık bir saat değiştirdiğini duymuştum.”</p>

  <p>“Emin olmak için süreyi ölçelim.”</p>

  <p>Arkasında az önce otopark olan kapıya gidip açıyorum.</p>

  <p>Şimdi bir ormana bakıyorum.</p>

  <p>Ama burada yeşilden hiç iz yok.</p>

  <p>Hayat belirtisi yok.</p>

  <p>Yalnızca göz alabildiğine uzanan kavrulmuş ağaç gövdeleri.</p>

  <p>Ağaçlar hayaletli sanki; incecik dalları, kararmış gökyüzünün önünde sallanan siyah örümcek ağlarını andırıyor.</p>

  <p>Kapıyı kapatıyorum.</p>

  <p>Kendiliğinden kilitleniyor.</p>

  <p>Küpün yeniden benden uzaklaştığını, sonsuzluğa doğru uzandığını hissedince başım dönüyor.</p>

  <p>Kapının kilidini açıyor, sonra kapıyı kendime doğru çekiyorum.</p>

  <p>Koridor yeniden çöküyor.</p>

  <p>Ölü orman hâlâ orada.</p>

  <p>“Tamam, şimdi kapılarla bu dünyalar arasındaki bağlantıların yalnızca ilacın etkisi süresince devam ettiğini biliyoruz artık” diyor. “Gönüllüleriniz işte bu yüzden laboratuvara dönemedi bir daha.”</p>

  <p>“Yani ilaç etkisini gösterdiğinde koridor resetleniyor mu?”</p>

  <p>“Bence öyle.”</p>

  <p>“Peki eve nasıl döneceğiz?”</p>

  <div class="m2"></div>

  <p>Amanda yürümeye başlıyor.</p>

  <p>Giderek daha hızlı yürüyor.</p>

  <p>Sonunda koşmaya başlıyor.</p>

  <p>Derken iyice hızlanıyor.</p>

  <p>Hiç değişmeyen bir karanlığın içine doğru koşuyor.</p>

  <p>Asla sona ermeyen.</p>

  <p>Çoklu evrenin perde arkası.</p>

  <p>Öyle çok gayret harcıyorum ki terlemeye başlıyorum ve susuzluğum dayanılmaz bir şekilde artıyor ama bir şey söylemiyorum, belki de buna ihtiyacı vardır diye düşünüyorum. Biraz enerji harcaması gerekiyordur. Ne kadar giderse gitsin bu koridorun sonlanmayacağını görmeye ihtiyacı vardır.</p>

  <p>İkimiz de sonsuzluğun korkunçluğuyla başa çıkmaya çalışıyoruz sanırım.</p>

  <div class="m2"></div>

  <p>Sonunda bitkin düşüyoruz.</p>

  <p>Nihayet yavaşlıyor.</p>

  <p>Önümüzdeki karanlıkta yankılanan ayak seslerinden başka hiçbir şey yok etrafımızda.</p>

  <p>Açlıktan ve susuzluktan başım dönüyor, sırt çantasındaki iki litre sudan başka bir şey düşünemez haldeyim. Suyu çok istiyorum ama saklamamız gerektiğini de biliyorum.</p>

  <p>Şimdi sistemli bir şekilde koridorda ilerliyoruz.</p>

  <p>Feneri havaya kaldırıp bütün kapıları görebileceğimiz şekilde havada tutuyorum.</p>

  <p>Tam olarak ne aradığımı bilmiyorum aslında.</p>

  <p>Belki de tekdüzelikte bir aksaklık.</p>

  <p>Sonunda kendimizi nerede bulacağımızı birazcık da olsa kontrol edebilmemizi sağlayacak bir işaret.</p>

  <p>Bu esnada, karanlıkta kafamın içinde düşünceler dört dönüyor.</p>

  <p>Su bitince ne olacak?</p>

  <p>Yiyeceğimiz bitince?</p>

  <p>Bu feneri -tek ışık kaynağımızı- aydınlatan piller bitince?</p>

  <p>Eve dönüş yolunu nasıl bulacağım? Velocity Laboratuvarı’nın hangarındaki küpe girişimizin üzerinden kaç saat geçtiğini merak ediyorum.</p>

  <p>Zaman algımı tamamen yitirdim.</p>

  <p>Gücüm azalıyor.</p>

  <p>Öyle bitkin hissediyorum ki uyumak su içmekten daha çekici geliyor.</p>

  <p>Dönüp omzumun üstünden Amanda’ya bakıyorum, mavi ışıkta yüz hatları soğuk ama güzel.</p>

  <p>Çok korkmuş görünüyor.</p>

  <p>“Acıktın mı?” diye soruyor.</p>

  <p>“Acıkmaya başladım.”</p>

  <p>“Ben gerçekten çok susadım ama suyumuzu saklamalıyız, değil mi?”</p>

  <p>“Bence de daha akıllıca olur bu.”</p>

  <p>“Zihnim her an biraz daha allak bullak oluyor” diyor. “Kuzey Dakota’da büyüdüm. Orada şiddetli kar fırtınaları olurdu. Görüş mesafesi sıfıra düşerdi. Düzlükte arabayla ilerlerken kar birden öyle şiddetli yağmaya başlardı ki yer yön duygusunu kaybederdi insan. Rüzgâr öyle sert eserdi ki ön camdan dışarı bakarken bile başı dönerdi insanın. Arabayı yolun kenarına çekip beklemek zorunda kalırdık. Soğuk aracın içinde otururken dünya sanki yok olmuş gibi gelirdi. Şu anda da aynen öyle hissediyorum.”</p>

  <p>“Ben de korkuyorum. Ama bu problem üzerinde çalışıyorum bir yandan.”</p>

  <p>“Nasıl?”</p>

  <p>“Öncelikle, bu ilacın bize koridorda ne kadar zaman vereceğini bulmalıyız. Dakikası dakikasına.”</p>

  <p>“Sence ne kadar vaktimiz var?”</p>

  <p>“İlacın etkisi yaklaşık bir saat sürüyor diyorsan, senin saatine göre doksan dakika kadar. İlacın etki etmesi otuz dakika sürüyor, altmış dakika da etkisi altında kalıyoruz.”</p>

  <p>“Ben senden daha zayıfım. Ya beni daha uzun süre etkilerse?”</p>

  <p>“Fark etmez. İlaç ikimizden biri üzerindeki etkisini yitirdiği anda o kişi kuantum durumunu bozup koridoru çökertecektir. Emin olmak için kapıları seksen beşinci dakikada açmaya başlayalım.”</p>

  <p>“Peki ne umarak yapacağız bunu?”</p>

  <p>“Bizi canlı canlı yemeyecek bir dünya bulmayı umarak.”</p>

  <p>Durup bana bakıyor. “Aslında bu küpü inşa eden kişi olmadığını biliyorum ama nasıl işlediğini biraz olsun anlıyor olmalısın yine de.”</p>

  <p>“Bak, bu şey benim hayal gücümün fersah fersah ötesinde...”</p>

  <p>“Yani hiçbir fikrin yok mu?”</p>

  <p>“Bana sormaya çalıştığın nedir, Amanda?”</p>

  <p>“Kayıp mı olduk?”</p>

  <p>“Bilgi topluyoruz. Bir problem üzerinde çalışıyoruz.”</p>

  <p>“Problem de korkmuş olmamız. Değil mi?”</p>

  <p>“Keşif yapıyoruz.”</p>

  <p>“İsa aşkına.”</p>

  <p>“Ne?”</p>

  <p>“Hayatımın geri kalanını bu sonu gelmez tünelde dolaşarak geçirmek istemiyorum.”</p>

  <p>“Buna izin vermem.”</p>

  <p>“Nasıl?”</p>

  <p>“Henüz bilmiyorum.”</p>

  <p>“Ama üzerinde çalışıyorsun, öyle mi?”</p>

  <p>“Evet. Üzerinde çalışıyorum.”</p>

  <p>“Ve kayıp değiliz.”</p>

  <p>Aslında feci şekilde kaybolmuş durumdayız. Evrenler arasındaki hiçlikte sürüklenir haldeyiz.</p>

  <p>“Kayıp değiliz.”</p>

  <p>“Güzel.” Gülümsüyor. “O zaman korkudan çıldırmayı erteleyeceğim.”</p>

  <div class="m2"></div>

  <p>Bir süre sessizce ilerliyoruz.</p>

  <p>Metal duvarlar pürüzsüz ve özelliksiz, kapıları birbirinden ayırmak olanaksız.</p>

  <p>Amanda, “Sence ne tür dünyalara ulaşabiliriz?” diye soruyor.</p>

  <p>“Ben de bunu anlamaya çalışıyordum. Çoklu evrenin tek bir olayla başladığını farz edelim - Büyük Patlamay’la. Başlangıç noktası, hayal edebileceğin en büyük ve ayrıntılı ağacın gövdesinin temeli bu olay olsun. Zaman ilerleyip madde bütün olası permütasyonlarıyla yıldızlara ve gezegenlere dönüşmeye başlayınca bu ağacın dalları çıktı, bu dallar yeni dallar verdi, bu böyle devam etti ve on dört milyar yıl sonra bir yerlerde benim doğumum yeni bir dal yarattı. O andan sonra yaptığım veya yapmadığım her seçim ve başkalarının beni etkileyen eylemleri yeni dallar yarattı, böylece sonsuz sayıda Jason Dessen paralel dünyalarda yaşamaya başladı. Bu dünyalardan bazıları benim evim dediğim paralel dünyaya benziyordu, bazıları da şaşılacak kadar farklıydı.</p>

  <p>Olabilecek her şey olacaktır. <i>Her şey</i>. Bu koridorda bir yerde, kaçmama yardım etmeye çalıştığın sırada küpün içine vaktinde giremeyen versiyonlarımızın olduğu bir dünya da var. O dünyada ya ölüyüz ya da işkence görüyoruz.”</p>

  <p>“Moral verdiğin için teşekkürler.”</p>

  <p>“Daha kötüsü de olabilir. Çoklu evrenin bütün yayılma alanına ulaşamıyoruz bence. Yani, dünya üzerinde ilk prokaryotlar —ilk canlılar— oluşurken güneşin söndüğü bir evren varsa, onun kapılarına ulaşmamız mümkün olmaz bence.”</p>

  <p>“Yani yalnızca...”</p>

  <p>“Tahminimce, yalnızca bizimkiyle bir şekilde komşu olan dünyalara erişebiliyoruz. Yakın geçmişte bizimkinden ayrılmış olan, bizimkiyle kapı komşusu olan dünyalar. Bir noktada içinde var olduğumuz veya hâlâ içinde var olduğumuz dünyalar. Geriye doğru ne kadar dallandıklarını bilmiyorum ama koşullu bir seçim söz konusu olduğunu sanıyorum. Ama bunların hepsi hipotez tabii.”</p>

  <p>“Yine de sınırsız sayıda dünyadan söz ediyoruz, değil mi?”</p>

  <p>“Evet, öyle.”</p>

  <p>Bileğini kaldırıp saatinin ışık düğmesine dokunuyorum.</p>

  <p>Kadranında parlak yeşil ışık beliriyor...</p>

  <p>84.50.</p>

  <p>84.51.</p>

  <p>“İlacın etkisi beş dakika içinde geçmeli” diyorum. “Zamanı geldi artık.”</p>

  <p>Sıradaki kapıya yöneliyorum, feneri Amanda’ya verip kapının kolunu tutuyorum.</p>

  <p>Kolu indirip kapıyı biraz aralıyorum.</p>

  <p>Beton bir zemin görüyorum.</p>

  <p>Biraz daha aralıyorum kapıyı.</p>

  <p>Karşımda bana tanıdık gelen bir pencere var.</p>

  <p>Biraz daha aralıyorum.</p>

  <p>Amanda, “Hangardayız” diyor.</p>

  <p>“Ne yapmak istersin?”</p>

  <p>Beni iterek yanımdan geçiyor, küpten çıkıyor.</p>

  <p>Peşinden yürüyorum, tepedeki spot ışıkları bizi aydınlatıyor.</p>

  <p>Görev kontrol merkezi boş.</p>

  <p>Hangar sessiz.</p>

  <p>Küpün köşesinden hangarın kapısına doğru bakıyoruz.</p>

  <p>“Burası güvenli değil” diyorum. Sesim bir katedraldeymişiz gibi hangarın duvarları arasında yankılanıyor.</p>

  <p>“Küp güvenli mi yani?”</p>

  <p>Hangarın kapısı gürültüyle aralanıyor.</p>

  <p>Aralıktan heyecanlı insan sesleri doluyor içeri.</p>

  <p>“Haydi gidelim” diyorum. “Hemen.”</p>

  <p>Kapının kanatları arasından bir kadın içeri girmeye çalışıyor.</p>

  <p>Amanda, “Aman Tanrım” diyor.</p>

  <p>Kapı yalnızca birkaç metre ötemizde ve küpe dönmemiz gerektiğini biliyorum ama olanları seyretmekten alamıyorum kendimi.</p>

  <p>Kadın kapıların arasından içeri girmeyi başarıyor. Hemen geri uzanıp arkasından gelen adam yardım etmeye çalışıyor.</p>

  <p>Kadın Amanda.</p>

  <p>Adamın yüzü öyle şiş ve morarmış ki üzerinde benimkinin aynısı giysiler olmasa kim olduğunu anlamazdım bile.</p>

  <p>Bize doğru koşmaya başladıkları zaman istemsizce küpün kapısına gidiyorum.</p>

  <p>Birkaç metre uzaklaştıkları sırada Leighton’ın adamları peşlerinden hangara dalıyor.</p>

  <p>Bir silah sesi duyulunca oldukları yerde kalıyorlar.</p>

  <p>Amanda onlara doğru koşmak istiyor ama onu geri çekiyorum.</p>

  <p>“Onlara yardım etmeliyiz” diye fısıldıyor.</p>

  <p>“Edemeyiz.”</p>

  <p>Küpün köşesinden bakıp kopyalarımızın yavaşça Leighton’ın adamlarına doğru dönmesini seyrediyoruz.</p>

  <p>Buradan hemen gitmemiz gerek.</p>

  <p>Bunu biliyorum.</p>

  <p>İçimden bir ses gitmemizi söyleyerek haykırıyor.</p>

  <p>Ama oradan ayrılamıyorum.</p>

  <p>Başta zamanda geri döndüğümüzü sanıyorum ama bu olanaksız. Küpte zaman yolculuğu diye bir şey yok. Bu dünyada Amanda ve ben kaçmayı birkaç saat sonra başarabilmiş olmalıyız.</p>

  <p>Ya da kaçamamayı.</p>

  <p>Leighton’ın adamları silahlarını çekip Jason ve Amanda’ya doğru yürümeye başlıyorlar.</p>

  <p>Leighton da adamlarının arkasından içeri giriyor ve diğer versiyonumun konuştuğunu duyuyorum: “Onun suçu değil. Onu tehdit ettim. Bana yardım etmeye mecbur kaldı.”</p>

  <p>Leighton, Amanda’ya bakıyor.</p>

  <p>“Doğru mu bu?” diyor. “Seni zorladı mı? Çünkü seni on yıldan uzun zamandır tanıyorum ve kimsenin bir şeylere zorlayabileceğini sanmıyorum.”</p>

  <p>Amanda korkmuş görünüyor ama küstah bir hali de var.</p>

  <p>Konuşurken sesi titriyor: “Hiçbir şey yapmadan insanlara zarar vermene göz yumamam. Seninle işim bitti.”</p>

  <p>“Madem öyle, o zaman...”</p>

  <p>Leighton elini sağında duran adamın kaslı omzuna koyuyor.</p>

  <p>Silah, kulakları sağır eden bir gürültüyle patlıyor.</p>

  <p>Amanda düğmesine basılıp kapatılmış gibi yere düşüyor, yanımda duran Amanda bir çığlık atıp elleriyle ağzını kapatıyor.</p>

  <p>Diğer Jason Leighton’a doğru koşarken ikinci güvenlik görevlisi şok tabancasını ateşliyor ve Jason haykırıp titreyerek yere yuvarlanıyor.</p>

  <p>Amanda’nın çığlığını duydular yine de.</p>

  <p>Leighton şaşkınlıkla bize bakıyor.</p>

  <p>“Hey!” diye haykırıyor.</p>

  <p>Bize doğru koşuyorlar.</p>

  <p>Amanda’yı kolundan yakalayıp küpün kapısından içeri çekiyorum, kapıyı kapatıyorum.</p>

  <p>Kapı kapanıyor, kilit dönüyor, ama ilacın etkisi geçmek üzere.</p>

  <p>Amanda tir tir titriyor. Ona her şeyin yolunda olduğunu söylemek istiyorum ama söyleyemem. Az önce kendi ölümüne şahit oldu.</p>

  <p>“Oradaki sen değilsin” diyorum ona. “Burada, benim yanımda duruyorsun. Hayattasın ve iyisin. O sen değilsin.”</p>

  <p>Yarı karanlıkta bile ağladığını görüyorum.</p>

  <p>Gözyaşları rimeli akmış gibi siyah çizgiler bırakarak iniyor yanaklarından aşağı.</p>

  <p>“Benim bir parçam o” diyor. “En azından öyleydi.”</p>

  <p>Nazikçe uzanıp kolundan tutuyor ve kaldırıyorum, saatine bakıyorum. Doksan dakikanın dolmasına kırk beş saniye kaldı.</p>

  <p>“Gitmemiz gerek” diyorum.</p>

  <p>Koridorda yürümeye başlıyorum.</p>

  <p>“Amanda, haydi gel!”</p>

  <p>Bana yetiştiği zaman kapılardan birini açıyorum.</p>

  <p>İçerisi kapkaranlık.</p>

  <p>Ses yok, koku yok. Yalnızca boşluk.</p>

  <p>Kapıyı çarparak kapatıyorum.</p>

  <p>Paniğe kapılmamaya çalışıyorum ama daha fazla kapı açmam, dinlenecek ve kendimize gelecek bir yer bulmam lazım.</p>

  <p>Sıradaki kapıyı açıyorum.</p>

  <p>Üç metre ötede, eski bir tel örgünün önündeki yabani otların arasında duran bir kurt kehribar rengi gözleriyle bana bakıyor. Başını eğip hırlamaya başlıyor.</p>

  <p>Bana doğru yürümeye başladığı sırada kapıyı kapatıyorum.</p>

  <p>Amanda uzanıp elimi tutuyor.</p>

  <p>Yürümeye devam ediyoruz.</p>

  <p>Başka kapıları açmayı denemem lazım ama çok korkuyorum. Güvenli bir yer bulacağımıza dair hiç inancım kalmadı.</p>

  <p>Gözlerimi kırpıştırıyorum, yeniden küpün içinde olduğumuzu fark ediyorum.</p>

  <p>İkimizden biri ilacın etkisinden kurtulmuş olmalı.</p>

  <p>Bu kez kapıyı Amanda açıyor.</p>

  <p>Küpe karlar doluyor.</p>

  <p>Keskin bir soğuk çarpıyor yüzüme.</p>

  <p>Düşen karların perdesi arkasında üç tane ev olduğunu görüyorum.</p>

  <p>“Ne dersin?” diyorum Amanda’ya.</p>

  <p>“Bu kahrolası küpte bir saniye bile daha durmak istemem” diyor.</p>

  <p>Karların arasına dalıyor ve dizlerine kadar yumuşak beyaz örtüye gömülüyor.</p>

  <p>Hemen titremeye başlıyor.</p>

  <p>İlacın etkisinin geçtiğini hissediyorum, ama gözlerimin arkasındaki baskı bu kez iğne batması gibi şiddetli.</p>

  <p>Yoğun ama hemen geçiyor.</p>

  <p>Amanda’nın peşinden küpten çıkıyorum, evlere doğru yürümeye başlıyoruz.</p>

  <p>Başta adımlarımız kara hafifçe gömülürken yürüdükçe daha derine gömüldüğümüzü hissediyoruz, her adımda sıkışmış karların daha derin katmanlarına basıyoruz.</p>

  <p>Amanda’ya yetişiyorum.</p>

  <p>Karların arasındaki bir patikadan sanki giderek uzaklaşıyor gibi görünen evlere doğru yürüyoruz.</p>

  <p>Kot pantolonum ve kapüşonlu sweatshirt’üm beni soğuktan bir nebze korurken Amanda kırmızı eteği, siyah kazağı ve spor ayakkabıları içinde çok üşüyor olmalı.</p>

  <p>Hayatımın büyük bölümü Orta Batı’da geçti ama böyle bir soğuk hatırlamıyorum. Kulaklarım ve elmacıkkemiklerim donmak üzereymiş gibi geliyor, ellerimin kontrolünü yitirmek üzereyim.</p>

  <p>Şiddetli rüzgâra karşı elimizden geldiğince hızlı yürüyoruz ama kar giderek artıyor ve ilerlemekte zorluk çekiyoruz.</p>

  <p>Amanda’nın yanakları mosmor.</p>

  <p>Tir tir titriyor.</p>

  <p>Saçları karlarla kaplandı.</p>

  <p>“Geri dönmeliyiz” diyorum takırdayan dişlerimin arasından.</p>

  <p>Rüzgâr öyle şiddetli esiyor ki birbirimizi zorlukla duyuyoruz.</p>

  <p>Amanda şaşkınlıkla bana bakıyor, sonra başını sallayarak onaylıyor.</p>

  <p>Dönüp arkama bakıyorum ama küpü göremiyorum.</p>

  <p>Korkum <i>iyice</i> artıyor.</p>

  <p>Rüzgâr şimdi yandan esmeye başlıyor ve uzaktaki evler tamamen görünmez oluyor.</p>

  <p>Nereye bakarsak bakalım aynı karanlık boşluğu görüyoruz.</p>

  <p>Amanda’nın başı sallanıyor, ben de ellerimi yumruk yapıp yeniden açarak parmak uçlarımı biraz ısıtmaya çalışıyorum ama mücadeleyi kaybetmeye mahkûm olduğumu biliyorum. Yüzükparmağımdaki iplik bile buzla kaplandı.</p>

  <p>Düşünmekte güçlük çekmeye başlıyorum.</p>

  <p>Soğuktan tir tir titriyorum.</p>

  <p>Bu sefer işimiz zor.</p>

  <p>Hava sadece soğuk değil. Sıfırın altında soğuk.</p>

  <p>Ölümcül soğuk.</p>

  <p>Küpten ne kadar uzaklaştığımızı bilmiyorum bile.</p>

  <p>Artık ne önemi var ondan da emin değilim, çünkü neredeyse körleştik.</p>

  <p>Bu soğukta birkaç dakika içinde öleceğiz.</p>

  <p>Hareket etmemiz lazım.</p>

  <p>Amanda dalıp gitmiş, şoka girip girmediğini merak ediyorum.</p>

  <p>Çıplak bacakları kara değiyor.</p>

  <p>“Canım yanıyor” diyor.</p>

  <p>Eğilip onu kucağıma alıyorum, titreyen bedenini göğsüme bastırıp sendeleyerek fırtınanın ortasında ilerlemeye çalışıyorum.</p>

  <p>Rüzgâr, kar ve ölümcül soğuk sarmalında hapsolduk, her yer birbirinin aynı görünüyor. Bacaklarıma bakmazsam boşlukta başım dönüyor.</p>

  <p>Öleceğimizi anlıyorum.</p>

  <p>Ama yürümeye devam ediyorum.</p>

  <p>Bir ayağımı diğerinin önüne atıyorum, yüzüm artık soğuktan yanıyor, kollarım Amanda’nın ağırlığından zonkluyor ve kar ayakkabılarıma dolduğu için ayaklarım sızlıyor.</p>

  <p>Dakikalar geçtikçe kar da şiddetleniyor, soğuk ısırmaya devam ediyor.</p>

  <p>Amanda kendi kendine konuşmaya başlıyor, bilincini yitirmek üzere.</p>

  <p>Daha fazla yürüyemem.</p>

  <p>Onu taşıyamam.</p>

  <p>Yakında -çok yakında- durmam gerekecek. Karın ortasına oturup hemen hiç tanımadığım bu kadına sarılacağım ve bizim bile olmayan bu korkunç dünyada birlikte donarak öleceğiz.</p>

  <p>Ailemi düşünüyorum.</p>

  <p>Onları bir daha asla göremeyeceğimi düşünüyorum ve bunun ne anlama geldiğini algılamaya çalışırken korkuma teslim olmak üzereyim...</p>

  <p>Derken karşımızdaki evi görüyorum.</p>

  <p>Daha doğrusu, bir evin ikinci katını, çünkü giriş katı tamamen karların altında kalmış.</p>

  <p>“Amanda.”</p>

  <p>Gözleri kapalı.</p>

  <p>“Amanda!”</p>

  <p>Gözlerini aralıyor. Zorlukla.</p>

  <p>“Benimle kal.”</p>

  <p>Onu karların üzerine, evin duvarına yaslıyorum, ortadaki pencereye doğru gidip camı tekmeliyorum.</p>

  <p>Keskin cam parçalarını tekmeleyip ortadan kaldırdıktan sonra Amanda’yı kollarından tutup içeriye, bir çocuğun yatak odasına çekiyorum. Anladığım kadarıyla bir kız çocuğun odası burası.</p>

  <p>Oyuncak hayvanlar.</p>

  <p>Ahşap bir bebek evi.</p>

  <p>Prenses resimleri.</p>

  <p>Komodinin üzerinde Barbie resimleri olan bir el feneri.</p>

  <p>Amanda’yı odanın ortasına, pencereden içeri dolan karın ulaşamayacağı yere taşıyorum. Sonra Barbie’li el fenerini alıp koridora çıkıyorum.</p>

  <p>“Kimse yok mu?” diye sesleniyorum.</p>

  <p>Ev sesimi yutuyor, karşılık gelmiyor.</p>

  <p>İkinci kattaki bütün yatak odaları boş. Çoğunda eşyalar boşaltılmış.</p>

  <p>El fenerini açıp merdivenlerden aşağı yöneliyorum.</p>

  <p>Piller azalmış. Fenerin ışığı zayıf.</p>

  <p>Merdivenlerden inip bir zamanlar yemek odası olduğunu tahmin ettiğim odaya giriyorum. Camların karın baskısına dayanmasını sağlamak için pencerelere tahtalar çivilenmiş. Yakmak için parçalanmış olan yemek masasından kalan tahtaların yanında bir balta duruyor.</p>

  <p>Daha küçük bir odaya açılan kapıya gidiyorum.</p>

  <p>El fenerinin zayıf ışığı bir kanepeyi aydınlatıyor.</p>

  <p>Deri kaplaması tamamen soyulmuş birkaç tane sandalye.</p>

  <p>Kül dolu bir şöminenin üzerine, duvara asılmış bir televizyon.</p>

  <p>Bir kutu mum.</p>

  <p>Bir yığın kitap.</p>

  <p>Şöminenin önüne serilmiş uyku tulumları, battaniyeler, yastıklar ve içlerinde, üstlerinde insanlar.</p>

  <p>Bir adam.</p>

  <p>Bir kadın.</p>

  <p>İki yeniyetme oğlan.</p>

  <p>Küçük bir kız.</p>

  <p>Gözleri kapalı.</p>

  <p>Kımıldamıyorlar.</p>

  <p>Yüzleri morarmış ve zayıf.</p>

  <p>Ailenin daha iyi günlerinde Lincoln Park Serası’nda çekilmiş çerçeveli bir fotoğrafı kadının göğsünde duruyor. Kararmış parmaklarıyla sımsıkı tutuyor çerçeveyi hâlâ.</p>

  <p>Şöminenin çevresinde kibrit kutuları, gazeteler, bir kesme tahtasından kazınmış talaşlar var.</p>

  <p>Ailenin yattığı odadaki diğer kapıdan geçince mutfağa giriyorum. Buzdolabı açık ve boş, dolaplar da öyle. Tezgâhın üstünde içleri boşalmış metal konserve kutuları duruyor.</p>

  <p>Mısır konservesi.</p>

  <p>Fasulye.</p>

  <p>Türlü.</p>

  <p>Domates, salça konserveleri.</p>

  <p>Çorbalar.</p>

  <p>Şeftaliler.</p>

  <p>Genellikle dolapların arka tarafında duran, unutulup son kullanma tarihi geçen şeyler.</p>

  <p>Baharat kavanozlarının içi bomboş - hardal, mayonez, reçel bile kalmamış.</p>

  <p>Dolup taşan çöp kutusunun arkasında kurumuş kan lekesi ve bir iskelet görüyorum. Bir kediye ait olduğunu tahmin ettiğim kemikler tamamen sıyrılıp temizlenmiş.</p>

  <p>Bu insanlar donarak ölmemiş.</p>

  <p>Açlıktan ölmüşler.</p>

  <p class="ara">***</p>

  <p>Odanın duvarlarında ateşin ışıkları dans ediyor. Üzerine battaniyeler örtülmüş bir uyku tulumunun içinde yatıyorum.</p>

  <p>Amanda da yanımda, iki tane uyku tulumunun içinde ısınmaya çalışıyor.</p>

  <p>Islak giysilerimiz şöminenin tuğlaları üstünde kuruyor, ateşe öyle yakın yatıyoruz ki alevlerin yüzümü hafifçe yaladığını hissediyorum.</p>

  <p>Dışarıda fırtına sürüyor, şiddetli rüzgâr evi temelinden sarsıyor.</p>

  <p>Amanda’nın gözleri açık.</p>

  <p>Bir süre önce uyandı. İki şişe suyu şimdiden içtik, içlerine kar doldurup şöminenin yanına koyduk.</p>

  <p>“Burada yaşayan insanlara ne oldu sence?” diye soruyor.</p>

  <p>Gerçek: Onları görmesin diye bedenlerini çalışma odasına sürükledim.</p>

  <p>Ona “Bilmiyorum” diyorum. “Belki sıcak bir yere gitmişlerdir.”</p>

  <p>Gülümsüyor. “Yalancı. Uzay gemimizi kullanmayı pek beceremedik.”</p>

  <p>“Zor bir şeyi hızla öğrenmek zorundayız, hepsi bu” diyor.</p>

  <p>Uzun, derin bir nefes alıyor, iç geçiriyor.</p>

  <p>“Kırk bir yaşındayım” diyor. “Harika bir hayatım olmadı belki ama benimdi. Bir kariyerim vardı. Bir apartman dairem. Bir köpeğim. Arkadaşlarım. Sevdiğim TV programları. John denen bir adamla üç kez çıkmıştım. Şarap seviyordum.” Bana bakıyor. “Bunların hiçbirini bir daha göremeyeceğim, değil mi?”</p>

  <p>Nasıl karşılık vereceğimi bilmiyorum.</p>

  <p>“En azından gidecek bir yerin var senin” diyor. “Dönmek istediğin bir dünya var. Ben kendi dünyama dönemiyorum, ne olacak şimdi?”</p>

  <p>Bana, bakıyor.</p>

  <p>Gergin.</p>

  <p>Gözlerini bile kırpmıyor.</p>

  <p>Verecek bir cevabım yok.</p>

  <div class="m2"></div>

  <p>Yeniden kendime geldiğimde, ateşten geriye ışıldayan közden başka bir şey kalmamış ve kar pencerelere kadar yükselmiş. Güneş ışıkları karın arasından içeri girmeye çalışıyor.</p>

  <p>Evin içinde olmamıza rağmen hava inanılmaz soğuk.</p>

  <p>Elimi uyku tulumunun içinden çıkarıp şöminenin önüne serdiğim giysileri yokluyorum, kuruduklarını anlayınca rahatlıyorum. Elimi yeniden tulumun içine sokup Amanda’ya doğru dönüyorum. Uyku tulumunu başının üstüne çekmiş ve sıcak nefesinin uyku tulumundan çıktığı yerler buz tutmuş.</p>

  <p>Giyiniyorum, ateşi yeniden yakıp üşüyen parmaklarımı hemen alevlere uzatıyorum.</p>

  <p>Amanda’yı uyandırmadan yemek odasına geçiyorum, pencereleri kaplayan kardan içeri sızan ışıkta yolumu ancak görebiliyorum.</p>

  <p>Karanlık merdivenlerden yukarı çıkıyorum.</p>

  <p>Koridordan geçiyorum.</p>

  <p>Kızın odasına girince pencereden içeri dolan karın odayı kapladığını görüyorum. Pencereden dışarı sarkıp gözlerimi yakan parlak ışıkta çevreyi süzüyorum. Kardan yansıyan ışık öyle parlak ki gözlerimi kısmak zorunda kalıyorum.</p>

  <p>Karlar şimdi bel boyunda.</p>

  <p>Gökyüzü masmavi.</p>

  <p>Kuş sesi bile yok.</p>

  <p>Hiçbir hayat belirtisi yok.</p>

  <p>Rüzgâr fısıltısı bile yok, ayak izlerimiz çoktan görünmez olmuş. Kar bütün izleri kaplamış.</p>

  <p>Isı sıfırın altında olmalı, çünkü güneşin altında olmama rağmen ısınmadım.</p>

  <p>İleride Chicago’nun silueti görünüyor, kar ve buz kaplı kuleler güneşin altında parlıyor.</p>

  <p>Beyaz bir şehir.</p>

  <p>Buzdan bir dünya.</p>

  <p>Sokağın karşı tarafındaki açıklığa bakıyorum. Dün gece az kalsın donarak öldüğümüz yere.</p>

  <p>Küpten hiç iz yok.</p>

  <div class="m2"></div>

  <p>İçeri giriyorum, şömineli odaya dönünce Amanda’nın uyandığını görüyorum. Uyku tulumlarına ve battaniyelere sarınmış, şöminenin karşısında oturuyor.</p>

  <p>Mutfağa gidip çatal kaşıkları buluyorum.</p>

  <p>Sonra sırt çantasını açıp hazır yemekleri alıyorum.</p>

  <p>Soğuk ama lezzetliler.</p>

  <p>Yemekleri adeta yutuyoruz.</p>

  <p>Amanda, “Küpü gördün mü?” diye soruyor.</p>

  <p>“Hayır, karın altında kalmış.”</p>

  <p>“Harika.” Önce bana, sonra yeniden alevlere bakıyor. “Sana öfkelenmeli miyim yoksa minnettar mı olmalıyım bilemiyorum” diyor.</p>

  <p>“Neden söz ediyorsun?”</p>

  <p>“Sen yukarıdayken tuvaleti kullanmam gerekti. O sırada çalışma odasına girdim.”</p>

  <p>“Yani onları gördün.”</p>

  <p>“Açlıktan ölmüşler, değil mi? Yakacaklarından önce yiyecekleri bitmiş olmalı.”</p>

  <p>“Öyle görünüyor.”</p>

  <p>Alevlere bakarken kafamın içinde bir düşünce dönmeye başlıyor.</p>

  <p>Bir fikir.</p>

  <p>Biraz önce dışarıdayken, tarlaya bakıp az kalsın orada öldüğümüzü düşünürken geldi aklıma.</p>

  <p>“Koridor hakkında ne demiştin, hatırlıyor musun?” diyorum. “Koridorda olmanın görüş mesafesinin sıfıra düştüğü bir fırtınada kaybolmaya benzediğini söylemiştin.”</p>

  <p>Yemeği bırakıyor, bana bakıyor.</p>

  <p>“Koridordaki kapılar sınırsız sayıda paralel dünyaya açılıyor, değil mi? Peki ya bu bağlantıları <i>biz</i> belirliyorsak?”</p>

  <p>“Nasıl?”</p>

  <p>“Rüyalarımızı inşa eder gibi bir şekilde belli dünyaları seçiyorsak?”</p>

  <p>“Onca olası gerçeklik arasından bu bok çukurunu bilerek mi seçtiğimi söylüyorsun?”</p>

  <p>“Bilerek değil. Belki de kapıyı açtığında hissettiklerinin bir yansımasıdır bu dünya.”</p>

  <p>Yemeğinden son lokmayı alıyor, boş hazır yemek paketini ateşe atıyor.</p>

  <p>“Gördüğümüz ilk dünyayı düşün” diyorum. ‘Yıkıntı halindeki Chicago, çevremizde çöken binalar. O otoparka girerken ruh halimiz nasıldı?”</p>

  <p>“Korku. Dehşet. Umutsuzluk. Aman Tanrım. Jason.”</p>

  <p>“Ne?”</p>

  <p>“Hangara açılan kapıdan içeri girip yakalanışımızı görmeden önce yakalanma ihtimalimiz olan dünyalardan söz etmiştin.”</p>

  <p>“Gerçekten mi?”</p>

  <p>“Çoklu evrenlerden, olabilecek her şeyin olacağından söz ediyordun. Bir yerlerde kutuya ulaşamayan versiyonlarımız da olduğunu söyledin. Birkaç dakika sonra kapıyı açtın ve aynı senaryoyu seyrettik.”</p>

  <p>Olanları anlayınca sırtım ürperiyor.</p>

  <p>“Bunca zamandır kontrollerin nerede olduğunu merak ediyorduk...”</p>

  <p>“Oysa kontroller bizdik.”</p>

  <p>“Evet. Gerçekten böyleyse, nereye istersek gidebiliriz. Evimize bile.”</p>

  <div class="m2"></div>

  <p>Ertesi sabah erkenden sessiz sokağa çıkıyoruz. Belimize kadar kara gömüldüğümüz için titriyoruz, oysa zavallı ailenin giysi dolaplarını yağmalayıp kışlık giysilerini kat kat üzerimize geçirdik.</p>

  <p>Tarlada ayak izlerimiz yok artık. Küpü de göremiyoruz. Pürüzsüz, dümdüz ve beyaz karlardan başka bir şey yok.</p>

  <p>Tarla çok büyük, küp çok küçük.</p>

  <p>Onu şans eseri bulmamız çok zor.</p>

  <p>Ağaçların arkasında güneşi görüyoruz ama hava inanılmaz soğuk.</p>

  <p>“Ne yapacağız Jason? Tahmin mi edeceğiz? Kazmaya mı başlayacağız?”</p>

  <p>Dönüp yarısı karlara gömülmüş eve bakıyorum. Dehşet içinde bir an orada ne kadar süre kalabileceğimizi düşünüyorum. Yakacaklar bitene kadar ne kadar vaktimiz var? Yemeğimiz bitene kadar? Her şeyden vazgeçip diğerleri gibi ölene kadar?</p>

  <p>Göğsüme baskı yapan karanlığı hissediyorum - korku dolduruyor içimi.</p>

  <p>Ciğerlerime derin bir nefes çekiyorum, hava öyle soğuk ki öksürüyorum.</p>

  <p>Paniğe kapılıyorum.</p>

  <p>Küpü bulmamıza imkân yok.</p>

  <p>Burası çok soğuk.</p>

  <p>Yeterince zamanımız yok ve bir sonraki fırtına geldiğinde küp öyle derine gömülecek ki onu asla bulamayacağız.</p>

  <p>Tek şansımız...</p>

  <p>Çantayı sırtımdan indiriyorum, karın arasına bırakıyorum, titreyen parmaklarımla fermuarını açıyorum.</p>

  <p>“Ne yapıyorsun?” diye soruyor Amanda.</p>

  <p>“Dua ediyorum.”</p>

  <p>Aradığımı hemen bulamıyorum.</p>

  <p>Pusulayı kapıp Amanda’yı ve çantayı orada bırakıp karların arasına dalıyorum.</p>

  <p>Beklemem için seslenerek peşimden geliyor.</p>

  <p>On beş metre kadar sonra durup onu bekliyorum.</p>

  <p>“Şuna bak” diyorum pusulanın kadranına dokunarak. “Güney Chicago’dayız, değil mi?” Uzaktaki ufku işaret ediyorum. “Manyetik kuzey şu yönde. Ama bu pusula diğer yönü işaret ediyor. İğne doğuyu, göl tarafını gösteriyor, gördün mü?”</p>

  <p>Yüzü aydınlanıyor. “Elbette. Küpün manyetik alanı iğneyi itiyor.”</p>

  <p>Karların arasında ilerliyoruz.</p>

  <p>Tarlanın ortasında, iğne doğudan batıya dönmeye başlıyor.</p>

  <p>“Tam tepesinde duruyoruz.”</p>

  <p>Kazmaya başlıyorum, soğuk kar çıplak ellerimi zonklatıyor ama durmuyorum.</p>

  <p>Bir buçuk metre kadar kazdıktan sonra küpün kenarına ulaşıyorum. Kazmaya devam ediyorum, daha hızlı kazıyorum, soğuktan uyuşmaya başlayan ellerimi korumak için yenlerimin içine sokuyorum.</p>

  <p>Yarı donmuş parmaklarımla kapıya ulaştığımda attığım sevinç çığlığı, donmuş dünyada yankılanıyor.</p>

  <div class="m2"></div>

  <p>On dakika sonra yeniden küpün içindeyiz, kırk altı ve kırk beş numaralı ampulleri içiyoruz.</p>

  <p>Amanda saatinin kronometresini çalıştırıyor, pilleri korumak için feneri kapatıyor, karanlıkta yan yana oturuyoruz ve ilacın etki etmesini bekliyoruz. “Bu boktan küçük cankurtaran simidimizi göreceğim için sevineceğimi hiç sanmazdım.”</p>

  <p>“Değil mi?”</p>

  <p>Başını omzuma yaslıyor.</p>

  <p>“Teşekkürler, Jason.”</p>

  <p>“Ne için?”</p>

  <p>“Donarak ölmeme izin vermediğin için.”</p>

  <p>“Durumumuz eşitlendi mi yani?”</p>

  <p>Gülüyor. “Hiç de değil. Bütün bunların senin suçun olduğunu unutmayalım sonuçta.”</p>

  <p>Kapkaranlık bir küpün içinde oturmak tuhaf bir uyaran yoksunluğu egzersizi yapmak gibi. Hissettiğim tek şey, oturduğum soğuk metal yüzey ve Amanda’nın omzuma yaslanan başının baskısı.</p>

  <p>“Ondan farklısın” diyor.</p>

  <p>“Kimden?”</p>

  <p>“Benim Jason’ımdan.”</p>

  <p>“Nasıl yani?”</p>

  <p>“Daha yumuşaksın. Onun kişiliğinde çok sert bir yan vardı. Tanıdığım en hırslı insandı.”</p>

  <p>“Onun terapisti miydin?”</p>

  <p>“Bazen.”</p>

  <p>“Mutlu muydu?”</p>

  <p>Sorumu karanlıkta düşündüğünü hissediyorum.</p>

  <p>“Doktor-hasta mahremiyeti kurallarını aşan bir şeyler mi soruyorum?”</p>

  <p>“Teknik olarak ikiniz aynı kişilersiniz. Durumda bir tuhaflık olduğu kesin ama öyle sonuçta. Ama hayır. Mutlu olduğunu söyleyemem. Zihinsel açıdan uyarıcı ama sonuçta tek boyutlu bir hayatı vardı. Tek yaptığı çalışmaktı. Son beş sene içinde laboratuvarın dışında bir hayatı yoktu. Orada yaşıyordu denebilir.”</p>

  <p>“Bunu bana Jason yaptı, biliyorsun. Şu anda buradayım, çünkü birkaç gece önce birisi eve dönerken beni silah zoruyla kaçırdı. Beni terk edilmiş bir elektrik santralına götürdü, ilaç verdi, hayatıma ilgili bir dizi soru sordu. Mutlu olup olmadığımı öğrenmek istedi. Hayatımda bir şeyleri değiştirir miydim diye sordu. Artık olanları hatırlıyorum. Sonra laboratuvarınızda uyandım. Sizin dünyanızda. Bence bunu bana Jason yaptı.”</p>

  <p>“Yani küpe girdi, bir şekilde senin dünyanı, hayatını buldu ve seninle yer değiştirdi, öyle mi?”</p>

  <p>“Sence bunu yapabilir mi?”</p>

  <p>“Bilmiyorum. Çılgınca bir şey.”</p>

  <p>“Başka kim yapmış olabilir bana bunu?”</p>

  <p>Amanda bir an sessiz kalıyor.</p>

  <p>Sonunda, “Jason yapmadığı seçimleri saplantı haline getirmişti” diyor. “Sürekli bu konudan söz ederdi.”</p>

  <p>Yeniden öfkelendiğimi hissediyorum.</p>

  <p>“İçimde olanlara hâlâ inanmak istemeyen bir şey var” diyorum. “Yalnızca hayatımı isteseydi beni öldürebilirdi. Ama bana iğne yaptı, yalnızca ampul değil, kendimden geçmem için ketamin de verdi. Böylece bilincimi yitirdim, küpü ve onun yaptıklarını unuttum. Sonra beni bu dünyaya getirdi. Neden yaptı bunları?”</p>

  <p>“Aslında çok mantıklı yaptıkları.”</p>

  <p>“Öyle mi sence?”</p>

  <p>“Bir canavar değildi. Bunları sana yaparken bir şekilde rasyonelleştirmesi gerekiyordu. Düzgün insanlar kötü davranışlarını böyle haklı çıkarırlar. Senin dünyanda ünlü bir fizikçi değil misin?”</p>

  <p>“Hayır, ikinci sınıf bir kolejde ders veriyorum.”</p>

  <p>“Zengin misin?”</p>

  <p>“Profesyonel ve ekonomik açıdan sizin Jason’la yarışamam.”</p>

  <p>“Tamam işte. Sana hayatının şansını verdiğini düşünüyor olmalı. Yapmadığı seçimi denemek istiyor. Sen neden istemeyesin? Doğru bir şey olduğunu söylemiyorum. İyi bir insan yaptığı kötü şeyi böyle gerekçelendirir diyorum. Temel insan davranışları bunlar.”</p>

  <p>Öfkemin giderek arttığını hissetmiş olmalı, çünkü “Jason, şu anda kendini bu şekilde kaybetme lüksün yok” diyor. “Bir dakika sonra yeniden o koridora gireceğiz. Kontrol bizde. Bunlar senin sözlerin. Unuttun mu?”</p>

  <p>“Tamam.”</p>

  <p>“Tahminin doğruysa, bu dünyaları duygularımız oluşturuyorsa öfken ve kıskançlığın bizi nasıl bir yere götürecek dersin? Yeni kapıyı bu tür bir enerjiyle açamazsın. Bir şekilde kurtulmalısın bu duygulardan.”</p>

  <p>İlacın etkisini hissetmeye başlıyorum.</p>

  <p>Kaslarım gevşiyor.</p>

  <p>Öfke bir an için bir huzur nehrine dönüşüyor. Bu huzurun sürmesi, beni alıp götürmesi için her şeyi yaparım.</p>

  <p>Amanda feneri yakınca kapının iki yanında uzanan duvar yok oluyor.</p>

  <p>Kalan ampullerin durduğu deri çantaya bakıyor, bunu bana yapan pislik, küpü nasıl kullanacağını bulduysa, aynısını ben de yapabilirim diye düşünüyorum.</p>

  <p>Amanda mavi ışıkta bana bakıyor.</p>

  <p>“Kırk dört ampulümüz kaldı” diyorum. Doğru sonuca ulaşmayı yirmi iki kez deneyebiliriz. Diğer Jason küpe girerken yanında kaç tane götürmüştü?”</p>

  <p>“Yüz tane.”</p>

  <p>Kahretsin.</p>

  <p>Paniğe kapılmaya başlıyorum ama yine de gülümsüyorum.</p>

  <p>“O halde ondan çok daha zeki olmam bizim için şans.”</p>

  <p>Amanda gülüyor, ayağa kalkıp bana elini uzatıyor.</p>

  <p>“Bir saatimiz var” diyor. “Hazır mısın?”</p>

  <p>“Kesinlikle.”</p>
</body>
</html>