<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>4</h2>

  <p>Ön kapının kapandığını duyduğu sırada Daniela’nın elleri sıcak, sabunlu suyun içinde. Son bir dakikadır süngerle saldırmakta olduğu tavayı ovalamayı bırakıyor, başını eviyeden kaldırıp omzunun üstünden yaklaşan ayak seslerine doğru bakıyor.</p>

  <p>Mutfak ve oturma odası arasındaki kemerli kapıda Jason beliriyor, -annesinin deyimiyle- sersem sersem gülümsüyor.</p>

  <p>Dikkatini yeniden bulaşıklara çeviren Daniela, “Dolapta senin için bir tabak yemek var” diyor.</p>

  <p>Eviyenin üzerindeki pencerenin buğulu camında kocasının alışveriş torbasını mutfak masasına bırakıp ona doğru yaklaşmasını izliyor.</p>

  <p>Kocası kollarını onun beline doluyor.</p>

  <p>Yarı şaka yarı ciddi bir ifadeyle, “Birkaç kutu dondurma sayesinde bu işten yakanı kurtaracağını sanıyorsan yanılıyorsun” diyor.</p>

  <p>Ona arkadan sarılan kocası, içtiği viskiden ısınan nefesiyle kulağına fısıldıyor: “Hayat çok kısa. Sinirlenme. Zaman kaybından başka bir şey değil bu.”</p>

  <p>“Kırk beş dakika nasıl oldu da üç saate dönüştü birdenbire?”</p>

  <p>Kocasının dudaklarını ensesinde hissedince sırtında bir ürperti dolaşıyor.</p>

  <p>“Bu işten kolayca kurtulamazsın” diyor.</p>

  <p>Şimdi kocası boynunu öpüyor. Uzun süredir böyle dokunmamıştı ona.</p>

  <p>Ellerini suya sokuyor.</p>

  <p>Daniela’nın ellerini tutuyor.</p>

  <p>“Bir şeyler yemelisin” diyor Daniela. “Tabağındaki yemeği ısıtayım.”</p>

  <p>Buzdolabına gidip ondan kurtulmaya çalışıyor ama Jason önünü kesiyor.</p>

  <p>Karşısında durup gözlerinin içine bakıyor. Belki ikisi de içtiği için aralarındaki havada sanki her molekül elektrik yüklüymüş gibi bir yoğunluk var.</p>

  <p>“Tanrım, seni çok özledim” diyor Jason.</p>

  <p>“Ne kadar içtin sen?”</p>

  <p>Jason birden onu mutfak dolaplarına yaslayıp öpmeye başlıyor, ellerini kalçasında dolaştırırken tezgâh sırtına batıyor. Jason onun gömleğini pantolonunun içinden çıkarıyor, ateş gibi yanan çıplak tenini okşuyor.</p>

  <p>Daniela mutfak masasına doğru itiyor onu.</p>

  <p>“Tanrı aşkına, Jason.”</p>

  <p>Mutfağın loş ışığında Jason’ı inceleyip eve neden böyle bir enerjiyle döndüğünü anlamaya çalışıyor.</p>

  <p>“Dışarıda bir şey gelmiş başına” diyor.</p>

  <p>“Hiçbir şey olmadı, yalnızca zamanın nasıl geçtiğini anlamadım.”</p>

  <p>“Yani Ryan’ın partisinde kendini yeniden yirmi beş yaşında hissetmeni sağlayan genç bir kızla sohbet etmedin, öyle mi? Şimdi de ereksiyonunla buraya gelmiş, birtakım numaralarla...”</p>

  <p>Jason gülüyor. Gülüşü çok güzel.</p>

  <p>“Ne var?” diyor Daniela.</p>

  <p>“Gerçekten öyle mi düşünüyorsun?” Ona doğru bir adım atıyor. “Bardan çıkarken aklım başka yerdeydi. Düşünmüyordum. Fark etmeden yola indim, bir taksi az kalsın kaldırıma yapıştırıyordu beni. Ödüm koptu. Nasıl açıklasam bilmiyorum ama o andan beri -markette, eve doğru yürürken, mutfağımızda dururken- kendimi çok canlı hissediyorum. Hayatımı yepyeni bir netlikle yeniden görüyorum sanki. Minnettar olmam gereken şeyleri. Seni. Charlie’yi”</p>

  <p>Daniela ona duyduğu öfkenin erimeye başladığını hissediyor.</p>

  <p>“İşimize öyle çok kaptırıyoruz ki, kendi hayatımıza öyle gömülüyoruz ki sevdiklerimizi oldukları gibi göremez hale geliyoruz. Ama bu gece, şu anda seni sanki yeni tanıştık, sesinin tonu ve kokun sanki bu ülkeye yeni gelmiş gibi. Sanırım saçmalamaya başladım.”</p>

  <p>Daniela yanına gidip yüzünü ellerinin arasına alıyor ve onu öpüyor.</p>

  <p>Sonra elinden tutup merdivenlerden yukarı çıkarıyor.</p>

  <p>Karanlık koridorda ilerlerken kocasının en son ne zaman kalbinin böyle hızlı atmasını sağlayan bir şey yaptığını hatırlayamıyor.</p>

  <p>Charlie’nin odasının önünde bir an durup kulağını kapıya yaklaştırıyor, içeriden gelen sesleri dinliyor, kulaklıkların boğuklaştırdığı müzik sesini duyuyor.</p>

  <p>“Her şey yolunda” diye fısıldıyor.</p>

  <p>Koridorun gıcırdayan döşemeleri üzerinde ellerinden geldiğince sessiz ilerliyorlar.</p>

  <p>Yatak odasına girince Daniela kapıyı kilitliyor ve komodinin en üst çekmecesini açıp yakacak bir mum arıyor ama Jason’ın buna zamanı yok.</p>

  <p>Onu yatağın üstüne çekip şilteye yatırıyor, üzerine çıkıyor, onu öpüyor, eli giysilerinin içinde kımıldanarak bedeninde dolaşıyor.</p>

  <p>Daniela yanaklarında, dudaklarında bir ıslaklık hissediyor.</p>

  <p>Gözyaşları.</p>

  <p>Kocasının.</p>

  <p>Yüzünü ellerinin arasına alıp soruyor: “Neden ağlıyorsun?”</p>

  <p>“Seni kaybettiğimi sandım.”</p>

  <p>“Ben seninim, Jason” diyor Daniela. “Buradayım bebeğim. Seninim.”</p>

  <p>Kocası karanlık yatak odasında onu soyarken Daniela hiç kimseyi böyle umutsuzca arzulamadığını düşünüyor. Öfkesi buhar olup uçuyor. Şaraptan kalan mahmurluğu üzerinden atıyor. Kocası onu ilk kez seviştikleri güne götürüyor. Daniela’nın Bucktown’daki çatı katı dairesindeydiler; Daniela serin ekim havası içeri dolsun diye kocaman camları biraz aralamıştı. Temiz havayla birlikte barlardan evlerine dönen insanların geç saate özgü gürültüleri, uzaklardaki sirenlerin sesleri ve dinlenen şehrin uğultusu da dolmuştu içeri - bu uğultu hiç kesilmeyen, her şeyin altında süren rahatlatıcı ve temel bir sesti.</p>

  <p>Daniela gelirken yatak odasında çığlık atmamaya çalışmış ama kendini tutamamıştı, Jason da öyle.</p>

  <p>Bu gece böyleydi.</p>

  <p>Çünkü bir şey farklıydı, daha iyiydi.</p>

  <p>Son birkaç senedir <i>mutsuz</i> değildiler, tam aksine. Ama midede kelebekler uçuşturan ve dünyayı muhteşem bir şekilde altüst eden baş döndürücü aşkı hissetmeyeli uzun zaman olmuştu.</p>
</body>
</html>