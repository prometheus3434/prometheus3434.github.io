<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>5</h2>

  <p>“Bay Dessen?”</p>

  <p>Uyanıp yerimden fırlıyorum.</p>

  <p>“Merhaba. Sizi şaşırttığım için üzgünüm.”</p>

  <p>Bir doktor bana bakıyor - kısa boylu, yeşil gözlü, kızıl saçlı bir kadın, beyaz önlüğüyle, elinde bir kupa kahve ve bir tabletle tepemde dikiliyor.</p>

  <p>Doğrulup oturuyorum.</p>

  <p>Yatağımın yanındaki pencereden dışarı bakınca havanın aydınlandığını görüyorum ve birkaç saniye boyunca nerede olduğumu anlayamıyorum.</p>

  <p>Camdan dışarı bakınca; alçak bulutlar şehrin üstünü örtüyor, şehir siluetini saklıyor. Bu noktadan bakınca gölü ve aradaki mesafeyi dolduran Chicago mahallelerini görebiliyorum ama hepsi kasvetli Orta Batı grisinin altında silikleşmiş halde.</p>

  <p>“Bay Dessen, nerede olduğunuzu biliyor musunuz?”</p>

  <p>“Mercy Hastanesi’ndeyim.”</p>

  <p>“Doğru. Dün gece acil servise geldiniz, zihniniz bulanıktı. Meslektaşlarımdan biri, Dr. Randolph kayıt işlemlerinizi gerçekleştirdi ve bu sabah giderken çizelgenizi bana devretti. Ben Julianne Springer.”</p>

  <p>Bileğime bağlanmış serum hortumunu bakışlarımla takip edince metal askıdaki serum torbasını görüyorum.</p>

  <p>“Bana ne veriyorsunuz?” diye soruyorum.</p>

  <p>“Eski moda H<sub>2</sub>O. Dehidre olmuşsunuz. Şimdi nasıl hissediyorsunuz?”</p>

  <p>Kendimi şöyle bir yokluyorum.</p>

  <p>Midem bulanıyor.</p>

  <p>Başım zonkluyor.</p>

  <p>Ağzım kupkuru.</p>

  <p>Pencereyi işaret ediyorum. “Şunun gibi” diyorum. “Tuhaf bir şekilde akşamdan kalmayım sanki.”</p>

  <p>Fiziksel rahatsızlığımın yanında içimde ezici bir boşluk hissi de var, sanki ruhum çekilmiş gibi.</p>

  <p>Sanki içim boşaltılmış gibi.</p>

  <p>“MR sonuçlarınız elimde” diyor tabletini açarak. “Tarama sonuçları normal. Başınızda hafif bir bere var ama ciddi bir şey değil. Toksin testi sonuçlarınız çok daha aydınlatıcı. Kanınızda Dr. Randolph’a belirttiğiniz gibi alkol izine rastladık ama bir şey daha bulduk.”</p>

  <p>“Nedir o?”</p>

  <p>“Ketamin.”</p>

  <p>“Ne olduğunu bilmiyorum.”</p>

  <p>“Bir tür anestetik ilaç. Yan etkilerinden biri, kısa süreli bellek kaybı. Oryantasyon bozukluğunuzun nedenini açıklayabilir. Toksin testi sonuçlarınızda daha önce hiç karşılaşmadığım bir sonuç daha var. Psikoaktif bir karışım. Gerçekten tuhaf bir kokteyl.” Kahvesinden bir yudum alıyor. “Sormam gerekiyor - bu ilaçları siz almadınız değil mi?”</p>

  <p>“Elbette hayır.”</p>

  <p>“Dün gece Dr. Randolph’a karınızın adını ve birkaç tane telefon numarası vermişsiniz.”</p>

  <p>“Karımın cep telefonunu ve ev telefonumuzu verdim.”</p>

  <p>“Bütün sabah onu bulmaya çalıştım ama verdiğiniz cep telefonu Ralph adında birine ait ve ev telefonunuza sesli mesaj karşılık veriyor.”</p>

  <p>“Cep numarasını bana okur musunuz lütfen?”</p>

  <p>Doktor Springer, Daniela’nın cep telefonunu okuyor.</p>

  <p>“Evet, doğru” diyorum.</p>

  <p>“Emin misiniz?”</p>

  <p>“Yüzde yüz.” Tablete baktığı sırada, “Sistemimde bulduğunuz ilaçlar uzun süreli değişken bilinç durumlarına yol açabilir mi?” diye soruyorum.</p>

  <p>“Sanrılar gibi mi? Halüsinasyonlar yani?”</p>

  <p>“Evet.”</p>

  <p>“Dürüst olmak gerekirse, size verilen psikokimyasal maddenin ne olduğunu bilmiyorum, yani sinir sisteminizi nasıl etkilediğinden emin değilim.”</p>

  <p>“Yani beni hâlâ etkiliyor olabilir mi?”</p>

  <p>“Maddenin yarı-ömrü nedir bilmiyorum, bedeninizden atılmasının ne kadar süreceğini de. Ama şu anda bir maddenin etkisi altındaymış gibi görünmüyorsunuz bana.”</p>

  <p>Önceki gecenin anılarını hatırlıyorum yeniden.</p>

  <p>Çıplak halde silah zoruyla terk edilmiş bir binaya götürüldüğümü görüyorum.</p>

  <p>Boynuma saplanan şırıngayı anımsıyorum.</p>

  <p>Bacağıma da.</p>

  <p>Geyşa maskeli bir adamla aramda geçen tuhaf konuşmalar geliyor aklıma.</p>

  <p>Eski jeneratörler ve ay ışığı dolu bir oda.</p>

  <p>Dün geceyle ilgili hatırladıklarım gerçek bir anının duygusal ağırlığını taşıyor ama bir yandan da bir hayali veya kâbusu andırıyor.</p>

  <p>O eski binada bana ne yapıldı?</p>

  <p>Doktor Springer yatağımın yanına bir sandalye çekip oturuyor. Yakından bakınca yüzüne solgun kumlar gibi dağılan çilleri görüyorum.</p>

  <p>“Dr. Randolph’a söyledikleriniz hakkında konuşalım. Yazdığına göre...” İç geçiriyor. “Affedersiniz, el yazısını çözmek çok zor. ‘Hasta şöyle diyor: Benim evimdi ama benim evim değildi.’ Ayrıca yüzünüzdeki kesikler ve morlukların sizi kovalayan insanlar nedeniyle olduğunu söylemişsiniz ama sizi neden kovaladıkları sorulduğunda cevap verememişsiniz.” Başını tabletten kaldırıp bakıyor. “Bir üniversitede öğretim görevlisiymişsiniz?”</p>

  <p>“Doğru.”</p>

  <p>“Nerede?”</p>

  <p>“Lakemont Koleji’nde.”</p>

  <p>“Sorun şu, Jason. Siz uyurken, eşinizin izini bulamayınca...”</p>

  <p>“Ne demek onun izini bulamadık?”</p>

  <p>“Adı Daniela Dessen, değil mi?”</p>

  <p>“Evet.”</p>

  <p>“Otuz dokuz yaşında?”</p>

  <p>“Evet.”</p>

  <p>“Chicago’da o yaşta ve o isimde birini bulamadık.”</p>

  <p>Susup kalıyorum. Başımı çevirip pencereden dışarı bakıyorum. Hava öyle kapalı ki saatin kaç olduğu bile anlaşılmıyor. Sabah, öğlen, akşamüstü - hangisi olduğunu anlamak imkânsız. Minik yağmur damlaları camın diğer yüzüne yapışmış.</p>

  <p>Şu noktada korkmam gerekenin ne olduğunu bile kestiremiyorum; gerçeğin bu olmasından mı, aklımı yitirmekten mi korkmam gerektiğinden emin değilim. Her şeye bir beyin tümörünün neden olduğunu sandığımda daha iyi hissediyordum. En azından bir açıklama anlamına geliyordu.</p>

  <p>“Jason, geçmişinizi biraz araştırdık. Adınızı. Mesleğinizi. Bulabildiğimiz her şeyi. Bana dikkatle cevap vermenizi istiyorum. Lakemont Koleji’nde fizik profesörü olduğunuza gerçekten inanıyor musunuz?”</p>

  <p>“Buna <i>inanmıyorum</i>. Öyleyim.”</p>

  <p>“Lakemont’un internet sitesini, hatta Chicago’daki bütün üniversite ve kolejlerin bilim departmanlarını araştırdık. Hiçbirinde adınız geçmiyor.”</p>

  <p>“Bu imkânsız. Kaç yıldır orada ders veriyorum...”</p>

  <p>“Bitirmeme izin verin, çünkü hakkınızda bazı bilgilere ulaştık.” Tabletine bir şeyler yazıyor. “Jason Ashley Dessen, 1973’te Iowa, Denison’da, Randall ve Ellie Dessen’ın çocuğu olarak dünyaya geldi. Sekiz yaşındayken annenizi kaybettiğiniz yazıyor burada. Nasıl oldu bu? Sormamın sakıncası yoksa tabii.”</p>

  <p>“Teşhis edilmemiş bir kalp hastalığı vardı, ağır bir grip geçirdi ve hastalık zatürreeye çevirdi.”</p>

  <p>“Bunu duyduğuma üzüldüm.” Okumaya devam ediyor. “1995’te Chicago Üniversitesi’nde yüksek lisans yaptı. 2002 yılında aynı üniversiteden doktorasını aldı. Buraya kadar bir sorun var mı?”</p>

  <p>Başımı iki yana sallıyorum.</p>

  <p>“2004’te Pavia Ödülü’nü aldı ve aynı yıl <i>Science</i> dergisine ‘yılın araştırması’ manşetiyle kapak oldu. Harvard, Princeton ve UC Berkeley’de ders verdi.” Başını kaldırıp şaşkınlıkla açılan gözlerimin içine bakıyor, Jason A. Dessen’ın Wikipedia sayfasını okuduğunu göreyim diye tableti bana doğru çeviriyor.</p>

  <p>Bağlı olduğum kalp monitörü kalp atışlarımın hızlandığını gösteriyor.</p>

  <p>Springer, “2005’te Velocity Laboratuvarları’nın bilim şefi pozisyonunu kabul ettiğinizden beri yeni makale yayımlamamış, ders vermemişsiniz” diyor. “Sekiz ay önce kardeşiniz kayıp olduğunuzu bildirmiş, bir yıldır kimse sizi görmemiş.”</p>

  <p>Öyle şaşkınım ki zorlukla nefes alıyorum.</p>

  <p>Kan basıncım kalp monitöründe bir tür alarmı harekete geçiriyor, kulak tırmalayıcı bir bipleme sesi duyuluyor.</p>

  <p>Kapıda iriyarı bir hemşire beliriyor.</p>

  <p>“Bizi iyiyiz” diyor Doktor Springer. “Şu alarmı susturabilir misin lütfen?”</p>

  <p>Hemşire monitörün başına gidip alarmı susturuyor.</p>

  <p>Odadan çıktığı zaman doktor uzanıp elime dokunuyor.</p>

  <p>“Size yardım etmek istiyorum, Jason. Dehşete kapıldığınızı anlayabiliyorum. Başınıza neler geldiğini bilmiyorum ve içimden bir ses, sizin de bilmediğinizi söylüyor.”</p>

  <p>Göl tarafından gelen rüzgâr öyle şiddetli ki yağmur sanki yere yatay yağıyor. Cama çarpan damlaları izliyorum. Dışarıdaki şehir manzarasını uzaktaki araba farlarının kırmızısından başka bir şeyin seçilmediği gri renkli empresyonist bir tabloya dönüştürüyorlar.</p>

  <p>Springer, “Polisi aradım” diyor, “İfadenizi almak için bir polis memuru gönderiyorlar, dün gece neler olduğunu bulmaya çalışacaklar. Yapacağımız ilk şey bu. Daniela’yla bağlantı kurmaya çalışmaktan vazgeçtim ama kardeşiniz Michael’ı Iowa City’de buldum, izninizle onu aramak ve burada olduğunuzu bildirmek istiyorum, durumu öğrenmesi gerek.”</p>

  <p>Ona ne söylesem bilmiyorum. Kardeşimle iki yıldır konuşmadım.</p>

  <p>“Onu aramanızı istediğimden emin değilim” diyorum.</p>

  <p>“Peki ama yasalara göre hastalarımdan birinin ehliyetsizlik veya acil bir durum yüzünden bildirimde bulunamayacağına kanaat getirirsem hakkındaki bilgileri hastamın iyiliği için bir yakınıyla ya da akrabasıyla paylaşma yetkisine sahibim. Şu anki zihinsel durumunuzun karar verme ehliyetinizi etkilediği görüşündeyim, sizi ve geçmişinizi yakından bilen birine danışmak doğru olacaktır kanaatimce. Bu yüzden Michael’ı arayacağım.”</p>

  <p>Bundan sonra söyleyeceklerini ifade etmekte zorlanıyormuş gibi bakışlarını yere çeviriyor.</p>

  <p>“Üçüncü ve son olarak” diyor, “durumunuz hakkında daha net karar verebilmek için bir psikiyatrın yönlendirmesine ihtiyacımız var. Sizi Chicago-Read’e sevk ettireceğim. Kuzey Yakası’na daha yakın bir psikiyatri kliniğidir.”</p>

  <p>“Bakın, neler olduğunu tam olarak anlamadığımı kabul ediyorum ama deli değilim. Bir psikiyatrla memnuniyetle konuşurum. Hatta bunu çok isterim. Ama beni bir akıl hastanesine kapatmanızı istemiyorum, bunu kabul etmemi istemeyin.”</p>

  <p>“Sizden bir şey istemiyorum. Affınıza sığınarak söylüyorum Jason ama bu konuda bir seçim yapma şansınız yok.”</p>

  <p>“Pardon?”</p>

  <p>“Buna M1 zaptı deniyor ve yasalara göre kendiniz ve başkaları için tehdit oluşturuyorsanız yetmiş iki saat boyunca gözlem altında tutulmanızı sağlayabilirim. Bakın, böylesi sizin için de daha iyi. Durumunuz müsait değil...”</p>

  <p>“Bu hastaneye bilerek ve isteyerek geldim, çünkü neyim olduğunu anlamak istiyordum.”</p>

  <p>“Doğru bir seçimdi, yapacağımız şey de bu zaten; gerçeklikten neden bu şekilde koptuğunuzu anlamak ve iyileşmeniz için en uygun tedaviyi belirlemek.”</p>

  <p>Monitörde tansiyonumun yükselişini izliyorum.</p>

  <p>Alarmı yeniden tetiklemek istemiyorum.</p>

  <p>Gözlerimi kapatıp derin bir nefes alıyorum.</p>

  <p>Nefes veriyorum.</p>

  <p>Bir nefes daha alıyorum.</p>

  <p>Kalp atışlarım sakinleşiyor.</p>

  <p>“Yani kemerimi ve bütün keskin eşyalarımı alıp beni duvarları yastık kaplı bir odaya kapatacaksınız ve aptallaşana kadar ilaç vereceksiniz, öyle mi?” diyorum.</p>

  <p>“Hayır, değil. Bu hastaneye iyileşmek için geldiniz, değil mi? İlk adımı bu işte. Bana güvenmeniz gerekiyor.”</p>

  <p>Ayağa kalkan Springer sandalyesini sürükleyerek odanın karşı duvarına, televizyonun altına götürüyor. “Dinlenmeye devam edin, Jason. Polis yakında gelir, bu akşam da sizi Chicago-Read’e sevk ederiz.”</p>

  <p>Springer’ın arkasından bakıyorum, çözülüp gitme tehdidi üzerimde baskı yapıyor.</p>

  <p>Kim olduğum hakkındaki bütün bilgiler —mesleğim, Daniela, oğlum— kafamın içindeki gri maddenin yanlış ateşlenmesinden kaynaklanıyorsa ne olacak? Olduğumu sandığım kişi olmak için mücadeleye devam mı edeceğim? Yoksa onu ve sevdiği her şeyi reddedip bu dünyanın olmamı istediği kişiye mi dönüşeceğim?</p>

  <p>Peki ya aklımı kaçırıyorsam, o zaman ne olacak?</p>

  <p>Ya bildiğim her şey yanlışsa?</p>

  <p><i>Hayır. Yeter</i>.</p>

  <p>Aklımı kaçırdığım yok.</p>

  <p>Kanımda dün geceden kalma ilaçlar ve bedenimde çürükler var. Anahtarım bana ait olmayan bir evin kapısını açtı. Beynimde tümör yok. Yüzükparmağımda nikâh yüzüğünden kalan bir iz var. Şu anda bir hastane odasındayım ve bunların hepsi gerçekten de oluyor.</p>

  <p>Kendime deli olduğumu düşünme izni vermeyeceğim.</p>

  <p>Yalnızca bu sorunu çözme izni vereceğim.</p>

  <div class="m2"></div>

  <p>Asansör kapıları hastane lobisine açıldığında, ucuz takım elbiseli ve ıslak pardösülü iki adamın arasından geçiyorum. Polise benziyorlar ve asansöre bindikleri zaman göz göze geldiğimizde beni görmeye gelip gelmediklerini merak ediyorum.</p>

  <p>Bekleme alanından geçiyorum, otomatik kapılara doğru ilerliyorum. Güvenliği olan bir koğuşta kalmadığım için kaçmak sandığımdan çok daha kolay oluyor. Üstümü giyiyorum, koridorun boşalmasını bekliyorum ve kimsenin dikkatini çekmeden hemşire odasının önünden geçip gidiyorum.</p>

  <p>Çıkış kapısına yaklaşırken alarmların çalmasını, birilerinin bana seslenmesini, güvenlik görevlilerinin lobide peşimden koşmasını bekliyorum.</p>

  <p>Çok geçmeden dışarıda, yağmurun altındayım ve akşamın ilk saatleri olduğunu hissediyorum. Yoğun trafik, mesai sonrası saatlerde olduğumuzu düşündürüyor.</p>

  <p>Merdivenlerden aceleyle iniyorum, kaldırıma çıkıyorum ve sıradaki bloğa gelene dek yavaşlamadan yürüyorum.</p>

  <p>Omzumun üstünden geriye bakıyorum.</p>

  <p>Görebildiğim kadarıyla takip edilmiyorum.</p>

  <p>Şemsiyelerden bir denizden başka bir şey yok sokaklarda.</p>

  <p>Islanıyorum.</p>

  <p>Nereye gittiğimi hiç bilmiyorum.</p>

  <p>Bir bankanın önündeki tentenin altına sığmıyorum. Kireçtaşı sütuna yaslanıp bekliyor, kaldırımı döven yağmur damlalarının altında koşuşturan insanları izliyorum.</p>

  <p>Pantolonumun cebinden bir tomar para çıkarıyorum. Dün gece taksiye verdiğim para az miktardaki servetimi iyiden iyiye eritti. Toplam 182 dolarım kaldı ve kredi kartlarım hiçbir işe yaramıyor.</p>

  <p>Eve gitmem söz konusu değil ama evimin birkaç blok ötesinde ucuz bir motel var; öyle sefil bir yer ki bu gece orada bütçeme uygun bir oda bulabileceğimi düşünüyorum.</p>

  <p>Yeniden yağmurun altına çıkıyorum.</p>

  <p>Hava her an biraz daha kararıyor.</p>

  <p>Soğuyor.</p>

  <p>Ceketim veya paltom olmadığından iki blok yürür yürümez sırılsıklam oluyorum.</p>

  <div class="m2"></div>

  <p>Days Inn moteli, Village Tap’in karşısında kalıyor bildiğim kadarıyla. Ama orada değil. Tentesinin rengi farklı, binanın cephesi de hatırladığımdan daha lüks görünüyor. Lüks bir otele dönüşmüş. Hatta kapısının önünde şemsiyenin altında bekleyen bir kapı görevlisi bile var. Siyah trençkotlu bir kadın için taksi durdurmaya çalışıyor.</p>

  <p>Doğru sokakta olduğumdan emin miyim?</p>

  <p>Dönüp köşedeki semt barına bakıyorum.</p>

  <p>Ön camında yanıp sönen neon harflerle VİLLAGE TAP yazması gerekirken bunun yerine giriş kapısının üstüne üzerinde bronz harfler olan, rüzgârda gıcırdayan ağır ve ahşap bir tabela asılmış.</p>

  <p>Şimdi daha hızlı yürüyorum, yağmur damlaları gözüme doluyor.</p>

  <p>Gürültülü barların önünden geçiyorum.</p>

  <p>Restoranlar akşam yemeği için gelecek müşterilerini bekliyor; garsonlar spesiyalleri ezberliyor, beyaz masa örtüleri serilmiş masalara şarap kadehlerini ve çatal kaşıkları yerleştiriyorlar.</p>

  <p>İlk defa gördüğüm bir kahveciden öğütülmüş taze kahve kokusu geliyor.</p>

  <p>Daniela’yla benim en sevdiğim İtalyan restoranı tam hatırladığım gibi görünüyor ve bana neredeyse yirmi dört saattir yemek yemediğimi anımsatıyor.</p>

  <p>Ama yürümeye devam ediyorum.</p>

  <p>Çoraplarım bile sırılsıklam olana kadar.</p>

  <p>Tir tir titremeye başlayana kadar.</p>

  <p>Hava tamamen kararana ve kendimi pencerelerinde parmaklıklar olan üç katlı bir otelin önünde bulana kadar. Giriş kapısının önündeki kocaman tabelada otelin adı yazıyor:</p>

  <p class="center">ROYALE OTELİ</p>

  <p>İçeri giriyorum, siyah-beyaz çatlak karolara üzerimden sular damlıyor. Beklediğim gibi bir yer değil. Eski veya pis bir yere benzemiyor. Yalnızca unutulmuş. En güzel günleri geride kalmış bir yer. Büyükbabamla büyükannemin Iowa’daki çiftlik evinin oturma odasını hatırlatıyor bana. O evin eski mobilyaları sanki binlerce yıldır oradaydı, dünyanın geri kalanı ilerlerken zamanın içinde donup kalmıştı. Havada küf kokusu var, gizli bir hoparlörden orkestra müziği geliyor. 1940’lardan kalma bir müzik.</p>

  <p>Resepsiyondaki yaşlı, smokinli görevli sırılsıklam halime hiç aldırmıyor. Verdiğim ıslak 95 doları alıp üçüncü kattaki bir odanın anahtarını veriyor bana.</p>

  <p>Daracık asansör gürültüyle ve merdivenleri tırmanan yaşlı bir adamın hantallığıyla üçüncü kata tırmanırken bronz kapısındaki çarpılmış yansımamı seyrediyorum.</p>

  <p>İki kişinin yan yana ancak yürüyebileceği dar ve loş koridorun ortasında odamın kapısını görüyorum ve anahtarla açılan eski moda kilitle bir süre uğraşıyorum.</p>

  <p>Odada pek bir şey yok.</p>

  <p>Çürük metal karyolalı tek kişilik bir yatak, tortop olmuş bir şilte.</p>

  <p>Dolap kadar bir banyo.</p>

  <p>Bir komodin.</p>

  <p>Tüplü bir televizyon.</p>

  <p>Ve camının diğer tarafında bir şey parlayan pencerenin önünde bir sandalye.</p>

  <p>Yatağın ayak ucuna geçip perdeyi açıyorum, dışarı bakıyorum, neon ışıklı otel tabelasıyla göz göze geliyorum. Yeşil neon ışığın üzerinden seken yağmur damlalarını bile görebiliyorum.</p>

  <p>Aşağıdaki kaldırımda sokak lambasına yaslanmış duran bir adam görüyorum. Sigarasının dumanı kıvrılarak yükseliyor, ucu şapkasının altındaki karanlıkta parlayıp sönüyor.</p>

  <p>Orada beni mi bekliyor?</p>

  <p>Belki de paranoyaklaşıyorum ama kapıya gidip sürgüyü ve zinciri yeniden kontrol ediyorum.</p>

  <p>Sonra ayakkabılarımı çıkarıyorum, soyunuyorum ve banyodaki tek havluyla kurulanıyorum.</p>

  <p>Odadaki en güzel şey, pencerenin altında duran dökme demir radyatör. Vanasını çevirip onu iyice açıyorum, ellerimi üzerine tutup ısıtıyorum.</p>

  <p>Islak giysilerimi sandalyenin arkasına asıp radyatöre yaklaştırıyorum.</p>

  <p>Komodinin çekmecesinde Gideon İncili’ni ve Chicago Metro telefon rehberini buluyorum.</p>

  <p>Gıcırdayan yatağın üstüne uzanıp D harfini açıyorum ve soyadımı aramaya başlıyorum.</p>

  <p>Adımı çabucak buluyorum.</p>

  <p>Jason A. Dessen.</p>

  <p>Doğru adres.</p>

  <p>Doğru numara.</p>

  <p>Komodinin üzerindeki telefonu alıp ev telefonumu arıyorum.</p>

  <p>Dört kez çaldıktan sonra kendi sesimi duyuyorum: “Merhaba, Jason’a ulaştınız ama aslında ulaşamadınız, çünkü burada değilim ve telefonu açamıyorum. Bu bir telesekreter kaydı. Ne yapacağınızı biliyorsunuz.”</p>

  <p>“Konuş” sinyalini duymadan telefonu kapatıyorum.</p>

  <p>Bu bizim telesekreter mesajımız değil.</p>

  <p>Yeniden deliliğin pençesinde hissediyorum kendimi. Bir fetüs gibi kıvrılıp yatmamı ve milyonlarca parçaya bölünmemi istiyor.</p>

  <p>Ama onu durduruyorum ve yeni düsturumu tekrarlıyorum.</p>

  <p>Kendime deli olduğumu düşünme izni vermeyeceğim.</p>

  <p>Yalnızca bu sorunu çözme izni vereceğim.</p>

  <p>Deneysel fizik —hatta bütün pozitif bilimler— problem çözmeyi hedefler. Ama bütün problemleri aynı anda çözemezsiniz. Her zaman daha büyük, kapsayıcı bir soru vardır - büyük hedef. Yalnızca sorunun büyüklüğünü saplantı haline getirirseniz odaklanma becerinizi yitirirsiniz.</p>

  <p>Küçük adımlarla başlamak gerekir. Cevaplayabileceğiniz problemleri çözmeye odaklanmalısınız. Üzerinde durabileceğiniz kuru bir zemin inşa etmelisiniz. Emek harcadıktan sonra, şansınız da yaver giderse kapsayıcı soru bilinebilir bir hal alır. Yavaş yavaş geri çekilip bir fotomontajdaki büyük resmi görmeye benzer.</p>

  <div class="m2"></div>

  <p>Kokuyla, paranoya ve dehşetle arama mesafe koymam ve bu probleme bir laboratuvardaymışım gibi yaklaşmam lazım - küçük soruları teker teker cevaplayarak.</p>

  <p>Üzerinde duracak kuru bir zemin yaratarak.</p>

  <p>Şu anda aklımı kurcalayan kapsayıcı soru şu: <i>Bana ne oldu</i>? Bunu cevaplamanın kesin bir yolu yok. Henüz yok. Belli şüphelerim var elbette ama şüpheler önyargıları doğuruyor ve önyargı üzerinden gerçeğe ulaşılmıyor.</p>

  <p>Daniela ve Charlie dün gece neden evde değildiler? Neden evim yalnız yaşıyormuşum gibi döşenmişti?</p>

  <p>Hayır, bu fazla büyük, fazla karmaşık bir soru. Elimdeki veriler de kısıtlı.</p>

  <p>Daniela ile Charlie neredeler?</p>

  <p>Daha iyi bir soru ama biraz daha ileri taşımak lazım. Daniela oğlumun nerede olduğunu bilir.</p>

  <p>Demek ki buradan başlayacağım: Daniela nerede?</p>

  <p>Dün gece benim olmayan evin duvarında gördüğüm çizimler - bunlar Daniela Vargas’a aitti. Onları kızlık soyadıyla imzalamıştı. Neden?</p>

  <p>Yüzükparmağımı pencereden içeri sızan neon ışığın altına tutuyorum.</p>

  <p>Yüzükparmağımdan kalan iz artık yok.</p>

  <p>Peki var mıydı önceden?</p>

  <p>Perdeden minik bir şerit yırtıp bildiğim dünya ve hayatla aramda bir bağ olsun diye yüzükparmağıma bağlıyorum.</p>

  <p>Sonra telefon rehberinin başına dönüp V harfini açıyorum, Daniela Vargas adını buluyorum. Sayfayı yırttıktan sonra numarasını çeviriyorum.</p>

  <p>Telesekreterdeki sesi o kadar tanıdık ki duygulanıyorum ama mesajı dinleyince kaygılanmaya başlıyorum.</p>

  <p>“Daniela’ya ulaştınız. Burada değilim, resim yapıyorum. Mesaj bırakın. Ciao.”</p>

  <p class="ara">***</p>

  <p>Giysilerim bir saat içinde ısınıyor, neredeyse kuruyor. Yıkanıp giyiniyorum, merdivenlerden lobiye iniyorum.</p>

  <p>Sokakta rüzgâr hâlâ şiddetli esiyor ama yağmur kesilmiş.</p>

  <p>Sokak lambasının altında sigara içen adam da gitmiş.</p>

  <p>Açlıktan biraz başım dönüyor.</p>

  <p>Paramın tamamını harcamamı gerektirmeyecek bir restoran bulana kadar en az beş altı tane restoran dolaşıyorum. Sonunda kocaman pizza dilimleri satan parlak ışıklı, köhne bir restoranda karar kılıyorum, içeride oturacak yer olmadığından kaldırımda durup pizza dilimlerini yutuyorum ve bu pizzanın sandığım kadar lezzetli olup olmadığını merak ediyorum. Karnım o kadar aç ki ayırt edecek durumda değilim.</p>

  <p>Daniela’nın adresi Bucktown’da. 75 dolarım ve biraz bozukluğum var. Bir taksi durdurabilirim ama canım yürümek istiyor.</p>

  <p>Kalabalık kaldırımlar ve trafik cuma gecesini çağrıştırıyor, havada o tür bir enerji var.</p>

  <p>Karımı bulmak için doğuya yürüyorum.</p>

  <div class="m2"></div>

  <p>Daniela’nın evinin cephesi son zamanlardaki soğuk hava yüzünden kırmızıya dönmüş sarmaşıklarla kaplı, sarı tuğlalı bir bina. Binanın zilleri eski moda pirinç bir levhaya yerleştirilmiş, ilk sütunun alttan ikinci zil etiketinde kızlık soyadını buluyorum.</p>

  <p>Zile üç kez basıyorum ama cevap gelmiyor.</p>

  <p>Kapıdaki yüksek camlardan içeri bakınca bir gece elbisesi giymiş, üzerine bir pardösü geçirmiş bir kadının topuklu ayakkabılarını tıkırdatarak kapıya yaklaştığını görüyorum. Kapı savrularak açılırken geri çekilip arkamı dönüyorum.</p>

  <p>Cep telefonuyla konuşuyor ve geçerken hafif bir alkol kokusu alınca geceye başlamak için hevesli olduğunu hissediyorum. Hızla merdivenlerden aşağı inerken beni fark etmiyor bile.</p>

  <p>Kapanmadan önce kapıyı yakalıyorum, merdivenle dördüncü kata çıkıyorum.</p>

  <p>Daniela’nın dairesinin kapısı koridorun sonunda.</p>

  <p>Kapıyı tıklatıp bekliyorum.</p>

  <p>Cevap gelmiyor.</p>

  <p>Lobiye dönüyorum, burada onun dönüşünü beklesem mi diye düşünüyorum. Ya şehir dışındaysa? Evine dönüp takipçi bir sapık gibi kapısının önünde beklediğimi görürse hakkımda ne düşünür?</p>

  <p>Apartman kapısına yaklaşırken, bakışlarım üzerinde galeri açılışlarından okuma toplantılarına ve şiir dinletilerine farklı ilanların asılı olduğu bir panoya takılıyor.</p>

  <p>Panonun ortasına tutturulmuş olan en büyük ilan çekiyor ilgimi. Aslında bu bir poster ve Daniela Vargas’ın Oomph adlı bir galerideki resim sergisinin açılışının reklamını yapıyor.</p>

  <p>Duruyorum, açılış tarihine bakıyorum.</p>

  <p>2 Ekim Cuma.</p>

  <p>Bu gece.</p>

  <div class="m2"></div>

  <p>Sokağa çıktığımda yağmur yeniden başlıyor.</p>

  <p>Bir taksi durduruyorum.</p>

  <p>Galeri on blok kadar ötede ve cuma gecesine uygun bir şekilde onlarca başka taksinin arasında Damen Bulvarı’nda ilerlerken sinirlerimin iyice gerildiğini hissediyorum.</p>

  <p>Taksiden inip serpiştiren yağmurun altında kaldırımda yürüyen hipster ağırlıklı kalabalığın arasına karışıyorum.</p>

  <p>Oomph sonradan sanat galerisine dönüştürülmüş bir paketleme tesisi ve kapıda blokun yarısına kadar uzanan bir kuyruk var. Kırk beş dakika boyunca soğuktan titreyerek bekledikten sonra nihayet yağmurdan kurtuluyorum ve 15 dolar giriş ücretini verip on kişilik bir grupla birlikte bir bekleme odasına almıyorum. Daniela’nın grafitiyi andıran harflerle yazılmış adı ve soyadı bütün duvarı kaplıyor.</p>

  <p>Birlikte olduğumuz on beş yıl boyunca Daniela’yla birlikte sayısız sergiye ve açılışa gittim ama hiç böyle bir şey deneyimlemedim.</p>

  <p>Duvardaki gizli kapıdan ince uzun, sakallı bir adam çıkıyor.</p>

  <p>Işıklar kararıyor.</p>

  <p>“Ben Steve Konkoly” diyor adam, “görmek üzere olduğunuz serginin yapımcısıyım.” Kapının yanındaki kutudan bir plastik torba alıyor. “Telefonlar torbanın içine lütfen. Çıkışta size geri verilecek.”</p>

  <p>Torba dolaştırılıyor, telefonlar içine atılıyor.</p>

  <p>“Birazdan başlayacak on dakikalık gösteri hakkında bir şeyler söylemek istiyorum. Sanatçı, zihinsel süreçlerinizi bir kenara bırakıp enstalasyonunu duygusal olarak deneyimlemenizi istiyor. ‘Karışıklık’a hoş geldiniz.”</p>

  <p>Konkoly telefonları doldurduğumuz torbayı alıp kapıyı açıyor.</p>

  <p>İçeriye en son ben giriyorum.</p>

  <p>Grubumuz bir an için karanlıkta kalakalıyor, kapanan kapının yankısıyla birlikte depoyu andıran geniş bir salonda olduğumuzu görüyoruz.</p>

  <p>Yukarıda yanıp sönen minik ışıklar dikkatimi çekiyor.</p>

  <p>Yıldızlar.</p>

  <p>Şaşılacak kadar gerçekçi görünüyorlar, her biri sanki için için yanıyor.</p>

  <p>Bazıları daha yakın, bazıları uzakta, arada bir boşlukta kayan bir yıldız görünüyor.</p>

  <p>İleride duran şeyi görüyorum.</p>

  <p>Gruptan biri, “Aman Tanrım” diye mırıldanıyor.</p>

  <p>Pleksi bir labirent, görsel bir efekt sayesinde yıldızlar evreninin altında sonsuzluğa uzanır gibi görünüyor.</p>

  <p>Paneller arasında ışık dalgacıkları dolaşıyor.</p>

  <p>Grubumuz yavaşça ilerlemeye başlıyor.</p>

  <p>Labirentin beş farklı girişi var ve ben hepsinin bağlantı noktasında duruyor, diğerlerinin birbirinden farklı paneller arasında ilerlemeye başlamasını izliyorum.</p>

  <p>Başından beri duyduğumuz alçak bir ses çekiyor dikkatimi; müzikten çok beyaz gürültüyü veya televizyon parazitini andırıyor ve derinden gelen bu ses aralıksız devam ediyor.</p>

  <p>Kendime bir yol seçiyorum, labirente girerken şeffaf paneller de kayboluyor.</p>

  <p>Pleksi, ayaklarımın altında bile kör edici parlak bir ışıkla kaplanıyor.</p>

  <p>Bir dakika kadar sonra, panellerden bazılarında döngüsel imgeler beliriyor.</p>

  <p><i>Doğum - çığlıklar atan bir bebek</i>, <i>sevinçten ağlayan bir anne.</i></p>

  <p><i>Bir ipin ucunda tekmeler savurarak sallanan bir hükümlü.</i></p>

  <p><i>Bir kar fırtınası.</i></p>

  <p><i>Okyanus.</i></p>

  <p><i>Akıp giden bir çöl manzarası.</i></p>

  <p>Yoluma devam ediyorum.</p>

  <p>Çıkmaz sokaklar.</p>

  <p>Kör virajlar.</p>

  <p><i>Bir araba kazasının parçalanmış kalıntıları.</i></p>

  <p><i>Tutkuyla sevişen bir çift.</i></p>

  <p><i>Hastane koridorunda sedyeyle götürülen bir hasta</i>, <i>ona bakarak yürüyen hemşireler ve doktorlar.</i></p>

  <p><i>Haç.</i></p>

  <p><i>Buda.</i></p>

  <p><i>Pentegram.</i></p>

  <p><i>Barış simgesi.</i></p>

  <p><i>Bir nükleer patlama.</i></p>

  <p>Işıklar kararıyor.</p>

  <p>Yıldızlar dönüyor.</p>

  <p>Yeniden pleksinin arkasını görebiliyorum ama şimdi şeffaf yüzeylerin üstünde bir tür dijital filtre var - parazit, kıvranan böcekler ve yağan kar.</p>

  <p>Labirentte dolaşan diğer ziyaretçiler engin bir ıssızlıkta yürüyen gölgeleri andırıyor şimdi.</p>

  <p>Son yirmi dört saattir hissettiğim korkuya ve akıl karışıklığına rağmen, belki de yaşadıklarım <i>yüzünden</i> şu anda şahit olduklarım içime işliyor ve beni çok etkiliyor.</p>

  <p>Labirentte başkalarının da dolaştığını görüyorum ama aynı odada, hatta aynı mekânda bile değiliz sanki.</p>

  <p>Aramızda dünyalar var ve onlar kendi vektörlerinde kaybolmuş haldeler.</p>

  <p>Bir an için çok yoğun bir kayıp hissi dolduruyor içimi.</p>

  <p>Acı veya üzüntü değil, daha ilkel bir his.</p>

  <p>Bir farkına varış anı ve onu takip eden dehşet — çevremizi kuşatan sınırsız kayıtsızlığın dehşeti.</p>

  <p>Daniela’nın enstalasyonunun vermek istediği duygu bu mu bilmiyorum ama benim hissettiklerim bunlar.</p>

  <p>Hepimiz kendi varlığımızın ıssızlığında dolaşıyor, değersizliğe değer atfediyoruz; oysa sevdiğimiz ve nefret ettiğimiz, inandığımız, uğruna mücadele ettiğimiz ve öldürdüğümüz her şey pleksiye yansıtılan imgeler kadar anlamsız.</p>

  <p>Labirentin çıkışında son bir tekrarlanan görüntü var: <i>Bir adam ve bir kadın küçük bir çocuğun elinden tutup berrak, mavi gökyüzünün altında çimenlerle kaplı bir tepeden yukarı koşuyorlar</i>. Panelde yavaşça şu sözcükler beliriyor:</p>

  <div class="metin1">
    <p>Hiçbir şey yok.</p>

    <p>Her şey bir hayal.</p>

    <p>Tanrı-insan-dünya-güneş, ay, yıldızların ıssızlığı -bir rüya, hepsi bir rüya; hiçbiri mevcut değil. Boş alandan başka hiçbir şey yok- ve sen...</p>

    <p>Sen de sen değildin - bedenin yok, kanın yok, kemiğin yok, yalnızca bir düşüncesin.</p>
  </div>

  <p class="right">Mark Twain</p>

  <p>Bir başka bekleme odasında buluyorum kendimi. Grubun geri kalanı plastik torbanın etrafına toplanıp telefonlarını alıyor.</p>

  <p>Yürümeye devam edip büyük, iyi aydınlatılmış bir galeriye giriyoruz. Parlak ahşap döşemeli salonun duvarlarına sanat eserleri asılmış, bir keman üçlüsü çalıyor... Baş döndürücü siyah elbise içindeki bir kadın, bir platformun üzerinde içerideki kalabalıkla konuşuyor.</p>

  <p>Kadının Daniela olduğunu anlamam en az beş saniye sürüyor. Adeta ışık saçıyor, bir elinde kırmızı şarap kadehi var, diğer elini havada sallayarak konuşuyor.</p>

  <p>“Olağanüstü bir gece, gelip yeni projemi desteklediğiniz için hepinize minnettarım. Benim için anlamı çok büyük.”</p>

  <p>Daniela şarap kadehini kaldırıyor.</p>

  <p>“<i>Şerefe!</i>”</p>

  <p>Kalabalık da kadeh kaldırıyor, herkes içkisini yudumlarken ona doğru yürüyorum.</p>

  <p>Yakından öyle çarpıcı, öyle hayat dolu ki ona seslenmemek için kendimi zor tutuyorum. Enerjisi on beş yıl önce tanıştığımız zamanki gibi; yıllar, normallik, mutluluk, depresyon ve verilen ödünler onu yatağımı paylaşan kadına dönüştürmeden önceki hali bu onun. Şimdi de olağanüstü bir anne ve eş ama sürekli geçmişte olabileceklerin, başka ihtimallerin fısıltılarıyla mücadele etmek zorunda kalıyor.</p>

  <p>Benim Daniela’m bakışlarında bazen beni korkutan bir ağırlık ve mesafe taşıyor.</p>

  <p>Bu Daniela sanki ayakları yere basmadan yürüyor.</p>

  <p>Şimdi ondan birkaç metre ötede duruyorum, kalbim küt küt atıyor, beni görecek mi merak ediyorum ve sonra...</p>

  <p>Göz teması.</p>

  <p>Gözleri ve ağzı açılıyor; dehşete mi düştü, sevindi mi yoksa beni gördüğüne şaşırdı mı, anlayamıyorum.</p>

  <p>Kalabalığın arasından geçiyor, kollarını boynuma doluyor ve beni kucaklayıp “Aman Tanrım, geldiğine inanamıyorum” diyor. “Her şey yolunda mı? Bir süre ülkeden ayrıldığını veya kaybolduğunu duymuştum veya ona benzer bir şeyler işte” diyor.</p>

  <p>Buna nasıl karşılık vereceğimi bilmediğim için yalnızca “İşte buradayım” diyebiliyorum.</p>

  <p>Daniela yıllardır parfüm kullanmıyor ama bu gece parfümünün kokusunu alıyorum ve bensiz Daniela gibi, kokularımız birbirine karışıp <i>biz</i> gibi kokmaya başlamadan önceki gibi kokuyor.</p>

  <p>Onu bırakmak istemiyorum, dokunuşuna ihtiyacım var ama geri çekiliyor.</p>

  <p>“Charlie nerede?” diye soruyorum.</p>

  <p>“Kim?”</p>

  <p>“Charlie.”</p>

  <p>“Kimden söz ediyorsun?”</p>

  <p>Kalbim sıkışıyor.</p>

  <p>“Jason?”</p>

  <p>Oğlumuzun kim olduğunu bilmiyor.</p>

  <p>Bir oğlumuz var mı gerçekten?</p>

  <p>Charlie gerçek mi?</p>

  <p>Elbette öyle. Doğumunda oradaydım. Kıvranıp çığlıklar atarak dünyaya gelişinden on saniye sonra kollarıma aldım onu.</p>

  <p>“Her şey yolunda mı?” diye soruyor.</p>

  <p>“Evet. Az önce labirentten çıktım.”</p>

  <p>“Nasıl buldun?”</p>

  <p>“Neredeyse ağlayacaktım.”</p>

  <p>“Hepsi senin sayende oldu” diyor.</p>

  <p>“Nasıl yani?”</p>

  <p>“Bir buçuk yıl kadar önce konuştuklarımız var ya? Beni görmeye geldiğin zaman konuştuklarımız hani? Bana ilham verdin, Jason. Labirenti inşa ederken her gün seni düşündüm. Söylediklerini düşündüm. İthafı görmedin mi?”</p>

  <p>“Hayır, neredeydi?”</p>

  <p>“Labirentin girişinde. Senin için. Bu işi sana ithaf ettim, sana ulaşmaya da çalıştım. Bu gece özel davetlim olmanı istedim ama sana bir türlü ulaşamadım.” Gülümsüyor. “Ama artık buradasın. Önemli olan da bu.”</p>

  <p>Kalbim öyle hızlı atıyor ki oda çevremde dönmeye başlıyor. Sonra Ryan Holder gelip Daniela’nın yanında duruyor ve kolunu onun omzuna atıyor. Üzerinde tüvit kumaştan bir ceket var, saçları kırlaşmaya başlamış bile, eskisinden daha solgun ve son gördüğüm günkü, Pavia Ödülü’nü kutlamak için Village Tap’te buluştuğumuz geceki kadar fit değil.</p>

  <p>“Bak şu işe” diyor Ryan, elimi sıkarken. “Bay Pavia. Ta kendisi.”</p>

  <p>Daniela, “Benim insanların arasına karışmam lazım çocuklar” diyor. “Ama buradan sonra gizlice dairemde buluşacağız. Gelir misin?”</p>

  <p>“Çok isterim.”</p>

  <p>Kalabalığın arasına karışan Daniela’yı izliyorum. Ryan, “Bir içki ister misin?” diyor.</p>

  <p>Tanrım, istemem mi?</p>

  <p>Galeri her şeyi düşünmüş - smokinli garsonlar kanepe ve şampanya tepsilerini taşıyor, salonun diğer ucunda, Daniela’nın otoportrelerinden birinin altında nakit geçen bir bar var.</p>

  <p>Barmen viskilerimizi -on iki yıllık Macallan’lar- plastik bardaklara doldururken, Ryan, “Durumun iyi, biliyorum ama bu içkiler benden” diyor.</p>

  <p>Öyle tuhaf ki — dün gece semt barında buluştuğum adamın havalı ve kibirli tavırlarından eser yok.</p>

  <p>Scotch’larımızı alıp Daniela’nın çevresinde dört dönen kalabalıktan uzak bir köşeye gidiyoruz.</p>

  <p>Köşede durup labirentten çıkan insanlara bakarken “Neler yaptın görmeyeli?” diye soruyorum Ryan’a. “Uzun zamandır görüşmemişiz gibi geliyor bana.”</p>

  <p>“Chicago Üniversitesi’ne geçtim.”</p>

  <p>“Tebrikler. Ders mi veriyorsun?”</p>

  <p>“Hücresel ve moleküler nörobilim. Prefrontal korteks hakkında ilginç bir araştırmayla da uğraşıyorum.”</p>

  <p>“Oldukça ilginç görünüyor.”</p>

  <p>Ryan bana doğru eğiliyor. “Açıkçası, söylentiler dolaşıyor” diyor. “Bütün cemiyette konuşuluyor, insanlar diyor ki” -sesini alçaltıyor- “kendini kaybetmiş, aklını yitirmişsin diyorlar. Bir yerlerde tımarhaneye kapatılmışsın. Ölmüşsün.”</p>

  <p>“Ama işte buradayım. Aklım başımda ve hâlâ nefes alıyorum.”</p>

  <p>“Senin için inşa ettiğim bileşik işe yaradı yani?”</p>

  <p>Yüzüne bakakalıyorum, neden söz ettiği hakkında hiçbir fikrim yok ve hemen cevap vermediğim zaman, “Tamam, anladım” diyor. “Gizlilik sözleşmeleri yüzünden konuşamıyorsun.”</p>

  <p>İçkimden bir yudum alıyorum. Hâlâ açım ve alkol hemen başıma vuruyor. Bir sonraki garsonu kollayıp gümüş tepsiden üç tane mini kiş kapıyorum.</p>

  <p>Ryan’ın canını sıkan nedir bilmiyorum ama konuyu unutamıyor.</p>

  <p>“Bak, huysuzluk etmek istemem” diyor, “ama senin için ve Velocity için el altından bir sürü iş yaptım. Çok uzun zamandır tanışıyoruz, artık kariyerinin farklı bir noktasındasın farkındayım, ama bilemiyorum... Sanki benden istediğini aldın ve sonra...”</p>

  <p>“Sonra ne?”</p>

  <p>“Unut gitsin.”</p>

  <p>“Hayır, söyle lütfen.”</p>

  <p>“Eski oda arkadaşına biraz daha saygı gösterebilirdin, tek söylemek istediğim bu.”</p>

  <p>“Hangi bileşikten söz ediyorsun?”</p>

  <p>Gizleyemediği bir küçümsemeyle bakıyor bana şimdi. “Siktir oradan.”</p>

  <p>Giderek kalabalıklaşan odanın kıyısında dikiliyoruz.</p>

  <p>“İkiniz birlikte misiniz?” diye soruyorum. “Daniela ve sen?”</p>

  <p>“Öyle denebilir” diyor.</p>

  <p>“O da ne demek oluyor?”</p>

  <p>“Görüşüyoruz ama fazla uzun zaman olmadı.”</p>

  <p>“Ondan hep hoşlanmıştın, değil mi?”</p>

  <p>Gülümsemekle yetiniyor.</p>

  <p>Kalabalığı bakışlarımla tarayıp Daniela’yı buluyorum. Özgüvenli ve kendini o ana kaptırmış; etrafı, not defterlerini açmış, söylediklerini hızla yazan gazetecilerle çevrili.</p>

  <p>“Peki nasıl gidiyor?” diye soruyorum ama cevabı duymak istediğimden emin değilim. “Sen ve benim... ve Daniela?”</p>

  <p>“Harika. Hayallerimdeki kadın o.”</p>

  <p>Gizemli bir şekilde gülümsüyor ve üç saniye için onu oracıkta öldürmek istiyorum.</p>

  <div class="m2"></div>

  <p>Sabah saat birde Daniela’nın apartman dairesinde kanepede oturuyorum ve son misafirlerini kapıdan geçirmesini seyrediyorum. Son birkaç saat oldukça zordu benim için - Daniela’nın sanatçı arkadaşlarıyla havadan sudan konuşmaya çalışırken bir yandan onunla baş başa kalacağım anı bekledim. Fakat o anı daha çok bekleyeceğim sanırım, çünkü Ryan Holder, yani karımla yatan adam hâlâ burada ve karşımdaki deri koltuğa çöktüğü zaman geceyi burada geçirmeyi planladığını hissediyorum.</p>

  <p>Ağır ve cam viski bardağından single malt viski yudumluyorum. Sarhoş değilim ama kendimi iyi hissediyorum ve kafam oldukça iyi - alkol, ruhum ile içine düştüğüm tavşan deliği arasında iyi bir tampon oluşturuyor.</p>

  <p>Hayatım olduğunu iddia ettikleri bu lunapark.</p>

  <p>Daniela gitmemi istiyor mu merak ediyorum. Acaba artık gitmesi gerektiğinin farkında olmayan son misafir ben miyim?</p>

  <p>Kapıyı kapatıyor, zincirliyor.</p>

  <p>Topuklu ayakkabılarını çıkartıp sendeleyerek kanepeye gidiyor ve yastıkların üzerine yığılıp “Ne geceydi ama” diyor.</p>

  <p>Kanepenin yanındaki masanın çekmecesini açıp bir çakmak ve renkli camdan bir pipo çıkarıyor.</p>

  <p>Daniela ot içmeyi Charlie’ye hamile kalınca bırakmış ve bir daha başlamamıştı. Pipodan bir nefes alıp bana uzatmasını seyrediyorum. Bu gece daha da tuhaflaşamayacağına göre, neden olmasın?</p>

  <p>Çok geçmeden kafamız ütülenmiş halde duvarları kalabalık bir sanat eserleri koleksiyonu barındıran geniş çatı katı dairesinin hafifçe vınlayan sessizliğinde oturuyoruz.</p>

  <p>Daniela oturma odasının güneye bakan kocaman pencerelerin perdelerini açıyor, camın arkasındaki ışıkları parıldayan şehir merkezi manzarasını seyrediyoruz.</p>

  <p>Ryan pipoyu Daniela’ya veriyor, Daniela pipoyu yeniden doldururken eski oda arkadaşım sandalyesinde arkasına yaslanıp tavanı seyrediyor. Sürekli ön dişlerini yalaması beni güldürüyor, çünkü okul günlerimizde de ot içtiğinde aynı şeyi yapardı.</p>

  <p>Pencereden dışarı, ışıklara bakıyorum ve “Beni ne kadar yakından tanıyorsunuz?” diye soruyorum.</p>

  <p>Dikkatlerini çekmeyi başarıyorum sanırım.</p>

  <p>Daniela pipoyu masanın üstüne koyup kanepede bana doğru dönüyor, dizlerini göğsüne çekiyor.</p>

  <p>Ryan’ın gözleri açılıyor hemen.</p>

  <p>Sandalyesinde doğruluyor.</p>

  <p>“Ne demeye çalışıyorsun?” diyor Daniela.</p>

  <p>“Bana güveniyor musun?”</p>

  <p>Uzanıp elime dokunuyor. Elektrik çarpmış gibi oluyorum. “Elbette güveniyorum tatlım.”</p>

  <p>Ryan da “Aramız iyi olmadığında bile iyi bir insan olduğunu unutmaz, sana güvenirdim” diyor.</p>

  <p>Daniela kaygılı görünüyor şimdi. “Her şey yolunda mı?”</p>

  <p>Bunu yapmasam daha iyi olur. Gerçekten yapmamam gereken bir şey bu.</p>

  <p>Ama yapacağım.</p>

  <p>“Bir hikâye anlatayım” diyorum. “Bir bilim insanı var, bir fizik profesörü. Burada, Chicago’da yaşıyor. Hayal ettiği kadar başarılı olamadı ama mutlu, çoğunlukla halinden memnun ve” -Daniela’ya bakıp Ryan’ın galeride onu nasıl tarif ettiğini hatırlıyorum- “hayallerinin kadınıyla evli. Bir oğulları var. Güzel bir hayatları var.</p>

  <p>Bir gece bu adam bir bara gidip eski bir arkadaşıyla buluşuyor. Yakın zamanda prestijli bir ödül kazanan biri bu arkadaş. Geri dönerken bir şey oluyor. Eve ulaşamıyor bir türlü. Kaçırılıyor. Olaylar biraz bulanık ama sonunda tamamen kendine geldiğinde Güney Chicago’da bir laboratuvarda olduğunu görüyor, her şey değişmiş. Evi farklı. Artık bir öğretim görevlisi değil. Aynı kadınla evli bile değil.”</p>

  <p>Daniela, “Her şeyi düşündüğünü mü sanıyor yoksa hayatı gerçekten değişmiş mi?” diye soruyor.</p>

  <p>“Onun bakış açısından hiçbir şey eskisi gibi değil.”</p>

  <p>“Beyin tümörü olmalı” diyor Ryan.</p>

  <p>Eski dostuma bakıyorum. “MR sonuçları öyle olmadığını söylüyor.”</p>

  <p>“O zaman belki de insanlar onunla uğraşıyor. Hayatının her alanını etkileyen uzun ve ayrıntılı bir eşek şakası yapıyorlar ona. Böyle bir film görmüştüm.”</p>

  <p>“Evinin içi sekiz saatten kısa sürede tamamen yenilenmiş. Tek fark duvarlara asılan yeni resimler de değil. Yeni eşyalar. Yeni mobilyalar. Elektrik düğmelerinin yerleri bile farklı. Hiçbir şaka bu kadar ayrıntılı olamaz. Öyle bir şaka yapmanın ne anlamı olur ki? Sıradan biri bu adam. Neden onunla uğraşmak istesin ki birileri?”</p>

  <p>“O zaman delirmiş olmalı” diyor Ryan.</p>

  <p>“Ben deli değilim.”</p>

  <p>Bir sessizlik oluyor.</p>

  <p>Daniela elimi tutuyor. “Bize anlatmaya çalıştığın nedir, Jason?”</p>

  <p>Ona bakıyorum. “Bu akşam karşılaştığımızda, enstalasyon sergine aramızda geçen bir konuşmanın ilham verdiğini söyledin.”</p>

  <p>“Öyle oldu.”</p>

  <p>“Neler konuştuğumuzu anlatabilir misin bana?”</p>

  <p>“Hatırlamıyor musun?”</p>

  <p>“Tek kelimesini bile hatırlamıyorum.”</p>

  <p>“Nasıl olur?”</p>

  <p>“Lütfen, Daniela.”</p>

  <p>Bir süre sessizlik oluyor, ciddi olup olmadığımı anlamak için gözlerimin içine bakıyor.</p>

  <p>Sonunda, “Bahar ayıydı” diyor. “Sanırım. Onca yıl önce yollarımızı ayırdığımızdan beri görüşmemiş, doğru dürüst konuşmamıştık. Ama haberlerini alıyordum, ne kadar başarılı olduğunu biliyordum. Seninle hep gurur duyuyordum.</p>

  <p>Derken bir akşam stüdyoma geldin. Önceden haber bile vermemiştin. Son zamanlarda sık sık beni düşündüğünü söyledin. Başta eskisi gibi bir araya gelmeye çalıştığını sandım ama konu bambaşkaydı aslında. Bunların hiçbirini anımsamıyor musun gerçekten?”</p>

  <p>“Sanki orada değildim.”</p>

  <p>“Araştırman hakkında konuşmaya başladık. Tamamlanmak üzere olan bir projeydi ve sen dedin ki —bunu çok net hatırlıyorum- herhalde bir daha görüşemeyeceğimizi söyledin. O zaman sohbet etmek için öylesine uğramadığından emin oldum. Bana veda etmeye gelmiştin. Sonra bana varlığımızın doğrudan yaptığımız seçimlerle ilgili olduğunu söyledin; bazı seçimlerini yanlış yapmıştın ama en kötüsü benimle ilgili olanlardı. Her şey için üzgün olduğunu söyledin. Çok duygusaldı her şey. Sonra çektin gittin ve sonra senden haber alamadım, bu geceye kadar seni görmedim. Şimdi benim sana bir sorum var.”</p>

  <p>“Tamam.” Alkol, ot ve bana anlattıkları aklımı allak bullak ediyor ama dinlemeye çalışıyorum yine de.</p>

  <p>“Bu gece beni davette görür görmez ‘Charlie’nin nerede olduğunu bilip bilmediğimi sordun. O kimdi?”</p>

  <p>Daniela’nın en sevdiğim özelliklerinden biri dürüstlüğü. Kalbiyle ağzı arasında dolaysız bir bağ var. Söylediklerini filtrelemez, gözden geçirmeye çalışmaz. Ne hissederse onu söyler, kurnazlık veya üçkâğıtçılık yapmaya çalışmaz. Amacına dolaylı yollardan ilerlemez.</p>

  <p>Dolayısıyla Daniela’nın gözlerinin içine bakıp ne kadar samimi olduğunu gördüğümde çok duygulanıyorum.</p>

  <p>“Önemi yok” diyorum.</p>

  <p>“Besbelli var. Bir buçuk yıldır görüşmüyoruz ve beni görür görmez ilk sorduğun şey bu oluyor.”</p>

  <p>İçkimi bitiriyorum, bardaktaki son buz küpünü dişlerimin arasında dolaştırıyorum.</p>

  <p>“Charlie bizim oğlumuz.”</p>

  <p>Yüzü bembeyaz oluyor.</p>

  <p>“Bir dakika” diyor Ryan, aksi bir ses tonuyla. “Kafamız güzel ve öylesine konuşuyoruz sanıyordum. Ne diyorsunuz siz?” Önce Daniela’ya, sonra bana bakıyor. “Şaka mı bu?”</p>

  <p>“Hayır, değil.”</p>

  <p>Daniela, “Bizim bir oğlumuz yok ve bunu sen de biliyorsun” diyor. “On beş yıldır birlikte olmadık. Bunu biliyorsun, Jason. <i>Biliyorsun</i>.”</p>

  <p>Onu ikna etmeye uğraşabilirim. Bu kadın hakkında öyle çok şey biliyorum ki - evliliğimizin son beş yılından önce bir kez bile açmadığı çocukluk sırları mesela. Ama bu tür “ifşaların” ters tepeceğinden endişeleniyorum. Bunları kanıt değil, el çabukluğu marifet gösterileri sanacak. Ucuz hileler olarak görecek. Onu doğru söylediğime ikna etmenin en iyi yolu dürüstçe, içtenlikle konuşmak.</p>

  <p>“Neler bildiğimi anlatayım Daniela” diyorum. “Sen ve ben Logan Meydanı’ndaki kahverengi kumtaşı bir binada yaşıyoruz. Charlie adında on dört yaşında bir oğlumuz var. Ben Lakemont’ta öğretim görevlisiyim. Sen de evi ve çocuğuyla ilgilenmek için sanat kariyerinden vazgeçen olağanüstü bir anne ve eşsin. Sana gelince, Ryan. Sen de ünlü bir nörobilimcisin. Pavia Ödülü’nü <i>sen</i> kazandın. Bütün dünya üniversitelerini dolaşıp ders verdin. Kulağa çılgınca geldiğini biliyorum ama beynimde bir tümör yok, kimse benimle dalga geçmiyor ve aklımı kaçırmadım.”</p>

  <p>Ryan gülüyor ama rahatsız olduğu belli yine de. “Farz edelim ki söylediklerinin hepsi doğru” diyor. “En azından senin bunlara inandığını varsayalım. Bu hikâyedeki tek bilinmez değişken, yıllardır üzerinde çalıştığın gizli proje. Bize bu konuda neler anlatabilirsin?”</p>

  <p>“Hiçbir şey.”</p>

  <p>Ryan sendeleyerek ayağa kalkıyor.</p>

  <p>“Gidiyor musun?” diye soruyor Daniela.</p>

  <p>“Geç oldu. Bu kadarı bana yetti.”</p>

  <p>“Ryan, sana anlatmak <i>istemediğimden</i> değil” diyorum. “Anlatamıyorum yalnızca. Hiçbir şey hatırlamıyorum. Ben bir fizik profesörüyüm. Bir laboratuvarda uyandım ve herkes oraya ait olduğumu söylüyordu ama yanılıyorlardı.”</p>

  <p>Ryan şapkasını alıp kapıya doğru gidiyor.</p>

  <p>Eşikten çıkmak üzereyken dönüp yüzüme bakıyor ve “İyi değilsin” diyor. “Seni hastaneye götürmeme izin ver.”</p>

  <p>“Zaten gittim hastaneye. Bir daha dönmeye niyetim yok.”</p>

  <p>Daniela’ya bakıyor. “Gitmesini istiyor musun?”</p>

  <p>Daniela bana dönüp -tahminimce- bir deliyle baş başa kalıp kalmamayı düşünüyor. Bana güvenmemeye karar verirse ne olacak?</p>

  <p>Sonunda başını iki yana sallıyor ve “Sorun değil” diyor.</p>

  <p>“Ryan” diyorum. “Benim için hazırladığın bileşik neydi?”</p>

  <p>Bana öfkeyle bakıyor, bir an cevap verecek sanıyorum. Yüzündeki gerilim artıyor, sanki deli miyim yoksa kafası güzel bir pislik miyim, karar vermeye çalışıyor.</p>

  <p>Sonra kararını veriyor.</p>

  <p>İfadesi sertleşiyor.</p>

  <p>Buz gibi bir sesle, “İyi geceler Daniela” diyor.</p>

  <p>Dönüp çıkıyor.</p>

  <p>Kapıyı çarparak arkasından kapatıyor.</p>

  <div class="m2"></div>

  <p>Daniela üzerinde yoga taytı ve atletiyle misafir yatak odasına geliyor, elinde bir fincan sıcak çay var.</p>

  <p>Nihayet duş aldım.</p>

  <p>Kendimi daha iyi hissettiğimi söyleyemem ama en azından temizim, hastane ve dezenfektan kokusundan kurtulduğuma memnunum.</p>

  <p>Şiltenin kenarına oturup fincanı bana uzatıyor.</p>

  <p>“Papatya çayı.”</p>

  <p>Sıcak seramik fincanı ellerimin arasına alıp “Bunları yapmak zorunda değildin” diyorum. “Gidebileceğim bir yer var.”</p>

  <p>“Burada benimle kalıyorsun. Konuyu kapatıyoruz” diyor.</p>

  <p>Üzerimden geçip yatakta yanıma oturuyor, karyola başlığına yaslanıyor.</p>

  <p>Çaydan bir yudum alıyorum.</p>

  <p>Sıcak, rahatlatıcı, biraz tatlı.</p>

  <p>Daniela bana bakıyor.</p>

  <p>“Hastaneye gittiğin zaman sorunun ne olduğunu düşündüler?”</p>

  <p>“Bilmiyorlardı. Beni içeri tıkmak istediler.”</p>

  <p>“Bir akıl hastanesine mi?”</p>

  <p>“Evet.”</p>

  <p>“Sen buna yanaşmadın mı?”</p>

  <p>“Hayır, çektim gittim oradan.”</p>

  <p>“Yani zorla kapatacaklardı seni.”</p>

  <p>“Evet, öyle.”</p>

  <p>“Bunun yapılacak en iyi şey olması mümkün değil midir, Jason? Yani, birisi sana bana söylediklerini söylese ne düşünürdün?”</p>

  <p>“Aklını kaçırdığını. Ama yanılıyor olurdum.”</p>

  <p>“O zaman söyle bana” diyor, “sence ne oluyor sana?”</p>

  <p>“Tam olarak bilmiyorum aslında.”</p>

  <p>“Ama sen bir bilim insanısın. Bir teorin vardır.”</p>

  <p>“Yeterince data yok elimde.”</p>

  <p>“Peki içinden geçen açıklama nedir?”</p>

  <p>Papatya çayından bir yudum alıyorum, boğazımdan aşağı inen sıcak sıvının tadını çıkarıyorum.</p>

  <p>“Hayal edebileceğimizden çok daha büyük ve tuhaf bir gerçekliğin parçasıyız ama bu gerçeği bilmeden yaşıyoruz.”</p>

  <p>Bildiğim, tanıdığım Daniela olmasa da elimi tutuyor. Bu yanlış dünyada, bu yabancı yatakta otururken bile bu kadını ne kadar sevdiğimi gizleyemem kendimden.</p>

  <p>Ona, parlak ve duygulu gözlerine bakıyorum. Ona dokunmamak için bütün irademi kullanmam gerekiyor.</p>

  <p>“Korkuyor musun?” diye soruyor.</p>

  <p>Beni silah zoruyla kaçıran adamı düşünüyorum. O laboratuvarı. Kahverengi kumtaşından evime kadar beni takip edip ele geçirmeye çalışan ekibi. Otel penceremin altında sigara içen adamı. Kimliğim ve bu yeni gerçeklik birbiriyle tamamen uyumsuz ama dışarıda beni bulmak isteyen son derece gerçek insanlar da var.</p>

  <p>Daha önce canımı yakan ve yine yakmaktan çekinmeyecek insanlar.</p>

  <p>Birden aklım başıma geliyor - beni buraya kadar takip etmiş olabilirler mi? Daniela’yı tehlikeye atmış olabilir miyim?</p>

  <p>Hayır.</p>

  <p>Benim karım değilse, yalnızca on beş yıl önceki kız arkadaşımsa neden birileri onun peşinde olsun?</p>

  <p>“Jason, korkuyor musun?” diye soruyor yeniden.</p>

  <p>“Hem de çok.”</p>

  <p>Uzanıp nazikçe yüzüme dokunuyor, “Morluklar var yüzünde” diyor.</p>

  <p>“Nasıl oldu bilmiyorum.”</p>

  <p>“Bana onu anlat.”</p>

  <p>“Kimi?”</p>

  <p>“Charlie’yi”</p>

  <p>“Sana çok tuhaf geliyordur bunlar.”</p>

  <p>“Öyle değil diyemem.”</p>

  <p>“Sana on dört yaşında olduğunu söylemiştim. Neredeyse on beşine basacak. Doğum günü 21 Ekim, Chicago Mercy’de prematüre doğdu. Bir kilo bile yoktu. İlk bir yıl yardıma ihtiyacı oldu ama mücadele etti. Şimdi çok sağlıklı ve boyu en az benim kadar uzun.”</p>

  <p>Gözlerine yaşlar doluyor.</p>

  <p>“Senin gibi simsiyah saçları var, mizah yeteneği olağanüstü. Hep B alan bir öğrenci. Annesi gibi beyninin sağ yanını kullanıyor. Japon çizgi romanlarını ve kaykay yapmayı sever. Çılgın manzara resimleri çizer. Resim yeteneğini senden aldığını söylememe gerek yok sanırım.”</p>

  <p>“Kes şunu.”</p>

  <p>“Ne oldu?”</p>

  <p>Gözlerini kapatıyor, yaşlar yanaklarından süzülüyor.</p>

  <p>“Bir oğlumuz yok bizim.”</p>

  <p>“Onu hiç hatırlamadığına yemin edebilir misin?” diye soruyorum. “Bir oyun oynamadığına? Bana şimdi söylersen ben...”</p>

  <p>“Jason, seninle on beş yıl önce ayrıldık biz. Doğrusunu istersen ilişkimizi bitiren sendin.”</p>

  <p>“Doğru değil bu.”</p>

  <p>“Bir gün önce sana hamile olduğumu söylemiştim. Bir süre düşünmek istedin. Evime geldin ve verdiğin en zor karar olduğunu ama araştırmanla ilgilenmen gerektiğini, bundan başka bir şeye vaktin olmadığını söyledin. Sonunda o büyük ödülü almanı sağlayan araştırma. Hayatının sonraki yılını bir temiz odada geçirmek zorunda olduğunu, benim daha iyisini hak ettiğimi söyledin. Çocuğumuzun da.”</p>

  <p>“Öyle olmadı ama” diyorum. “Sana kolay olmayacağını ama birlikte her şeyin üstesinden geleceğimizi söyledim. Evlendik. Charlie’yi doğurdun. Ben de ödeneğimi kaybettim. Sen resmi bıraktın. Ben de öğretim görevlisi oldum. Tam zamanlı annelik yaptın.”</p>

  <p>“Ama buradayız işte. Evli değiliz. Çocuğumuz yok. Beni ünlü yapacak enstalasyon sergisinden az önce geldik ve o büyük bilim ödülünü kazandın. Kafanın içinde neler döndüğünü bilmiyorum. Belki birbiriyle yarışan anılarla boğuşuyorsun ama ben neyin gerçek olduğunu biliyorum.”</p>

  <p>Çayın üstünden yükselen buhara bakıyorum.</p>

  <p>“Aklımı yitirdiğimi mi düşünüyorsun?” diye soruyorum.</p>

  <p>“Bilmiyorum ama iyi değilsin bence.”</p>

  <p>Her zaman hatırladığım şefkatli ifadeyle bakıyor yüzüme.</p>

  <p>Parmağımın çevresindeki yüzük izine bir tılsımmış gibi hafifçe dokunuyorum.</p>

  <p>“Bak, belki sana anlattıklarıma inanıyorsun, belki inanmıyorsun ama en azından <i>benim</i> inandığımı bilmen gerekiyor” diyorum. “Sana asla yalan söylemem.”</p>

  <p>O laboratuvarda kendime geldiğimden beri yaşadığım en sürreal an bu - karım olan ama aynı zamanda olmayan kadının evinde, misafir odasında yatağın üzerinde oturmuş sahip olmadığımız oğuldan, bizim olmayan hayattan söz ediyoruz.</p>

  <div class="m2"></div>

  <p>Gecenin bir yarısı yalnız başıma yatakta uyanıyorum, kalbim küt küt atıyor, karanlık çevremde dönüyor, ağzım hastaymışım gibi kupkuru.</p>

  <p>Bir an için nerede olduğumu hatırlayamıyor ve dehşete düşüyorum.</p>

  <p>Bu halde olmamın nedeni alkol ya da ot değil.</p>

  <p>Çok daha derin bir akıl karışıklığı hali.</p>

  <p>Örtüleri üzerime çekiyorum ama tir tir titriyorum ve bedenimdeki sancı her an biraz daha arıyor, bacaklarım zonkluyor, kalbim küt küt atıyor.</p>

  <div class="m2"></div>

  <p>Gözlerimi yeniden açtığımda odada gün ışığı var, Daniela endişeli bir yüz ifadesiyle başımda dikiliyor.</p>

  <p>“Ateşin var, Jason. Seni acil servise götürmeliyim.”</p>

  <p>“İyiyim ben.”</p>

  <p>“İyi görünmüyorsun ama.” Soğuk ve ıslak bir bezi alnıma koyuyor. “Nasıl hissediyorsun?” diye soruyor.</p>

  <p>“İyi ama bunu yapmak zorunda değilsin. Bir taksiye atlar, otelime dönerim.”</p>

  <p>“Kalkacak halde değilsin.”</p>

  <div class="m2"></div>

  <p>Akşamüstü ateşim düşüyor.</p>

  <p>Daniela bana tavuk suyu çorba pişiriyor, yatakta doğrulup oturuyor, çorbayı içiyorum. O sırada o da bakışlarında yakından tanıdığım mesafeli bir ifadeyle beni süzüyor.</p>

  <p>Düşüncelere dalıp gitmiş, bir şeyi aklında çevirip çeviriyor, onu seyrettiğimi fark etmiyor bile. Ona dik dik bakmak gibi bir niyetim yok ama bakışlarımı üzerinden alamıyorum. Tanıdığım Daniela’ya hâlâ çok benziyor, sadece...</p>

  <p>Saçları kısa.</p>

  <p>Bedeni daha fit.</p>

  <p>Makyaj yapmış ve giysileri -kot pantolonu ve dar tişörtü-otuz dokuzdan en az on yaş geç görünmesini sağlıyor.</p>

  <p>“Mutlu muyum?” diye soruyor.</p>

  <p>“Nasıl yani?”</p>

  <p>“Paylaştığımızı söylediğin diğer hayatta... mutlu muyum?”</p>

  <p>“O konuda konuşmak istemediğini sanıyordum.”</p>

  <p>“Dün gece hiç uyuyamadım. Başka bir şey düşünemedim.”</p>

  <p>“Bence mutlusun.”</p>

  <p>“Sanatımdan uzak olmama rağmen mi?”</p>

  <p>“Resim yapmayı özlediğinden hiç kuşkum yok. Eski arkadaşlarının başarılı olduğunu görüyorsun ve onlar için sevindiğini biliyorum ama canın da yanıyor. Benim için de öyle, ikimizi birbirimize bağlayan bir şey bu acı.”</p>

  <p>“Yani ikimiz de kaybedenleriz.”</p>

  <p>“Kaybeden falan değiliz.”</p>

  <p>“Peki mutlu muyuz? Birlikte, yani?”</p>

  <p>Çorba kâsesini bir kenara bırakıyorum.</p>

  <p>“Evet. Her evlilikteki gibi zor günlerimiz oldu ama bir oğlumuz, bir evimiz ve ailemiz var. Sen benim en iyi arkadaşımsın.”</p>

  <p>Gözlerimin içine bakıp alaycı bir ifadeyle gülerek soruyor: “Seks hayatımız nasıl?”</p>

  <p>Yalnızca gülüyorum bu sorusuna.</p>

  <p>“Aman Tanrım, yüzün mü kızardı senin?” diyor.</p>

  <p>“Evet, öyle oldu sanırım.”</p>

  <p>“Soruma cevap vermedin ama.”</p>

  <p>“Vermedim, değil mi?”</p>

  <p>“Neyin var, yoksa yatak hayatımız iyi değil mi?”</p>

  <p>Şimdi benimle flört ediyor.</p>

  <p>“Yo, harika. Yalnızca beni utandırıyorsun.”</p>

  <p>Ayağa kalkıp yatağın yanına geliyor.</p>

  <p>Şiltenin kenarına oturup kocaman, simsiyah gözleriyle bana bakıyor.</p>

  <p>“Ne düşünüyorsun?” diye soruyorum.</p>

  <p>Başını iki yana sallıyor. “Deli ya da yalancı değilsen, insanlık tarihinin en tuhaf konuşmalarından birini yaptık demektir” diyor.</p>

  <p class="ara">***</p>

  <p>Yatakta oturup Chicago gökyüzünün kararmasını seyrediyorum.</p>

  <p>Dün gece yağmur yağmasına neden olan fırtına geçti ve geriye berrak bir gökyüzü kaldı. Ağaçların arasında dolaşan ışık büyüleyici bir altın renginde. Havanın kararması büyük bir kayıp bence.</p>

  <p>Robert Frost’un şiirinde dediği gibi altın rengi olan her şey kaybolup gidiyor mu, bilemiyorum.</p>

  <p>Mutfaktan tabak çanak sesleri geliyor, dolaplar açılıp kapanıyor, pişen etin kokusu koridordan misafir yatak odasına kadar ulaşıyor ve bana kuşku uyandıracak kadar tanıdık geliyor.</p>

  <p>Yataktan çıkıyorum, gün boyunca ilk kez ayakta durabileceğimi hissediyorum ve mutfağa yollanıyorum.</p>

  <p>Mutfakta Bach çalıyor, bir kırmızı şarap şişesi açılmış ve Daniela mutfak tezgâhının başında durmuş, üzerinde önlüğü ve yüzünde yüzücü gözlüğüyle bir soğan doğruyor.</p>

  <p>“Harika kokuyor” diyorum.</p>

  <p>“Biraz karıştırmak ister misin?”</p>

  <p>Tencerenin başına geçip kapağını kaldırıyorum.</p>

  <p>Yüzüme doğru yükselen buhar beni evime götürüyor sanki.</p>

  <p>“Nasılsın?” diye soruyor.</p>

  <p>“Başka bir adam gibiyim sanki.”</p>

  <p>“Yani... daha mı iyisin?”</p>

  <p>“Çok daha iyiyim.”</p>

  <p>Geleneksel bir İspanyol yemeği yapıyor - etli ve baklalı fasulye yahnisi. <i>Chorizo, pancetta,</i> domuz sosisi. Daniela bu yemeği yılda bir iki kez, genellikle doğum günümde pişirir. Bazen de hafta sonu kar yağdığında ve bütün gün şarap içip yemek pişirmek istediğimizde.</p>

  <p>Yahniyi karıştırıp kapağını kapatıyorum.</p>

  <p>Daniela, “Fasulye yahnisi” diyecek oluyor ama sözünü kesiyorum.</p>

  <p>“Annenin tarifi. Daha doğrusu, büyükannenin annesinin.”</p>

  <p>Daniela soğanı kesmeyi bırakıyor.</p>

  <p>Dönüp bana bakıyor.</p>

  <p>“Bana da iş ver” diyorum.</p>

  <p>“Hakkımda başka neler biliyorsun?”</p>

  <p>“Bak, bana göre on beş yıldır birlikteyiz. Yani hakkında hemen her şeyi biliyorum.”</p>

  <p>“Bana göre yalnızca iki buçuk ay için birlikteydik ve bu da uzun yıllar önceydi. Ama bu tarifin aile yadigârı olduğunu bir şekilde biliyorsun yine de.”</p>

  <p>Mutfak bir an için sessizleşiyor.</p>

  <p>Sanki aramızdaki hava elektrik yüklü ve algılayamadığımız bir frekansta hafifçe cızırdıyor.</p>

  <p>Sonunda Daniela konuşuyor: “Yardım etmek istiyorsan yahni için ekstra malzeme hazırlayabilirsin. Hangi malzemeleri hazırlaman gerektiğini söylerdim, ama sen zaten biliyorsundur bunları.”</p>

  <p>“Rendelenmiş çedar, kişniş ve ekşi krema mı?”</p>

  <p>Hafifçe gülümsüyor, tek kaşını kaldırıyor. “Dediğim gibi, zaten biliyorsun.”</p>

  <div class="m2"></div>

  <p>Kocaman pencerenin önünde yemek yiyoruz. Masadaki mumun ışığı cama yansıyor, camın diğer tarafındaki şehir ışıkları bize özel takımyıldızlar gibi parlıyor.</p>

  <p>Yemek nefis, Daniela ateşin ışığında çok güzel görünüyor ve o laboratuvardan zorlukla çıktığımdan beri ilk kez rahatlamış hissediyorum.</p>

  <p>Akşam yemeğinin sonunda -tabaklarımız ve ikinci şarap şişesi boşalınca- cam masanın üzerinden uzanıp elime dokunuyor.</p>

  <p>“Sana ne oluyor bilmiyorum Jason, ama bana ulaştığın için memnunum.”</p>

  <p>Onu öpmek istiyorum.</p>

  <p>Kaybolduğumda beni evine aldı.</p>

  <p>Dünya tamamen anlamsızlaştığında.</p>

  <p>Ama onu öpmüyorum. Yalnızca elini sıkıyorum ve “Benim için neler yaptığını bilemezsin” diyorum.</p>

  <p>Masayı temizliyoruz, bulaşık makinesini dolduruyoruz ve lavaboda kalan bulaşıkları yıkıyoruz.</p>

  <p>Ben yıkıyorum. O kurulayıp kaldırıyor. Evli ve yaşlı bir çift gibi.</p>

  <p>Amaçsızca, “Ryan Holder demek” diyorum.</p>

  <p>Et suyu tenceresini kurulamayı bırakıp bana bakıyor.</p>

  <p>“Bir şey mi söyleyeceksin?”</p>

  <p>“Hayır, yalnızca...”</p>

  <p>“Ne? Senin oda arkadaşın, dostundu. Birlikte olmamızı onaylamıyor musun?”</p>

  <p>“Senden hep hoşlanırdı.”</p>

  <p>“Kıskanıyor musun?”</p>

  <p>“Elbette.”</p>

  <p>“Ah, biraz büyü. İyi biri o.”</p>

  <p>Kurulamaya devam ediyor.</p>

  <p>“İlişkiniz ciddi mi?” diye soruyorum.</p>

  <p>“Birkaç kez birlikte çıktık. Birbirimizin evinde diş fırçası bırakma aşamasına gelmedik henüz.”</p>

  <p>“Bence o bunu isterdi. Sana epey kapılmış görünüyor.”</p>

  <p>Daniela alaycı bir ifadeyle gülüyor. “Nasıl kapılmasın ki? Olağanüstüyüm.”</p>

  <div class="m2"></div>

  <p>Misafir odasındaki yatağa uzanmış yatıyorum. Şehrin gürültüsünü dinleyip rahatlamak için pencereyi araladım.</p>

  <p>Yüksek pencereden dışarı bakıp uyuyan şehri seyrediyorum.</p>

  <p>Dün gece basit bir soruya cevap vermeye çalıştım: <i>Daniela nerede</i>?</p>

  <p>Onu buldum sonunda - başarılı bir sanatçı ve tek başına yaşıyor.</p>

  <p>Hiç evlenmedik, oğlumuz olmadı.</p>

  <p>Tüm zamanların en korkunç eşek şakasına kurban gitmediysem, Daniela’nın varlığı son kırk sekiz saattir yaşadıklarımı doğruluyor...</p>

  <p>Bu benim dünyam değil.</p>

  <p>Bu dört sözcük zihnimden geçerken bile ne anlama geldiklerinden, onları nasıl değerlendirmem gerektiğinden emin değilim.</p>

  <p>Ve yeniden söylüyorum.</p>

  <p>Deniyorum.</p>

  <p>Nasıl hissettiğini tartmak için.</p>

  <p>Bu benim dünyam değil.</p>

  <div class="m2"></div>

  <p>Kapım yavaşça tıklatılınca düşüncelerim bir anda dağılıyor.</p>

  <p>“Girin.”</p>

  <p>Daniela içeri giriyor, yatağa tırmanıp yanıma uzanıyor.</p>

  <p>Doğrulup oturuyor, soruyorum: “Her şey yolunda mı?”</p>

  <p>“Uyuyamıyorum.”</p>

  <p>“Neyin var?”</p>

  <p>Beni öpüyor ama on beş yıllık karımı öpüyor gibi hissetmiyorum, on beş yıl önce karımı ilk kez öpüyor gibiyim daha çok.</p>

  <p>Saf enerji ve bir tür çarpışma.</p>

  <p>Onun üzerine çıkıyorum, ellerimi bacaklarında dolaştırıp saten geceliğini çıplak kalçalarına çıkarıyorum ve sonra duruyorum.</p>

  <p>Nefes nefese, “Neden durdun?” diye soruyor.</p>

  <p><i>Bunu yapamam, benim karım değilsin,</i> diyecek oluyorum ama bu doğru sayılmaz.</p>

  <p>Karşımdaki Daniela; bu çılgın dünyada bana yardım eden tek insan ve evet, belki kendimi haklı çıkarmaya çalışıyorum ama öyle allak bullak, altüst olmuş, dehşete düşmüş, umutsuz haldeyim ki onunla birlikte olmayı yalnızca istemekle kalmıyorum; buna ihtiyacım var. Onun da öyle bence.</p>

  <p>Gözlerinin içine bakıyorum, buğulu gözleri pencereden içeri dolan ışıklar altında parıldıyor.</p>

  <p>İçlerine düşebileceğiniz, düşmeye devam edebileceğiniz gözler.</p>

  <p>Oğlumun annesi değil, benim karım değil, birlikte bir hayat kurmadık ama onu yine de seviyorum. Yalnızca zihnimdeki, geçmişimdeki Daniela’yı da değil; şu anda benimle birlikte yatakta olan kadını seviyorum, çünkü nerede olursak olalım o hâlâ aynı - aynı gözler, aynı ses, aynı koku, aynı tat...</p>

  <p>Sevişmemiz evli bir çiftinkini andırmıyor.</p>

  <p>Birbirimizin bedenlerini acemice yokluyor, okşuyor, bir arabanın arkasında alelacele sevişiyormuş gibi kucaklaşıyor, hiç umurumuzda değilmiş gibi korunmadan sevişiyor, protonlarımızı çarpıştıran türde bir seks yapıyoruz.</p>

  <div class="m2"></div>

  <p>Seviştikten sonra ter içinde ve titreyerek kucak kucağa yatıyor, şehir ışıklarını seyrediyoruz.</p>

  <p>Daniela’nın göğüs kafesinin içinde küt küt atan kalbini hissedebiliyorum, yavaş yavaş sakinleşmesini dinliyorum.</p>

  <p>Giderek yavaşlıyor kalp atışları.</p>

  <p>Yavaşlıyor.</p>

  <p>“Her şey yolunda mı?” diye fısıldıyor. “Kafanda çarklar hızla dönüyor, biliyorum.”</p>

  <p>“Seni bulamasam ne yapardım bilmiyorum.”</p>

  <p>“Ama buldun işte. Ne olursa olsun yanındayım. Bunu biliyorsun, değil mi?”</p>

  <p>Parmaklarını ellerimde dolaştırıyor.</p>

  <p>Yüzükparmağıma bağlanmış ip parçasını hissedince parmakları duraksıyor.</p>

  <p>“Bu da ne?” diye soruyor.</p>

  <p>“Kanıt” diyorum.</p>

  <p>“Kanıt mı?”</p>

  <p>“Deli olmadığımın kanıtı.”</p>

  <p>Ortalık yeniden sessizleşiyor.</p>

  <p>Saat kaç bilmiyorum ama sabahın ikisini geçtiğinden eminim.</p>

  <p>Barlar kapanmıştır artık.</p>

  <p>Sokaklar sessiz ve kar fırtınalı gecelerdeki gibi sakin.</p>

  <p>Aralık pencereden içeri sızan hava, mevsimin en soğuk havası olmalı.</p>

  <p>Terle kaplı bedenlerimizi ürpertiyor.</p>

  <p>“Evime dönmem gerek” diyorum.</p>

  <p>“Evin Logan Meydanı’nda mı?”</p>

  <p>“Evet.”</p>

  <p>“Neden dönmen gerekiyor oraya?”</p>

  <p>“Bir ev ofisim var anladığım kadarıyla. Bilgisayara ulaşıp tam olarak neler üzerinde çalıştığımı görmek istiyorum. Belki kâğıtlar, notlar, bana olanları açıklayabilecek bir şeyler bulurum.”</p>

  <p>“Sabah ilk iş seni arabayla oraya götürürüm.”</p>

  <p>“Bunu yapmasan daha iyi olur.”</p>

  <p>“Neden?”</p>

  <p>“Güvenli olmayabilir.”</p>

  <p>“Neden ki?..”</p>

  <p>Oturma odasından gelen ani bir gürültü kapıyı sarsıyor, sanki biri kapıyı yumrukluyor. Polisler baskına geldiklerinde kapıları böyle çalıyordur eminim.</p>

  <p>“Bu saatte gelen kim?” diye soruyorum.</p>

  <p>Daniela yataktan kalkıyor, çıplak halde odadan çıkıyor.</p>

  <p>İç çamaşırımı bulmam biraz zaman alıyor; kıyafetlerimi bulup giydiğimde Daniela’nın üzerinde havlu kumaştan bir sabahlıkla yatak odasından çıktığını görüyorum.</p>

  <p>Oturma odasına geçiyoruz.</p>

  <p>Kapı yumruklanıyor, Daniela açmak için ilerliyor.</p>

  <p>“Sakın açma” diye fısıldıyorum.</p>

  <p>“Tabii ki açmayacağım.”</p>

  <p>Gözetleme deliğinden bakmak için eğildiği sırada telefon çalıyor.</p>

  <p>İkimiz de irkiliyoruz.</p>

  <p>Daniela oturma odasının diğer ucundaki sehpanın üzerinde duran kablosuz telefona doğru yürüyor.</p>

  <p>Gözetleme deliğinden dışarı bakınca sırtı kapıya dönük şekilde koridorda dikilen adamı görüyorum.</p>

  <p>Cep telefonu kulağında.</p>

  <p>Daniela telefonu açıp “Alo?” diyor.</p>

  <p>Adam siyah giysiler giymiş - Dr. Martens, kot pantolon, deri ceket.</p>

  <p>Daniela telefona “Kimsiniz?” diyor.</p>

  <p>Ona doğru ilerliyor, kapıyı işaret edip “<i>O mu</i>?” diyorum.</p>

  <p>Başını sallıyor.</p>

  <p>“Ne istiyormuş?”</p>

  <p>Beni işaret ediyor.</p>

  <p>Şimdi adamın sesi hem koridordan hem de kablosuz telefondan geliyor.</p>

  <p>Daniela, “Neden söz ettiğinizi bilmiyorum” diyor telefona. “Evde sadece ben varım, yalnız yaşıyorum ve tuhaf bir adamı sabahın ikisinde...”</p>

  <p>Kapı patlar gibi bir ses çıkararak ardına kadar açılıyor, zincir kopuyor ve odanın diğer ucuna uçuyor, adam namlusuna uzun siyah bir tüp takılmış tabancasını havaya kaldırıp içeri dalıyor. Tabancayı bir bana, bir Daniela’ya çeviriyor; kapıyı tekmeleyerek kapattığı sırada içeri bayat ve taze sigara dumanı kokusu doluyor.</p>

  <p>“Beni istiyorsun” diyorum. “Onun bu konuyla bir ilgisi yok.”</p>

  <p>Adam benden birkaç santim daha kısa ama daha iri. Başı tıraşlanmış, gözleri gri renkli ve bakışları soğuk olmaktan çok mesafeli - bana bakarken sanki bir insana değil, bir tür bilgiye bakıyor. Birlere ve sıfırlara. Bir makine gibi.</p>

  <p>Ağzım kuruyor.</p>

  <p>Olanlar ile benim onları algılama hızım arasında tuhaf bir mesafe var. Bir bağlantısızlık. Bir gecikme. Bir şey yapmam, bir şey söylemem gerekiyor ama adamın aniden beliren varlığı yüzünden sanki felç geçiriyorum.</p>

  <p>“Seninle gelirim” diyorum. “Sadece...”</p>

  <p>Tabancayı benden biraz uzağa ve yukarı yöneltiyor.</p>

  <p>Daniela, “Bekle, hayır...” diyor.</p>

  <p>Adam susturuculu tabancasını ateşleyince çıkan boğuk sesle birlikte Daniela’nın sesi de kesiliyor.</p>

  <p>Kırmızı bir sis bir an için beni kör ediyor, gözlerimi açtığımda Daniela cansız halde kanepede oturuyor. Kocaman siyah gözlerinin arasında bir delik var.</p>

  <p>Ona doğru atılıyorum, bir çığlık atıyorum ama bedenimdeki her molekül sarsılıyor, kaslarım şiddetli bir acıyla kilitleniyor ve sehpanın üzerine yuvarlanıyorum. Kırık camlar arasında titreyerek inliyor, kendime bunların gerçek olmadığını tekrarlıyorum.</p>

  <p>Sigara içen adam işe yaramaz kollarımı arkamda birleştiriyor ve bileklerime plastik bir kelepçe geçiriyor.</p>

  <p>Sonra bir yırtılma sesi duyuyorum.</p>

  <p>Ağzıma bir parça koli bandı yapıştırıyor ve arkama, deri koltuğa oturuyor.</p>

  <p>Bandın arkasından haykırıyorum, bunların gerçek olmaması için yalvarıyorum ama olanlar gerçek ve onları değiştirmek için yapabileceğim hiçbir şey yok.</p>

  <p>Adamın arkamdan gelen sesini duyuyorum - sakin ve tahmin ettiğimden daha tiz.</p>

  <p>“Hey, ben geldim... Hayır, sen buraya gelsen daha iyi... Kesinlikle. Çöp kutularının oradan gir. Bahçenin ve binanın arka kapıları açık... İki kişi yeter. Burada durumumuz iyi ama fazla oyalanmayalım... Evet... Evet... Tamam, öyle iyi olur.”</p>

  <p>Şok tabancası olduğunu tahmin ettiğim şeyin dayanılmaz acısı sonunda geçiyor ama kımıldayamayacak kadar güçsüzüm.</p>

  <p>Oturduğum yerden yalnızca Daniela’nın bacaklarının alt kısmını görüyorum. Sağ bileğinden aşağı süzülen, ayağının üstüne sızan ve yerde birikmeye başlayan kan damlalarını görüyorum.</p>

  <p>Adamın telefonu çalıyor.</p>

  <p>Cevap veriyor. “Merhaba sevgilim... Biliyorum, seni uyandırmak istemedim işte... Evet, bir iş çıktı... Bilmiyorum, belki sabaha kadar sürer. İşim bitince seni Golden Apple’da kahvaltıya götüreyim mi, ne dersin?” Gülüyor. “Tamam. Ben de seni seviyorum. Tatlı rüyalar.”</p>

  <p>Gözlerime yaşlar doluyor.</p>

  <p>Ağzımı kapatan bandın arkasından haykırıyorum, boğazım yanana kadar bağırıyorum, belki beni vuracağını veya bayıltacağını, böylece şu an çektiğim şiddetli acıyı durduracağını umuyorum.</p>

  <p>Ama onu hiç rahatsız etmiyor halim.</p>

  <p>Sessizce oturuyor, öfkeyle ve üzüntüyle haykırmamı seyrediyor. Belki de bana bakmıyor bile.</p>
</body>
</html>