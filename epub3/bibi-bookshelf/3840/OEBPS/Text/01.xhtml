<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>1</h2>

  <p>Perşembe gecelerine bayılırım.</p>

  <p>Sanki zaman dışı bir yanı var perşembe gecelerinin.</p>

  <p>Ayrıca bizim bir aile geleneğimiz var - perşembeleri üçümüzün aile gecesidir.</p>

  <p>Oğlum Charlie masanın başında oturuyor, eskiz defterine bir şeyler karalıyor. On beşine basmak üzere. Bu yaz aniden beş santim uzadı ve artık neredeyse benim boyumda.</p>

  <p>Doğradığım soğandan başımı kaldırıp ona dönüyor, “Bakabilir miyim?” diyorum.</p>

  <p>Defteri kaldırıyor, bana başka bir dünya manzarası gibi gelen sıradağlar çizimini gösteriyor.</p>

  <p>“Bayıldım” diyorum. “Keyif için mi çiziyorsun?”</p>

  <p>“Okul ödevi. Yarın teslim etmem lazım.”</p>

  <p>“O zaman işinin başına dön bakalım, Bay Son Dakika.”</p>

  <p>Hafif sarhoş ve keyifli bir halde mutfağımda dikilirken bu gece bunların hepsinin sonlanacağından habersizim. Bildiğim her şeyin, sevdiğim her şeyin sonunun geleceğinden.</p>

  <p>Her şeyin değişeceğini, elinizden alınacağını kimse söylemiyor size. Yaklaşırken ikaz etmiyorlar, uçurumun kenarında durduğunuzu bilmiyorsunuz. Trajediyi bu kadar trajik yapan da bu belki. Yalnızca olanlarda değil, olanların <i>nasıl</i> olduğunda sorun; en beklemediğiniz anda suratınıza inen beklenmedik bir yumruk. Sakınmaya da hazırlanmaya da vaktiniz kalmıyor.</p>

  <p>Tavan ışıkları kadehteki şarabıma yansıyor, soğan gözlerimi yakmaya başlıyor. Çalışma odasındaki eski pikapta Thelonious Monk çalıyor. Analog kayıtlarda asla doyamadığım bir şey var, özellikle de şarkılar arasındaki statik çıtırtısında. Çalışma odası, kendi kendime bir gün düzenlemeye zaman ayıracağımı söylediğim, şimdilik üst üste konmuş yığınla nadir plak dolu.</p>

  <p>Karım Daniela mutfağın ortasındaki masada oturuyor, bir eliyle neredeyse boşalmış olan şarap kadehini çevirirken diğer eliyle telefonunu tutuyor. Ona baktığımı hissedince başını ekrandan kaldırmadan sırıtıyor.</p>

  <p>“Farkındayım” diyor. “Aile gecesinin en önemli kuralını ihlal ediyorum.”</p>

  <p>“Neymiş o kadar önemli olan?” diye soruyorum.</p>

  <p>Koyu renkli, Hispanik gözleri benimkileri buluyor. “Bir şey yok.”</p>

  <p>Yanına gidiyorum, telefonu nazikçe elinden alıp tezgâha koyuyorum.</p>

  <p>“Makarnayı pişirmeye başlayabilirsin” diyorum.</p>

  <p>“Ben <i>senin</i> yemek pişirmeni izlemeyi tercih ediyorum.”</p>

  <p>“Öyle mi?” Daha alçak sesle soruyorum: “Seni tahrik ediyor demek?”</p>

  <p>“Hayır, hiçbir şey yapmadan içki içmek daha eğlenceli sadece.”</p>

  <p>Nefesi şarap gibi tatlı kokuyor, mimari açıdan olanaksız görünen türde bir gülümsemesi var. Gülümseyişi hâlâ mahvediyor beni.</p>

  <p>Kadehimi başıma dikip bitiriyorum. “Bir şişe daha açmalıyız, ne dersin?”</p>

  <p>“Açmamak aptallık olur.”</p>

  <p>Ben yeni bir şişenin tıpasını açarken, o da telefonunu yeniden eline alıp bana ekranını gösteriyor. “<i>Chicago Magazine</i>’de Marsha Altman sergisi hakkındaki yorumu okuyordum.”</p>

  <p>“Ona nazik davranmışlar mı?”</p>

  <p>“Evet, adeta bir aşk mektubu yazmışlar.”</p>

  <p>“Aferin ona.”</p>

  <p>“Ben hep düşünmüştüm ki...” Cümleyi tamamlayamıyor ama ne diyeceğini biliyorum. Daniela, on beş yıl önce, biz henüz tanışmamışken Chicago’nun sanat sahnesine yeni giriş yapmıştı. Bucktown’da bir stüdyosu vardı, resimleri yarım düzine galeride sergileniyordu, New York’ta ilk kişisel sergisini açmaya hazırlanıyordu. Sonra hayat geldi başına. Ben. Charlie. Düzenini felce uğratan doğum sonrası depresyonu.</p>

  <p>Raydan çıkmak.</p>

  <p>Şimdi ortaokul öğrencilerine özel resim dersi veriyor.</p>

  <p>“Onun için sevinmedim sanma. Çok yetenekli, aldığı övgülerin hepsini hak ediyor.”</p>

  <p>“Kendini daha iyi hissetmeni sağlayacaksa, Ryan Holder geçenlerde Pavia Ödülü’nü aldı.”</p>

  <p>“O da nedir?”</p>

  <p>“Fizik bilimleri alanında ömür boyu başarı ödülü. Ryan bu ödülü nörobilim alanındaki çalışmaları nedeniyle aldı.”</p>

  <p>“Önemli bir ödül mü?”</p>

  <p>“Milyonlarca dolar. Övgüler. Ödeneklerin seller gibi akmasını sağlayacaktır.”</p>

  <p>“Daha iyi öğretim görevlisi pozisyonlarının kapısını da açar mı?”</p>

  <p>“Elbette, asıl ödül o zaten. Bu akşam beni küçük bir gayri-resmi kutlamaya davet etti ama onu geri çevirdim.”</p>

  <p>“Neden?”</p>

  <p>“Çünkü bu bizim gecemiz.”</p>

  <p>“Gitmeliydin.”</p>

  <p>“Gitmemeyi tercih ederim gerçekten.”</p>

  <p>Daniela boş kadehini kaldırıyor. “Yani ikimizin de bu gece bol bol şarap içmek için yeterince nedenimiz var.”</p>

  <p>Onu öpüyorum, yeni açtığım şişeden bol bol şarap dolduruyorum kadehine.</p>

  <p>“O ödülü sen kazanabilirdin” diyor Daniela.</p>

  <p>“Bu şehrin sanat sahnesinin yıldızı sen olabilirdin.”</p>

  <p>“Ama onun yerine bunu yaptık.” Kahverengi kumtaşından, yüksek tavanlı, geniş evimizi işaret ediyor. Evi Daniela’yla tanışmadan önce ailemden kalan mirasla almıştım. “Ve de bunu yaptık” diyor, aklıma Daniela’nın kendini resim yapmaya kaptırmış halini getiren, sevimli bir dalgınlıkla resim yapan Charlie’yi işaret ederek.</p>

  <p>Bir yeniyetmenin ebeveyni olmak tuhaf bir şey. Küçük bir çocuğu büyütmek başka, yetişkinliğin eşiğindeki bir genci bilgeliğinizle kollamak başka. Ona verecek pek az şeyim varmış gibi geliyor. Dünyayı belli bir biçimde, net olarak ve güvenle gören, kızlarına ve oğullarına ne söyleyeceklerini her zaman bilen babalar olduğunu biliyorum. Ama yaşlandıkça giderek daha az anlıyorum ben dünyayı. Oğlumu çok seviyorum. Benim her şeyim o. Fakat nedense onu düş kırıklığına uğrattığımı hissetmekten alamıyorum kendimi. Onu muğlak bakış açımın değersiz kırıntılarıyla kurtların arasına atıyormuşum gibi geliyor.</p>

  <p>Lavabonun yanındaki dolaba gidiyor, kapağını açıp bir kutu fettuccine arıyorum.</p>

  <p>Daniela, Charlie’ye dönüp, “Baban Nobel alabilirdi” diyor.</p>

  <p>Gülüyorum. “Abartıyorsun.”</p>

  <p>“Charlie, seni kandırmasına izin verme. Senin baban bir dâhi.”</p>

  <p>“Çok tatlısın” diyorum. “Birazcık da sarhoşsun.”</p>

  <p>“Doğru söylüyorum, sen de bunu biliyorsun. Aileni çok sevdiğin için bilim hayatında olması gerekenden biraz daha geride kaldın.”</p>

  <p>Tek yapabildiğim gülümsemek. Daniela içtiği zaman üç şey oluyor: Aksam anadiline kayıyor, saldırgan bir kibarlık geliyor üstüne, bir de mübalağa etmeye başlıyor.</p>

  <p>“Baban bir gece bana -bunu sakın unutma- gerçekten araştırma yapmak için ömrünü araştırdığın konuya vakfetmen gerektiğini söylemişti. Demişti ki...” Bir an aşırı duygulanarak şaşırtıyor beni. Gözleri buğulanıyor, ağlamak üzereyken hep yaptığı gibi başını sallamaya başlıyor. Son anda toparlanıyor ve kendini tutuyor. “Demişti ki, ‘Daniela, ölüm döşeğimde soğuk, steril bir laboratuvar yerine seninle paylaştığım anıları hatırlamak isterim.’”</p>

  <p>Charlie’ye bakıyorum, çizimine ara vermeden gözlerini deviriyor.</p>

  <p>Ebeveynlere özgü dramatik hallerimiz onu utandırıyor herhalde.</p>

  <p>Dolaba bakıyor, boğazımdaki düğümün geçmesini bekliyorum.</p>

  <p>O his geçtiği zaman makarnayı alıp dolabı kapatıyorum.</p>

  <p>Daniela şarabını içiyor.</p>

  <p>Charlie çizim yapıyor.</p>

  <p>O an geçip gidiyor.</p>

  <p>“Ryan’ın partisi nerede?” diye soruyor Daniela.</p>

  <p>“Village Tap.”</p>

  <p>“Orası senin barın, Jason.”</p>

  <p>“Ne olmuş?”</p>

  <p>Yanıma geliyor, elimdeki makarna kutusunu alıyor.</p>

  <p>“Git eski üniversite arkadaşınla bir içki iç. Onunla gurur duyduğunu söyle. Kuyruğunu dik tut. Tebriklerimi ilet.”</p>

  <p>“Onu tebrik ettiğini söylemeyeceğim.”</p>

  <p>“Neden?”</p>

  <p>“Sana biraz yanık bence.”</p>

  <p>“Kes şunu.”</p>

  <p>“Ama doğru bu. Ta eskiden beri biraz tutkun sana. Oda arkadaşı olduğumuz günlerden beri. Son Noel partisini hatırlasana? Onunla birlikte ökseotunun altında durman için kandırmaya çalışıyordu seni.”</p>

  <p>Gülüyor, “Eve döndüğünde akşam yemeği hazır olur” diyor.</p>

  <p>“Yani eve dönmek için...”</p>

  <p>“Kırk beş dakikan var.”</p>

  <p>“Sen olmasan ne yapardım ben?”</p>

  <p>Beni öpüyor.</p>

  <p>“Bunu düşünmeyelim bile.”</p>

  <p>Mikrodalganın yanındaki seramik tabaktan anahtarlarımı ve cüzdanımı alıyorum, oturma odasına geçiyorum, bakışlarım yemek masasının üstündeki dikdörtgen abajura takılıyor. Daniela’nın onuncu yıldönümü hediyesi. Aldığım en güzel hediye.</p>

  <p>Ön kapıya ulaştığımda, Daniela arkamdan sesleniyor: “Gelirken dondurma getir!”</p>

  <p>“Çikolata parçacıklı ve naneli!” diyor Charlie.</p>

  <p>Kolumu kaldırıp başparmağımı gösteriyorum.</p>

  <p>Dönüp bakmıyorum.</p>

  <p>Veda etmiyorum.</p>

  <p>O an fark edilmeden geçip gidiyor.</p>

  <p>Bildiğim her şeyin, sevdiğim her şeyin sonu.</p>

  <div class="m2"></div>

  <p>Yirmi yıldır Logan Meydanı’nda oturuyorum, hiçbir mevsimde ekimin ilk haftası kadar güzel olmuyor burası. Aklıma hep o F. Scott Fitzgerald alıntısı geliyor: <i>Sonbaharda hava serinleyince hayat yeniden başlar</i>.</p>

  <p>Akşam serin, gökyüzü bir avuç yıldızı görecek kadar berrak. Hayal kırıklığına uğramış Cubs taraftarlarıyla dolu barlar her zamankinden daha gürültülü.</p>

  <p>Üzerinde “VILLAGE TAP” yazan ve yanıp sönen gösterişli bir tabelanın ışığında durup kendine saygısı olan her Chicago mahallesinde benzerlerini bulacağınız köşe barın aralık kapısından içeri bakıyorum. Bu bar benim mahalledeki çöplüğüm. Evime en yakın mekân — kahverengi kumtaşından yapılmış evimden yalnızca birkaç blok ötede.</p>

  <p>Vitrindeki mavi neon tabelanın ışığının altından geçip kapıdan içeri giriyorum.</p>

  <p>Ryan Holder’ın çevresindeki kalabalığa doğru yürürken mekânın barmeni ve sahibi Matt bana başıyla selam veriyor.</p>

  <p>Ryan’a, “Az önce Daniela’ya senden söz ediyordum” diyorum.</p>

  <p>Gülümsüyor, üniversite okutmanı olmak için fazla bakımlı görünüyor; siyah boğazlı kazağının içinde zinde ve bronz, sakalı özelle şekillendirilmiş.</p>

  <p>“Kahretsin, seni görmek güzel. Geldiğin için çok duygulandım. Sevgilim?..” Yanındaki taburede oturan genç kadının çıplak omzuna dokunuyor. ‘Yerini bir dakikalığına bu eski dostuma bırakmanı rica edebilir miyim?”</p>

  <p>Kadın uysal bir tavırla kalkıyor, Ryan’ın yanındaki tabureye oturuyorum.</p>

  <p>Barmeni çağırıyor. “Barındaki en pahalı içkiden birer kadeh istiyoruz.”</p>

  <p>“Ryan, buna hiç gerek yok.”</p>

  <p>Kolumu tutuyor. “Bu gece en kaliteli içkileri içiyoruz.”</p>

  <p>Matt, “Yirmi beş yıllık Macallan’ım var” diyor.</p>

  <p>“Duble olsun. Hesabıma ekle.”</p>

  <p>Barmen gidince Ryan koluma bir yumruk atıyor. Sert bir yumruk. Bir bilim insanı olduğunu ilk bakışta anlamak imkânsız. Üniversitede lacrosse oynamıştı, omuzları hâlâ geniş, doğuştan atletik biri gibi hareketleri rahat.</p>

  <p>“Charlie ve güzeller güzeli Daniela nasıllar?”</p>

  <p>“Çok iyiler.”</p>

  <p>“Daniela’yı da getirseydin. Onu geçen Noel’den beri görmedim.”</p>

  <p>“Tebriklerini iletmemi istedi.”</p>

  <p>“Harika bir karın var ama bu senin için yeni bir haber değil.”</p>

  <p>“Yakın gelecekte senin de bir yuva kurma ihtimalin nedir?”</p>

  <p>“Düşük. Bekâr hayatı ve hatırı sayılır avantajları bana uyuyor. Sen hâlâ Lakemont Koleji’nde misin?”</p>

  <p>“Evet.”</p>

  <p>“İyi bir okul. Lisans öğrencilerine fizik dersi veriyorsun, değil mi?”</p>

  <p>“Evet, öyle.”</p>

  <p>“Yani tam olarak...”</p>

  <p>“Kuantum mekaniği öğretiyorum. Çoğunlukla giriş seviyesinde. Fazla seksi bir şey değil.”</p>

  <p>Matt içkilerimizle geri dönüyor, Ryan kadehleri ondan alıp içkimi önüme koyuyor.</p>

  <p>“Peki bu kutlama...” diyorum.</p>

  <p>“Lisansüstü öğrencilerimin ayarladığı ayaküstü bir şey işte. En sevdikleri şey içki içmek ve soytarılık yapmaktır.”</p>

  <p>“Senin için önemli bir yıldı, Ryan. Bir zamanlar diferansiyel denklemler dersinden çakmak üzere olduğunu hâlâ hatırlıyorum.”</p>

  <p>“Kıçımı sen kurtarmıştın. Hem de birkaç kez.”</p>

  <p>Özgüvenli ve cilalı tavırlarının gerisinde, bir buçuk yıl boyunca iğrenç bir apartman dairesini paylaştığım sersem, gülmeyi seven yüksek lisans öğrencisini görür gibi oluyorum bir an için.</p>

  <p>“Pavia Ödülü’nü aldığın çalışman...” diyorum.</p>

  <p>“Prefrontal korteksin bilinç üretimi merkezi olduğunu tespit ettim” diyor.</p>

  <p>“Tabii, doğru ya. Makaleni okumuştum.”</p>

  <p>“Ne düşündün?”</p>

  <p>“Baş döndürücüydü.”</p>

  <p>İltifatımdan gerçekten memnun kalmış görünüyor.</p>

  <p>“Dürüst olmam gerekirse, Jason, ki sahte tevazünün zamanı değil, çığır açan makaleleri senin yayınlayacağını düşünmüştüm hep.”</p>

  <p>“Gerçekten mi?”</p>

  <p>Siyah gözlük çerçevesinin üstünden beni inceliyor.</p>

  <p>“Elbette. Benden daha zekisin. Herkes biliyordu bunu.”</p>

  <p>Viskimden bir yudum alıyorum. Ne kadar nefis olduğunu söylememek için kendimi zor tutuyorum.</p>

  <p>“Bir sorum olacak, son zamanlarda araştırma görevlisi gibi mi hissediyorsun kendini, yoksa bir öğretmen gibi mi?”</p>

  <p>“Ben...”</p>

  <p>“Çünkü ben kendimi her şeyden önce bazı temel soruların cevabını arayan bir adam olarak görüyorum. Çevremdeki insanlar...” diyor ve barı dolduran öğrencilerini işaret ediyor, “bana yakın oldukları için bilgileneceklerini düşünüyorlarsa... harika. Ama bilgi aktarmak aslında ilgimi çekmiyor. Önemli olan tek şey bilim. Araştırma.”</p>

  <p>Sesinde bir gerginlik veya bir tür öfke hissediyorum, sanki bir şeyler söylemeye hazırlanıyor.</p>

  <p>Gülerek geçiştirmeye çalışıyorum. “Bana kızgın mısın, Ryan? Sanki seni yüzüstü bırakmışım gibi konuşuyorsun.”</p>

  <p>“Bak, MITde, Harvard’da, Johns Hopkins’te, dünyanın en iyi üniversitelerinde ders verdim. En zeki insanlarla tanıştım. Fakat sen bu yolda ilerlemeye karar verseydin dünyayı değiştirebilirdin, Jason. Devam etseydin. Ama bunun yerine geleceğin doktorlarına ve patent avukatlarına fizik öğretmeyi seçtin.”</p>

  <p>“Hepimiz senin gibi süperstar olamayız, Ryan.”</p>

  <p>“Vazgeçersen olamazsın tabii.”</p>

  <p>Viskimi bitiriyorum.</p>

  <p>“Seni gördüğüme çok sevindim.” Bar taburesinden iniyorum.</p>

  <p>“Böyle yapma, Jason. Sana iltifat ediyordum.”</p>

  <p>“Seninle gurur duyuyorum dostum. Gerçekten.”</p>

  <p>“Jason.”</p>

  <p>“İçki için teşekkürler.”</p>

  <p>Dışarı çıkınca kaldırımda yürümeye başlıyorum. Ryan’la arama mesafe koydukça öfkem de giderek artıyor.</p>

  <p>Kime öfkelendiğimden emin değilim üstelik.</p>

  <p>Yüzüm yanıyor.</p>

  <p>Sırtımdan ter akıyor.</p>

  <p>Yaya geçidini görünce düşünmeden sokağa iniyorum ve anında acı bir fren sesi duyuyorum, lastiklerin tiz çığlığı kaldırımda yankılanıyor.</p>

  <p>Dönüp şaşkın şaşkın üzerime gelen taksiye bakıyorum.</p>

  <p>Camın arkasındaki taksi şoförünü öyle net görüyorum ki gözleri panikten fal taşı gibi açılan adam çarpışma anına hazırlanıyor.</p>

  <p>Sonra ellerim aracın sarı ve sıcak kaportasına yaslanıyor, taksi şoförü penceresinden dışarı eğilip bana haykırıyor: “Seni salak, az kalsın ölecektin! Kafanı kıçından çıkar da öyle yürü!”</p>

  <p>Taksinin arkasındaki arabalar kornalarına asılıyor.</p>

  <p>Kaldırıma çıkıp yeniden akmaya başlayan trafiğe bakıyorum.</p>

  <p>Üç ayrı arabanın şoförü bana ortaparmaklarını göstermek için nezaketle yavaşlıyor.</p>

  <div class="m2"></div>

  <p>Whole Foods, Daniela’dan önce çıktığım hippi gibi kokuyor — taze sebze, kahve çekirdeği ve esansiyel yağ karışımı.</p>

  <p>Taksinin karşısında duyduğum korku içimi dümdüz ediyor; bulanık zihnimle, uyuşuk ve uykusuz bir halde soğutucu dolaplara bakıyorum.</p>

  <p>Dışarı çıktığımda hava daha soğuk sanki. Göl tarafından gelen soğuk rüzgâr giderek yaklaşan boktan kış mevsimini haber veriyor.</p>

  <p>Dondurma dolu bez çantamla eve farklı bir yoldan gitmeye karar veriyorum. Evim yalnızca altı blok ötede ama cesaretimi yitirip içime kapandığımı hissediyorum. Ryan’ın söylediklerinden ve taksiyle yaşadığım kötü maceradan sonra kendime gelmek için biraz daha zamana ihtiyacım var.</p>

  <p>Gecenin o saatinde bomboş bir inşaat alanının yanından geçiyorum, birkaç blok sonra oğlumun küçükken gittiği ilkokula geliyorum. Kayar metal kapısı sokak lambasının ışığında parlıyor, bahçedeki salıncaklar rüzgârda hafifçe sallanıyor.</p>

  <p>Bu sonbahar gecelerinde içimdeki ilkel bir şeye dokunan bir tür enerji var. Uzun zaman önceden kalma bir şey. Batı Iowa’daki çocukluğumdan. Lisedeki Amerikan futbolu maçlarını, oyuncuları aydınlatan parlak stadyum ışıklarını düşünüyorum. Olgunlaşan elmaların tatlı kokusunu, mısır tarlası partilerindeki bira fıçılarının ekşi kokusunu alıyorum. Karanlık taşra yollarında ilerleyen eski bir kamyonetin arkasında yüzüme çarpan rüzgârı hissediyorum, stop lambalarının kırmızı ışığında savrulan tozları görüyorum; bütün hayatım önümde uzanıyor.</p>

  <p>Gençliğin güzel yanı bu işte.</p>

  <p>Gençken her şeye nüfuz eden bir hafiflik var hayatta. Henüz ezici seçimlerin hiçbiri yapılmadığından ve hiçbir yola baş konmadığından önünüzde çatallanan yol salt, sınırsız imkândan mürekkep.</p>

  <p>Hayatımı seviyorum ama o eski hafifliği asırlardır hissetmemiş gibiyim. O hisse en çok bunun gibi sonbahar gecelerinde yaklaştığımı hissediyorum.</p>

  <p>Soğuk, kafamı açmaya başlıyor.</p>

  <p>Evime dönmeyi iple çekiyorum. Gazlı şömineyi yakmayı düşünüyorum. Genelde Cadılar Bayramından önce şömineyi yakmayız ama bu gece öyle soğuk ki rüzgârda iki kilometre yürüdükten sonra yanımda Daniela ve Charlie’yle, elimde bir kadeh şarapla ateşin karşısında oturmaktan başka bir şey istemiyorum.</p>

  <p>Sokağın üstünde bir demiryolu köprüsü var.</p>

  <p>Rayları taşıyan paslı demir köprünün altından geçiyorum.</p>

  <p>Bana göre L demiryolu Chicago’yu şehir siluetinden daha iyi özetliyor.</p>

  <p>Eve dönüş yolunun en sevdiğim bölümü bu, çünkü en karanlık ve sessiz bölümü aynı zamanda.</p>

  <p>Şu an için...</p>

  <p>Gelen tren yok.</p>

  <p>Sokakta araba farları yok.</p>

  <p>Bar gürültüsü yok.</p>

  <p>Yüksekten geçen ve O’Hare’ye yaklaşan bir jetin uzaktan gelen homurtusundan başka hiçbir ses yok.</p>

  <p>Bir dakika...</p>

  <p>Bir gelen var - kaldırımda yankılanan ayak sesleri duyuyorum.</p>

  <p>Dönüp arkama bakıyorum.</p>

  <p>Bir gölge hızla bana doğru yaklaşıyor, neler olduğunu anlamama fırsat kalmadan aramızdaki mesafe hızla kapanıyor.</p>

  <p>Gördüğüm ilk şey bir yüz.</p>

  <p>Hayalet gibi beyaz.</p>

  <p>Sonradan çizilmiş gibi görünen kalkık, kemerli kaşlar.</p>

  <p>Kırmızı, büzülmüş dudakları fazla ince, fazla kusursuz.</p>

  <p>Dehşet verici gözleri kocaman ve kapkara — ne gözbebekleri seçiliyor ne irisleri.</p>

  <p>Gördüğüm ikinci şey, burnumun on santim ötesindeki tabanca namlusu.</p>

  <p>Geyşa maskesinin arkasından alçak, kulak tırmalayan bir ses geliyor: “Arkanı dön.”</p>

  <p>Tabancayı yüzüme yaklaştırıyor.</p>

  <p>Arkamı dönüyorum.</p>

  <p>Cüzdanımın sol ön cebimde olduğunu söylememe fırsat vermeden konuşuyor: “Paranı istemiyorum. Yürümeye başla.”</p>

  <p>Yürümeye başlıyorum.</p>

  <p>“Daha hızlı.”</p>

  <p>Daha hızlı yürüyorum.</p>

  <p>“Ne istiyorsun?” diye soruyorum.</p>

  <p>“Kapa çeneni.”</p>

  <p>Bir tren kükreyerek başımızın üstünden geçiyor, demiryolu köprüsünün altındaki karanlıktan çıkıyoruz, kalbim göğsümden fırlayacak gibi atıyor. Ani bir merakla çevreme bakınıyorum. Sokağın karşısında etrafı çevrili bir site var, sitenin bu tarafına saat beşte kapanan dükkânlar sıralanmış.</p>

  <p>Bir manikürcü.</p>

  <p>Bir avukatlık bürosu.</p>

  <p>Bir tamirci.</p>

  <p>Bir lastikçi.</p>

  <p>Mahalle bir hayalet kasabaya dönmüş, dışarıda kimse yok.</p>

  <p>“Şu arazi aracını görüyor musun?” diye soruyor. İlerideki köşeye park etmiş siyah Lincoln Navigator’ı görüyorum. Kapısı bipleyerek açılıyor. “Şoför koltuğuna geç.”</p>

  <p>“Ne yapmayı düşünüyorsun bilmiyorum ama...”</p>

  <p>“Veya kaldırımda kan kaybından öl.”</p>

  <p>Şoför kapısını açıyorum, direksiyona geçiyorum.</p>

  <p>“Alışveriş torbam” diyorum.</p>

  <p>“Onu da al.” Peşimden arka koltuğa biniyor. “Çalıştır.”</p>

  <p>Kapıyı çekip kapatıyorum, bez Whole Foods çantasını yolcu koltuğunun önüne, yere koyuyorum.</p>

  <p>“Ne bekliyorsun?” diye soruyor.</p>

  <p>Motoru çalıştırıyorum.</p>

  <p>“Navigasyon cihazını aç.”</p>

  <p>Açıyorum.</p>

  <p>“Önceki rotaları aç.”</p>

  <p>GPS’li bir arabam olmadığından dokunmatik ekranda doğru yeri bulmam biraz zaman alıyor.</p>

  <p>Ekranda üç farklı rota beliriyor.</p>

  <p>Birisi ev adresim. Diğeri çalıştığım üniversite.</p>

  <p>“Beni takip mi ediyordun?” diye soruyorum.</p>

  <p>“Pulaski Caddesi’ni seç.”</p>

  <p>1400 Pulaski Caddesi, Chicago, Illinois 60616 adresini seçiyorum; neresi olduğu hakkında hiçbir fikrim yok. GPS’teki yükselen kadın sesi talimatları veriyor: <i>İlk fırsatta U dönüşü yapın, iki kilometre ilerleyin</i>.</p>

  <p>Vitesi değiştirip karanlık sokakta U dönüşü yapıyorum.</p>

  <p>Arkamdaki adam, “Emniyet kemerini tak” diyor.</p>

  <p>Emniyet kemerimi takıyorum.</p>

  <p>“Jason, talimatları harfiyen yerine getirmezsen seni koltuğun arkasından vuracağım. Ne söylediğimi anlıyor musun?”</p>

  <p>“Evet.”</p>

  <p>Mahallemizden geçiyorum, sokağımı son kez görüp görmediğimi merak ediyorum.</p>

  <p>Kırmızı ışıkta, köşedeki barın önünde duruyorum. Yolcu koltuğu tarafındaki siyah camın arkasından hâlâ aralık duran kapıyı görüyorum. Gözüme Matt çarpıyor, kalabalığın arasında, sırtını döndüğü bara dirseklerini yaslamış taburesinde oturan ve öğrencileriyle sohbet eden Ryan’ı da görüyorum. Herhalde eski oda arkadaşının ibretlik hikâyesini anlatarak eğlendiriyordur onları.</p>

  <p>Ona seslenmek istiyorum. Başımın dertte olduğunu anlasın diye. Yardıma ihtiyacım olduğunu...</p>

  <p>“Yeşil yandı, Jason.”</p>

  <p>Gaza basıp kavşağı geçiyorum.</p>

  <p>GPS navigasyonu bizi doğudan Logan Meydanına ve Kennedy Otoyolu’na ulaştırıyor, kayıtsız kadın sesi konuşmaya devam ediyor: <i>Otuz metre sonra sağa dönün, bir buçuk kilometre ilerleyin</i>.</p>

  <p>Güney yönünde trafik az olduğundan kilometre göstergesini yetmişe sabitleyip yola bu hızda devam ediyorum. Deri kaplı direksiyonu tutan ellerim terliyor, merak etmekten kendimi alamıyorum: Bu gece ölecek miyim?</p>

  <p>Ölmezsem yeni farkına vardığım şu tespiti hayatım boyunca zihnimin bir köşesinde taşıyacağım geliyor aklıma: Bu hayata nasıl geliyorsak öyle gidiyoruz — tamamen yalnız, terk edilmiş halde. Korkuyorum; ne Daniela ne Charlie ne de başka biri en çok ihtiyaç duyduğum bu anda bir şeyler yapabilir benim için. Ne yaşadığımı bile bilmiyorlar.</p>

  <p>Eyaletler arası otoban şehir merkezinin batı kıyısından geçiyor. Willis Kulesi ve nispeten alçak gökdelenleri gece karanlığında durgun bir ışıltı saçıyor.</p>

  <p>Panik ve korkuyla kıvranan zihnim bir yandan neler olduğunu anlamaya çalışıyor.</p>

  <p>Adresim GPS cihazında kayıtlı. Demek ki bu karşılaşma bir rastlantı değil. Bu adam beni takip ediyordu. Beni tanıyor. Demek ki yaptığım bir şeyler neden oldu bunlara.</p>

  <p>Ama ne yaptım ki?</p>

  <p>Zengin değilim.</p>

  <p>Hayatımın benden ve sevdiklerimden başka kimse için önemi yok.</p>

  <p>Hiç tutuklanmadım, suç işlemedim.</p>

  <p>Başka bir adamın karısıyla yatmadım.</p>

  <p>Trafikte birilerine ortaparmağımı gösterdiğim oluyor elbette ama burası Chicago.</p>

  <p>Son ve tek kavgamı altıncı sınıfta ettim, gömleğimin sırtına süt döktüğü için bir sınıf arkadaşımı yumrukladım.</p>

  <p>Özetle, kimseye bir yanlış yapmadım. Başımın arkasına doğrultulmuş bir silahla bir Lincoln Navigator’ın direksiyonunda rehin alınmayı hak edecek bir şey yapmadım en azından.</p>

  <p>Bir atom fizikçisiyim ve küçük bir üniversitede ders veriyorum.</p>

  <p>Öğrencilerime, en kötü öğrencilerime bile saygılı davranıyorum. Dersimden kalanlar anlattığım konularla ilgilenmedikleri için kaldılar ve hiçbiri hayatını mahvetmekle suçlayamaz beni. Öğrencilerimin geçmesine yardım etmek için <i>elimden geleni yapıyorum</i>.</p>

  <p>Şehrin silueti yan aynada giderek küçülüyor, tanıdık ve rahatlatıcı bir kıyı şeridi gibi giderek uzaklaşıyor.</p>

  <p>Konuşmaya çalışıyorum: “Geçmişte sana bir şey mi yaptım? Veya senin için çalışan birine? Benden ne istediğini anlamakta gerçekten zorlanıyorum...”</p>

  <p>“Ne kadar çok konuşursan senin için o kadar kötü olur.”</p>

  <p>İlk kez sesini bir yerden tanıdığımı hissediyorum. Ne zaman, nerede bilmiyorum ama bu adamla tanıştık. Bundan eminim.</p>

  <p>Telefonum titriyor, bir mesaj geliyor.</p>

  <p>Sonra bir tane daha.</p>

  <p>Bir tane daha.</p>

  <p>Telefonumu almayı unuttu.</p>

  <p>Saate bakıyorum: 21.05.</p>

  <p>Evden çıkalı bir saati geçti. Mesajlar nerede olduğumu merak eden Daniela’dan geliyordur muhtemelen. On beş dakika kadar geciktim, ki normal koşullarda asla gecikmem.</p>

  <p>Dikiz aynasına bakıyorum ama hayalet gibi beyaz maskeden başka hiçbir şey göremiyorum, çok karanlık. Bir deneme yapma riskini alıyorum. Sol elimi direksiyondan kaldırıp kucağıma koyuyor, ona kadar sayıyorum.</p>

  <p>Bir şey söylemiyor.</p>

  <p>Elimi yeniden direksiyona götürüyorum.</p>

  <p>GPS’ten gelen dijital ses bozuyor sessizliği: <i>Bir kilometre sonra sağa, Seksen Yedinci Cadde’ye dönün.</i></p>

  <p>Elimi yeniden yavaşça direksiyondan çekiyorum.</p>

  <p>Bu kez kanvas pantolonumun cebine uzanıyorum. Telefonum cebimin derinlerinde, onu işaret ve yüzük parmağımın arasına sıkıştırmayı her nasılsa başarıyorum.</p>

  <p>Telefonu santim santim çekerek cebimden çıkarıyorum, plastik kılıfı kumaşın kıvrımına takılıyor. Parmak uçlarımda aralıklı bir titreme hissediyorum - birisi beni arıyor.</p>

  <p>Sonunda telefonu cebimden çıkarmayı başardığımda onu ekranı yukarı bakacak şekilde kucağıma yerleştirip elimi yeniden direksiyona götürüyorum.</p>

  <p>Navigasyon cihazından gelen ses bir sonraki dönemece kaç metre kaldığını söylerken telefonuma bakıyorum.</p>

  <p>“Dani”den gelen bir cevapsız arama ve üç tane de mesaj var:</p>

  <div class="metin">
    <p>DANI 2 dakika önce<br/>Akşam yemeği masada</p>

    <p>DANI 2 dakika önce<br/>Artık gel, AÇLIKTAN ÖLÜYORUZ!</p>

    <p>DANI 1 dakika önce<br/>Yolunu mu kaybettin?:)</p>
  </div>

  <p>Dikkatimi yeniden yola veriyorum, telefonumun ekran ışığının arka koltuktan görünüp görünmediğini merak ediyorum.</p>

  <p>Dokunmatik ekranı kararıyor.</p>

  <p>Telefona uzanıp AÇ/KAPA düğmesine bakıyorum, ekranı kaydırıyorum. Dört haneli şifremi girip yeşil “Mesajlar” ikonuna dokunuyorum. Daniela’nın mesajları en üstte. Mesaj ekranını açarken beni kaçıran adam arka koltukta kımıldıyor.</p>

  <p>Direksiyonu yeniden iki elimle birden yakalıyorum.</p>

  <p><i>Beş yüz metre sonra Seksen Yedinci Cadde’ye dönün</i>.</p>

  <p>Ekran koruyucu zamanaşımına uğruyor, otomatik tuş kilidi devreye giriyor, telefonumun ekranı kararıyor.</p>

  <p>Kahretsin.</p>

  <p>Elimi yeniden aşağı kaydırıp şifreyi yeniden giriyorum, hayatım boyunca yazdığım en önemli mesajı yazmaya başlıyorum. Dokunmatik ekrandaki parmağım beceriksiz, otomatik tamamlama da devrede olduğundan her sözcüğü en az birkaç denemede yazabiliyorum.</p>

  <p>Tabancanın namlusu başımın arkasına yaslanıyor.</p>

  <p>Hızlı şeride geçerek tepki veriyorum.</p>

  <p>“Ne yapıyorsun Jason?”</p>

  <p>Tek elimle direksiyonu düzeltip yeniden yavaş şeride geçiyorum, gönder tuşuna uzanıyorum.</p>

  <p>İki ön koltuğun arasına atılıyor, eldivenli eliyle kucağıma uzanıp telefonu kapıyor.</p>

  <p><i>On metre sonra Seksen Yedinci Cadde’ye dönün.</i></p>

  <p>“Şifren nedir Jason?” Karşılık vermiyorum. “Bekle. Bunu biliyorum kesin. Doğum gününün ay ve yılı, ama tersten? Bakalım... üç-yedi-iki-bir. İşte bu kadar.”</p>

  <p>Dikiz aynasında telefonun ekran ışığının yüzünü aydınlattığını görüyorum.</p>

  <p>Göndermeme engel olduğu mesajı okuyor: “‘1400 Pulaski 9ll’i ara...’ Seni kötü çocuk.”</p>

  <p>Otobandan çıkış yoluna sapıyorum.</p>

  <p>GPS, <i>Seksen Yedinci Cadde’den sola dönün ve altı nokta iki kilometre doğuya ilerleyin</i>, diyor.</p>

  <p>Güney Chicago’nun uzak durmamız gereken bir mahallesine geliyoruz.</p>

  <p>Sıra sıra fabrika lojmanlarının önünden geçiyoruz.</p>

  <p>Belediye apartmanları.</p>

  <p>Paslanmış salıncaklarla dolu boş parklar, filesiz basketbol potaları.</p>

  <p>Güvenlik kapılarının arkasında, gece için kapatılmış dükkânlar.</p>

  <p>Her yerde çete işaretleri.</p>

  <p>“Ona Dani mi diyorsun, Daniela mı?”</p>

  <p>Boğazım sıkışıyor.</p>

  <p>İçim öfke, korku ve çaresizlikle doluyor.</p>

  <p>“Sana bir soru sordum Jason.”</p>

  <p>“Cehenneme git.”</p>

  <p>Öne eğiliyor, sıcak nefesini kulağımda hissediyorum. “Bana böyle davranmanı tavsiye etmem. Hayatında hiç yanmadığı kadar yakarım canını. Öyle bir acı duymanın mümkün olduğundan bile haberin yoktur. Ona nasıl hitap ediyorsun?”</p>

  <p>Dişlerimi gıcırdatıyorum. “Daniela.”</p>

  <p>“Asla Dani demiyor musun? Telefonunda adı öyle kayıtlı olmasına rağmen?”</p>

  <p>Gaza sonuna kadar basıp arabayı devirmeyi ve ikimizi birden öldür meyi düşünüyorum.</p>

  <p>“Nadiren” diyorum. “Hoşuna gitmiyor.”</p>

  <p>“Alışveriş torbasında ne var?”</p>

  <p>“Ona nasıl hitap ettiğimi neden merak ediyorsun?”</p>

  <p>“Torbada ne var?”</p>

  <p>“Dondurma.”</p>

  <p>“Aile geceniz, değil mi?”</p>

  <p>“Evet.”</p>

  <p>Dikiz aynasında telefonumda bir şeyler yazdığını görüyorum.</p>

  <p>“Ne yazıyorsun?” diye soruyorum.</p>

  <p>Karşılık vermiyor.</p>

  <p>Yoksul kenar mahalleden çıkıyoruz, Chicago’da olduğumuzu bile hissettirmeyen bir ıssızlıktan geçiyoruz. Şehrin silueti ufukta uzak bir ışık yığınından ibaret artık. Çevremizdeki evler dökülüyor, ışıkları yanmıyor, yaşam belirtisi yok. Her şey çoktan terk edilmiş.</p>

  <p>Bir nehri aşıyoruz, karşımızda Michigan Gölü var. Gölün siyah karaltısı şehrin ortasındaki bu ıssızlığa uygun düşüyor. Sanki dünyanın sonundaymışız gibi.</p>

  <p>Belki de benim dünyamın sonundayız gerçekten.</p>

  <p><i>Sağa dönün ve hedefe varmak için Pulaski Caddesi’nde sekiz yüz metre ilerleyin.</i></p>

  <p>Kendi kendine kıkırdıyor. “Hanımla başın dertte” diyor. Direksiyona var gücümle yapışıyorum. “Bu akşam birlikte viski içtiğin adam kimdi, Jason? Dışarıdan göremedim de.”</p>

  <p>Chicago ve Indiana arasındaki bu sınır bölgesi öyle karanlık ki.</p>

  <p>Demiryolu manevra istasyonlarından ve fabrika yıkıntılarından geçiyoruz.</p>

  <p>“Jason.”</p>

  <p>“Adı Ryan Holder. Benim eski...”</p>

  <p>“Eski oda arkadaşındı.”</p>

  <p>“Bunu nereden biliyorsun?”</p>

  <p>“İkiniz yakın mısınız? Kişiler listende adını göremiyorum.”</p>

  <p>“Aslında pek değiliz. Sen bunları...”</p>

  <p>“Hakkında bilinmesi gereken hemen her şeyi biliyorum, Jason. Senin hakkında uzmanlaştım diyebiliriz.”</p>

  <p>“Sen kimsin?”</p>

  <p><i>Yüz elli metre sonra varış noktasına ulaşacaksınız.</i></p>

  <p>“Kimsin sen?”</p>

  <p>Cevap vermiyor ama dikkatimi o değil, giderek ıssızlaşan çevremiz çekmeye başlıyor artık.</p>

  <p>Yol, arazi aracının farlarının altında kayıyor.</p>

  <p>Arkamız boş.</p>

  <p>Önümüz boş.</p>

  <p>Sol yanımda bir göl, sağda terk edilmiş depolar var.</p>

  <p><i>Varış noktasına ulaştınız.</i></p>

  <p>Navigasyon cihazını yolun ortasında kapatıyorum.</p>

  <p>“Giriş biraz ileride solda” diyor.</p>

  <p>Farlar, üç buçuk metre yüksekliğinde tepesi paslı dikenli tellerle kaplı eski püskü bir duvarı aydınlatıyor, işaret ettiği yerdeki kapı aralık, onu bir zamanlar kapalı tutan zincir kesilmiş, kıvrılıp yol kenarındaki çimenlerin üzerine bırakılmış.</p>

  <p>“Tamponla kapıyı şöyle bir itsen yeter.”</p>

  <p>Yere sürtünerek açılan kapının gıcırtısı ses geçirmez arazi aracının içinde patlıyor. Farlar bir yol kalıntısını aydınlatıyor, asfalt çatlaklarla kaplı, sert Chicago kışları altında bel vermiş.</p>

  <p>Uzunları yakıyorum.</p>

  <p>Farlar bir otoparkı aydınlatıyor, her yerde kibrit çöpü gibi devrilmiş sokak lambaları göze çarpıyor.</p>

  <p>İleride araziye yayılmış büyük bir bina var.</p>

  <p>Binanın eskimiş cephesinin iki yanında silindir şeklinde dev tanklar var, otuz metre yüksekliğinde iki baca gökyüzüne uzanıyor.</p>

  <p>“Burası neresi?” diye soruyorum.</p>

  <p>“Aracı park konumuna al ve kontağı kapat.”</p>

  <p>Dediğini yapıyorum, vitesi boşa alıp motoru susturuyorum.</p>

  <p>Çevremizi ölüm sessizliği sarıyor.</p>

  <p>“Neredeyiz?” diye soruyorum yeniden.</p>

  <p>“Cuma gecesi için planın var mı?”</p>

  <p>“Pardon?”</p>

  <p>Başımın yanına sert bir darbe iniyor, direksiyona yığılıyorum, başına ateş edilince insan böyle mi hissediyor merak ediyorum.</p>

  <p>Ama yalnızca tabancasının kabzasıyla vurdu bana.</p>

  <p>Elimi darbenin indiği yere götürüyorum.</p>

  <p>Parmaklarıma yapışkan kan bulaşıyor.</p>

  <p>“Yarın” diyor. “Yarın için planların neler?”</p>

  <p>Yarın. Çok yabancı bir kavram benim için.</p>

  <p>“Ben.. FİZİK 3316 sınıfıma test yapacağım.”</p>

  <p>“Başka?”</p>

  <p>“O kadar.”</p>

  <p>“Bütün giysilerini çıkar.”</p>

  <p>Dikiz aynasına bakıyorum.</p>

  <p>Soyunmamı neden istiyor ki?</p>

  <p>“Bir şey denemek istediysen bunu hâlâ arabayı kullanırken yapmalıydın. Bu andan itibaren benimsin” diyor. “Şimdi giysilerini çıkar, yeniden söylemem gerekirse kanını akıtarak söylerim. Canını yakarak.”</p>

  <p>Emniyet kemerimi açıyorum.</p>

  <p>Gri renkli kapüşonlu sweatshirt’ümün fermuarını açıp kollarını sıyırırken tek bir umut kırıntısına tutunuyorum — hâlâ maskeyi takıyor, demek ki yüzünü görmemi istemiyor. Beni öldürmeyi planlasaydı yüzünü görmemi önemsemezdi.</p>

  <p>Değil mi?</p>

  <p>Gömleğimin düğmelerini çözüyorum.</p>

  <p>“Ayakkabılarımı da çıkarayım mı?” diye soruyorum.</p>

  <p>“<i>Her şeyi çıkar.</i>”</p>

  <p>Spor ayakkabılarımı, çoraplarımı çıkarıyorum.</p>

  <p>Pantolonumu ve iç çamaşırımı bacaklarımdan sıyırıyorum.</p>

  <p>Giysilerim -eksiksiz hepsi- yolcu koltuğuna yığılmış halde.</p>

  <p>Savunmasız hissediyorum.</p>

  <p>Korunmasız.</p>

  <p>Tuhaf bir şekilde utanmış.</p>

  <p>Ya bana tecavüz etmeye çalışırsa? İstediği bu mu yoksa?</p>

  <p>Koltukların arasındaki konsola bir el feneri koyuyor.</p>

  <p>“Arabadan çık, Jason.”</p>

  <p>Lincoln Navigator’ın bir tür cankurtaran simidi olduğunu fark ediyorum. İçeride oturduğum sürece canımı yakamaz.</p>

  <p>Arabayı kirletmeyi göze alamaz.</p>

  <p>“Jason.”</p>

  <p>Göğsüm inip kalkıyor, nefes nefese kalıyorum, görüş alanımı siyah noktalar kaplıyor.</p>

  <p>“Ne düşündüğünü biliyorum” diyor, “arabanın içinde de yakabilirim canını, hiç merak etme.”</p>

  <p>Yeterince oksijen alamıyorum. Fenalaşmaya başlıyorum.</p>

  <p>Ama soluk soluğa konuşmayı başarıyorum yine de: “Yalan söylüyorsun. Kanım arabaya bulaşsın istemezsin.”</p>

  <p class="ara">***</p>

  <p>Kendime geldiğimde kollarımdan çekerek ön koltuktan indiriyor beni. Çakılların üzerine bırakıyor, dönen başımla orada öylece oturup kafamın açılmasını bekliyorum.</p>

  <p>Göl kıyısı hep daha soğuktur, bu gece de öyle. Rüzgâr çıplak tenimi dağlıyor, tüylerim diken diken oluyor.</p>

  <p>Burası öyle karanlık ki şehirde gördüğümden beş kat daha fazla yıldız görebiliyorum.</p>

  <p>Başım zonkluyor, yüzümün yanındaki yeni bir yaradan taze kan akıyor. Ama vücudumda dolaşan adrenalin, acıyı duymamı engelliyor.</p>

  <p>Yanıma, yere bir el feneri atıyor ve kendi fenerini arabayla demir kapıdan içeri girince gördüğüm dökülen binaya çeviriyor. “Önden buyurun.”</p>

  <p>El fenerini alıp zorlanarak ayağa kalkıyorum. Sendeleyerek binaya doğru yürürken çıplak ayaklarımla ıslak gazetelere basıyorum. Sağa sola atılmış bira kutularına, ışığın altında parıldayan cam parçalarına basmamaya çalışıyorum.</p>

  <p>Binanın ana giriş kapısına yaklaşırken, bu terk edilmiş otoparkın başka bir gece nasıl görüneceğini hayal ediyorum. Henüz gelmemiş bir gecede. Kışın ilk günleri, yağan karın perdesi altındaki karanlıkta kırmızı ve mavi ışıklar yanıp sönüyor. Yıkıntılarda polisler ve kadavra köpekleri dolaşıyor; çıplak, katledilmiş ve çürümüş cesedimi içeride buldukları sırada bir devriye aracı Logan Meydanı’ndaki kumtaşından evimizin önüne park ediyor. Saat sabahın ikisi, Daniela geceliğiyle kapıya çıkıyor. Haftalardır kayıp olduğum için artık dönmeyeceğimi içten içe biliyor, bu zalim gerçeğe artık alıştığını düşünüyor ama omuzları kar tutmuş, ciddi ve sert bakışlı polis memurlarını ve saygılı tavırlarla kollarının altına kıstırdıkları siperli şapkalarını görünce... içinde, varlığından bile haberdar olmadığı bir şey kırılıveriyor. Dizleri çözülüyor, gücünü yitiriyor ve paspasın üstüne çöktüğü sırada arkasındaki gıcırdayan merdivenlerden inen gözleri kızarmış, saçları dağılmış Charlie soruyor: “Babam için mi gelmişler?”</p>

  <p>Binaya yaklaşırken giriş kapısının üstündeki rengi atmış tuğlaların üstünde iki tane sözcük beliriyor. Yalnızca CAGO ELEKTRİK harflerini seçebiliyorum.</p>

  <p>Tuğlaların arasındaki bir delikten içeri girmeye zorluyor beni.</p>

  <p>El fenerlerimizin ışığı ön taraftaki büroyu aydınlatıyor.</p>

  <p>Metal çerçevelerine kadar çürümüş mobilyalar.</p>

  <p>Eski bir su soğutucu.</p>

  <p>Eski bir kamp ateşinin kalıntıları.</p>

  <p>Parçalanmış bir uyku tulumu.</p>

  <p>Küflü halının üzerinde kullanılmış prezervatifler.</p>

  <p>Uzun bir koridora giriyoruz.</p>

  <p>El fenerlerinin ışığı olmasa burnumuzun dibini bile göremezdik.</p>

  <p>Durup el fenerimle koridorun sonunu aydınlatıyorum ama karanlıktan başka bir şey yok ileride. Ayaklarımın altındaki yamuk duran muşambaların üzerinde daha az döküntü var ve duvarların dışında esen rüzgârın uzaktan gelen hafif uğultusundan başka ses duyulmuyor.</p>

  <p>Her saniye biraz daha üşüyorum.</p>

  <p>Tabancanın namlusunu böbreğime yaslayıp beni yürümeye zorluyor.</p>

  <p>Beni öldürmeden önce hakkımda her şeyi öğrenmeye karar veren bir psikopatın dikkatini nasıl çekmiş olabilirim acaba? Yabancılarla sık sık konuşurum. Belki kampüsün yakınlarındaki kahvecide karşılaşmışızdır. Ya da trende. Veya hep gittiğim barda bira içerken.</p>

  <p>Charlie ve Daniela için de bir planı var mı?</p>

  <p>“Yalvarmamı mı istiyorsun?” diye soruyorum, çatlamaya başlayan sesimle. “Çünkü ne istersen yaparım.”</p>

  <p>Korkunç olan da bunun doğru olması. Kendimi rezil etmekten hiç çekinmem. Başka birinin canını yakarım, ne isterse yaparım - yeter ki beni mahalleme götürsün ve bu gece olması gerektiği gibi devam etsin; evime aileme dönebileyim, onlara söz verdiğim gibi dondurma götürebileyim.</p>

  <p>“Ne karşılığında?” diyor. “Seni bırakmam karşılığında mı?”</p>

  <p>“Evet.”</p>

  <p>Kahkahası koridorda yankılanıyor. “Kendini kurtarmak için neler yapabileceğini görmekten korkuyorum.”</p>

  <p>“Neden kurtaracakmışım kendimi peki?”</p>

  <p>Cevap vermiyor.</p>

  <p>Dizlerimin üstüne çöküyorum.</p>

  <p>Elimden düşen fener koridorda yuvarlanıyor.</p>

  <p>“Lütfen” diye yalvarıyorum. “Bunu yapmak zorunda değilsin.” Kendi sesimi tanımakta güçlük çekiyorum. “Çekip gidebilirsin. Beni incitmeyi neden istediğini bilmiyorum ama biraz düşün ne olur. Ben...”</p>

  <p>“Jason.”</p>

  <p>“...Ailemi seviyorum. Karımı seviyorum. Oğlumu...”</p>

  <p>“Jason.”</p>

  <p>“...Seviyorum.”</p>

  <p>“Jason!”</p>

  <p>“<i>Ne istersen</i> yaparım.”</p>

  <p>Kontrol edilmez bir biçimde titriyorum şimdi - hem soğuktan hem korkudan.</p>

  <p>Mideme bir tekme atıyor ve ciğerlerimdeki hava boşalırken sırtüstü yuvarlanıyorum. Üzerime çöküp tabancasının namlusunu ağzıma sokuyor. Boğazımdaki eski yağ ve karbon kalıntısı midemi kaldırıyor.</p>

  <p>Gece içtiğim şarabı ve viskiyi kusmaya başlamamdan iki saniye önce silahını geri çekiyor.</p>

  <p>“Kalk ayağa!” diye haykırıyor.</p>

  <p>Kolumu yakalıyor, beni çekerek ayağa kaldırıyor.</p>

  <p>Silahını yüzüme doğrultup feneri yeniden elime tutuşturuyor.</p>

  <p>Yüzündeki maskeye bakıyorum, el fenerim tabancasını aydınlatıyor.</p>

  <p>Silahı ilk kez yakından görüyorum. Silahlar hakkında hemen hemen hiçbir şey bilmiyorum; yalnızca horozu ve topu olan bir tabanca olduğundan, namlusunun ucundaki kocaman deliğin sonumu getirebileceğinden haberdarım. El fenerimin ışığı, yüzüme doğrultulmuş olan kurşunun ucunun bakır rengi parıltısını görmemi sağlıyor. Nedense bu adamın tek odalı apartman dairesinde tabancanın topuna mermileri birer birer yerleştirerek yapacağı şeye hazırlandığını görür gibi oluyorum.</p>

  <p>Burada ölüp gideceğim, belki de şimdi.</p>

  <p>Her an sonum gelecekmiş gibi hissediyorum.</p>

  <p>“Yürü” diye homurdanıyor.</p>

  <p>Yürümeye başlıyorum.</p>

  <p>Bir yol ayrımına gelip başka bir koridora dönüyoruz; bu seferki daha geniş, yüksek tavanlı ve kemerli. Havada boğucu bir nem var. Uzaktan pıt... pıt... pıt... damlayan su sesi geliyor. Duvarlar beton, yerler ise muşamba yerine her adımımızda biraz daha yoğunlaşan ve ıslanan yosunla kaplı.</p>

  <p>Tabancanın hâlâ ağzımda hissettiğim tadına asitli safra tadı karışıyor.</p>

  <p>Yüzüm soğuktan hissizleşmeye başladı.</p>

  <p>Kafamın içinde bir şeyler yapmamı, ne olursa olsun bir şeyler denememi haykıran ince bir ses var. Kuzu gibi itaat etme ona. Neden işini kolaylaştırıyorsun?</p>

  <p>Cevabı basit.</p>

  <p>Çünkü korkuyorum.</p>

  <p>Öyle çok korkuyorum ki dik durmakta bile zorlanıyorum.</p>

  <p>Düşüncelerim parça parça, dağınık.</p>

  <p>Kurbanların neden karşı koymadığını anlıyorum şimdi. Bu adamı alt edebileceğimi hayal bile edemiyorum. Kaçmaya çalışmayı da.</p>

  <p>En utanç verici gerçek de şu: Bir yanım içten içe her şeyin bir an önce olup bitmesini istiyor, çünkü ölüler korku da hissetmiyor acı da. Bu benim korkak biri olduğum anlamına mı geliyor? Ölmeden önce yüzleşmem gereken son gerçek bu mu?</p>

  <p>Hayır.</p>

  <p>Bir şeyler yapmam gerekiyor.</p>

  <p>Tünelden çıkıyoruz, çıplak ayaklarımın altını donduran metal bir yüzeyde yürüyoruz. Bir platformu çevreleyen paslı demirden bir parmaklığa tutunuyorum. Burası daha soğuk, açık bir alanda olduğumuz belli.</p>

  <p>Sarı ay, Michigan Gölü’nün üstünde yavaş yavaş yükseliyor.</p>

  <p>Işığı geniş bir odanın yüksekteki pencerelerinden içeri süzülüyor, el fenerine muhtaç olmadan çevremi görebiliyorum.</p>

  <p>Midem çalkalanıyor.</p>

  <p>On beş metre yüksekliğinde açık bir merdivenin tepesinde duruyoruz.</p>

  <p>İçerisi bir yağlıboya tabloyu andırıyor, ayın kadim ışığı aşağıdaki bir sıra jeneratörü ve yukarıdaki putrellerden kafesi aydınlatıyor.</p>

  <p>Burası bir katedral kadar sessiz.</p>

  <p>“Aşağı ineceğiz” diyor. “Adımlarına dikkat et.”</p>

  <p>Alttaki merdiven sahanlığına iner inmez el fenerini sımsıkı yakalayıp dönüyorum, yumruğumu başına doğru sallıyorum...</p>

  <p>Ve boşluğa vuruyorum. Devinimin kuvvetiyle kendimi hamleye başladığım yerde buluyorum.</p>

  <p>Ve dengemi yitirip düşüyorum.</p>

  <p>Alttaki merdiven sahanlığına sertçe çarpıyorum, elimden kurtulan fener düşüp görünmez oluyor.</p>

  <p>Bir saniye sonra patlamayı andıran bir sesle on beş metre aşağıdaki zemine çarptığını duyuyorum.</p>

  <p>Beni kaçıran adam, yüzündeki ifadesiz maskeyle başını yana yatırmış, silahını doğrultmuş bana bakıyor.</p>

  <p>Tabancanın horozunu başparmağıyla geriye çekip bana doğru bir adım atıyor.</p>

  <p>Dizini böğrüme indirip beni yere yapıştırıyor, inliyorum.</p>

  <p>Tabancayı başıma yaslıyor.</p>

  <p>“İtiraf etmem gerekiyor, denediğin için seninle gurur duyuyorum” diyor. “Beş para etmez bir denemeydi ama olsun. Ne yapacağına sen daha karar vermeden anladım ama en azından çaba harcadığını gördük.”</p>

  <p>Boynumun yan tarafında keskin bir acı hissedince irkiliyorum.</p>

  <p>“Mücadele etme” diyor.</p>

  <p>“Ne verdin bana?”</p>

  <p>Cevap vermesine fırsat kalmadan bir şey sanki bir TIR gibi kan-beyin bariyerimi aşıyor. Aynı anda hem dayanılmaz bir ağırlık hissediyorum hem de hafifliyorum, dünya etrafımda dönmeye başlıyor, her şey altüst oluyor.</p>

  <p>Sonra, geldiği gibi hızla geçip gidiyor bu his.</p>

  <p>Bir başka iğne bacağıma saplanıyor.</p>

  <p>Haykırıyorum. İki şırıngayı da merdivenlerden aşağı atıyor. “Haydi gidelim.”</p>

  <p>“Bana ne yaptın?”</p>

  <p>“Kalk!”</p>

  <p>Tırabzana tutunup ayağa kalkıyorum. Düştüğüm için dizim kanıyor. Başım da hâlâ kanıyor. Üşüyorum, pisim, ıslağım, dişlerim öyle feci tıkırdıyor ki kırılacak sanıyorum.</p>

  <p>Aşağı iniyoruz, çürümüş çelikten merdivenler ağırlığımızın altında titriyor. Merdivenlerin sonuna gelince bir dizi eski jeneratörün arasından yürüyoruz.</p>

  <p>İçinde olduğumuz oda, aşağıdan daha da büyük görünüyor.</p>

  <p>Odanın ortasında duruyor, el fenerini jeneratörlerden birine yaslanmış duran bir spor çantasına çeviriyor.</p>

  <p>“Yeni giysilerin. Acele et.”</p>

  <p>“Yeni giysiler mi? Ben...”</p>

  <p>“Anlamana gerek yok. Yalnızca giyin, yeter.”</p>

  <p>Korkuma rağmen bir an için umutlanıyorum. Beni öldürmeyecek mi? Öldürecek olsa neden giyinmemi istesin? Kurtulma şansım var mı?</p>

  <p>“Kimsin sen?” diye soruyorum.</p>

  <p>“Çabuk ol. Fazla zamanın kalmadı.”</p>

  <p>Spor çantanın başına diz çöküyorum.</p>

  <p>“Önce temizlen.”</p>

  <p>En üstteki havluyla ayaklarımdaki çamuru, dizimdeki kanı ve yüzümü siliyorum. Çantadaki iç çamaşırı ve kot pantolon üzerime tam oluyor. Bana ne enjekte etti bilmiyorum ama etkisini parmak uçlarımda hissediyorum - ekose gömleğin düğmelerini iliklemekte zorlanıyorum. Ayaklarım bağcıksız deri ayakkabılara kolayca giriyor. Kot pantolon kadar rahat onlar da.</p>

  <p>Artık üşümüyorum. Göğsümün ortasından kollarıma ve bacaklarıma ısı yayılıyor sanki.</p>

  <p>“Ceketi de giy.”</p>

  <p>Çantanın dibindeki siyah deri ceketi alıp üzerime geçiriyorum.</p>

  <p>“Harika” diyor. “Şimdi otur.”</p>

  <p>Yere oturup sırtımı demir jeneratöre yaslıyorum. Bir lokomotif motoru kadar büyük, dev gibi bir makine bu.</p>

  <p>Karşıma geçip oturuyor, silahı hâlâ üzerimde.</p>

  <p>Ay ışığı içeri doluyor, yüksekteki kırık camlardan yansıyarak aşağı gönderdiği ışık şeritleri odayı aydınlatıyor.</p>

  <p>Karmakarışık kabloları.</p>

  <p>Dişli çarklarını.</p>

  <p>Manivelalar ve kasnakları.</p>

  <p>Başka bir çağın teknolojisi.</p>

  <p>“Şimdi ne olacak?” diye soruyorum.</p>

  <p>“Bekleyeceğiz.”</p>

  <p>“Neyi?”</p>

  <p>Elini sallayarak geçiştiriyor sorumu.</p>

  <p>Tuhaf bir sakinlik çöküyor üzerime. Beklenmedik bir huzur.</p>

  <p>“Beni buraya öldürmek için mi getirdin?” diye soruyorum.</p>

  <p>“Hayır.”</p>

  <p>Eski makineye yaslanırken öyle rahatım ki sanki içine gömülüyorum.</p>

  <p>“Ama öldüreceğini sanmamı istedin.”</p>

  <p>“Başka yolu yoktu.”</p>

  <p>“Neyin başka yolu yoktu?”</p>

  <p>“Seni buraya getirmenin.”</p>

  <p>“Peki neden buradayız?”</p>

  <p>Yalnızca başını iki yana sallıyor ve sol elini geyşa maskesinin altına sokup yüzünü kaşıyor.</p>

  <p>Tuhaf hissediyorum.</p>

  <p>Sanki hem bir film izliyorum hem de filmin içindeyim.</p>

  <p>Dayanılmaz bir rehavet çöküyor üzerime.</p>

  <p>Başım düşüyor.</p>

  <p>“Direnme, bırak kendini” diyor.</p>

  <p>Ama bırakmıyorum. Mücadele ediyorum, bir yandan da tiz sesinin ne kadar rahatsız edici bir şekilde değiştiğini düşünüyorum. Artık farklı bir adam ve şu anda olduğu kişiyle az önce sergilediği şiddet beni dehşete düşürmeli. Bu kadar sakin olmamalıyım ama bedenim huzurla sızlıyor sanki.</p>

  <p>Dingin, dalgın ve uzak hissediyorum.</p>

  <p>Sanki itiraf eder gibi anlatıp duruyor: “Uzun bir yoldu. Burada oturmuş sana baktığıma inanamıyorum. Seninle konuştuğuma. Anlamadığını biliyorum ama sana sormak istediğim öyle çok şey var ki.”</p>

  <p>“Hangi konuda?”</p>

  <p>“Sen olmanın nasıl bir his olduğu konusunda.”</p>

  <p>“Nasıl yani?”</p>

  <p>Duraksıyor, sonra konuşuyor: “Dünyadaki yerin hakkında ne düşünüyorsun, Jason?”</p>

  <p>Yavaşça, dikkatle cevap veriyorum: “Bu gece bana yaptıkların düşünüldüğünde ilginç bir soru bu.”</p>

  <p>“Hayatından memnun musun?”</p>

  <p>Şu anın gölgesinde, hayatım acı verecek kadar güzel.</p>

  <p>“Harika bir ailem var. Tatmin edici bir işim. Rahatız. Kimse hasta değil.”</p>

  <p>Dilim ağırlaşıyor sanki. Peltekleşiyorum.</p>

  <p>“Fakat?”</p>

  <p>“Hayatım harika. Ama olağanüstü değil. Bir zamanlar öyle olması ihtimali vardı.”</p>

  <p>“Hırsını öldürdün, değil mi?”</p>

  <p>“Doğal nedenlerle öldü. İhmal ve bakımsızlıktan.”</p>

  <p>“Peki tam olarak ne olduğunu biliyor musun? Belli bir an var mı?..”</p>

  <p>“Oğlum. Yirmi yedi yaşındaydım, Daniela ve ben birkaç aydır birlikteydik. Bana hamile olduğunu söyledi. Birlikte eğleniyorduk ama âşık değildik. Belki de öyleydik. Bilmiyorum. Ama birlikte bir aile kurma niyetinde olmadığımızı biliyorum.”</p>

  <p>“Kurdunuz yine de.”</p>

  <p>“Bilim insanıysan, yirmili yaşlarının sonu çok önemlidir. Otuz yaşından önce mühim bir makale yayınlamazsan seni ciddiye almazlar artık.”</p>

  <p>Belki bana verdiği uyuşturucu yüzündendi ama konuşmak iyi geliyordu. Yaşadığım en çılgın iki saatten sonra bir normallik vahasında gibiydik. Doğru olmadığını biliyorum ama konuştuğumuz sürece kötü hiçbir şey olamazmış gibi geliyordu bana. Sanki sözcükler koruyordu beni.</p>

  <p>“Önemli bir şeyler planlıyor muydun peki?” diye soruyor.</p>

  <p>Artık gözlerimi açık tutmakta bile zorlanıyorum.</p>

  <p>“Evet.”</p>

  <p>“Neydi peki?”</p>

  <p>Sesi uzaktan geliyor.</p>

  <p>“İnsan gözüyle görülebilen bir nesnenin kuantum süper-pozisyonu yaratmaya çalışıyordum.”</p>

  <p>“Araştırmanı neden yarım bıraktın?”</p>

  <p>“Charlie doğduğunda hayatının ilk yılı boyunca önemli sağlık sorunları yaşadı. Temiz bir odada binlerce saat geçirmem gerekiyordu ama vaktim yoktu. Daniela’nın bana ihtiyacı vardı. Oğlumun da. Fonumu kaybettim. Hızım kesildi. Bir süreliğine genç ve yeni dâhiydim ama tökezlediğim zaman yerimi bir başkası aldı.”</p>

  <p>“Daniela’nın yanında olup onunla bir hayat kurduğun için pişman mısın?”</p>

  <p>“Hayır.”</p>

  <p>“Hiç mi pişman olmadın?”</p>

  <p>Daniela’yı düşünüyorum ve duygularım yeniden kabarıyor, anın dehşetini yeniden hissediyorum. Korkum geri dönüyor, o anda iliklerime kadar evimi özlüyorum. Hayatım boyunca hiçbir şeye şu anda ona duyduğum kadar ihtiyaç duymamıştım.</p>

  <p>“Asla.”</p>

  <p>Kendimi yerde buluyorum, yüzüm soğuk betona yapışıyor ve ilaç etkisini göstermeye başlıyor.</p>

  <p>Yanıma gelip diz çöküyor, beni sırtüstü çeviriyor, bu ıssız yerin yüksek pencerelerinden içeri dolan ay ışığına bakıyorum, karanlıkta ışıklar ve renkler dönmeye başlıyor, jeneratörlerin yanında boşluklar açılıp kapanıyor.</p>

  <p>“Onu yeniden görecek miyim?” diye soruyorum.</p>

  <p>“Bilmiyorum.”</p>

  <p>Ona milyonuncu kez benden ne istediğini sormayı düşünüyorum ama sözcükler ağzımdan çıkmıyor.</p>

  <p>Gözlerim kapanıyor, onları açmaya çalışıyorum ama bu mücadeleyi kazanmam mümkün değil.</p>

  <p>Eldivenini çıkarıp çıplak eliyle yüzüme dokunuyor.</p>

  <p>Tuhaf bir şekilde.</p>

  <p>Nazikçe.</p>

  <p>“Beni dinle” diyor. “Korkacaksın ama her şey senin olabilir. İstediğin her şeye sahip olabilirsin. Seni korkutmak zorunda kaldığım için üzgünüm ama bir şekilde buraya getirmem gerekiyordu. Çok üzgünüm, Jason. Bunu ikimiz için yapıyorum.”</p>

  <p><i>Sen kimsin</i>, diye soruyorum ağzımı açıp kapatarak, ses çıkaramadan.</p>

  <p>Karşılık vermek yerine cebine uzanıyor, yeni bir şırınga ve ay ışığında cıva gibi parlayan berrak bir sıvıyla dolu minik bir ampul çıkarıyor.</p>

  <p>Şırınganın kapağını açıp ampulün içindekileri şırıngaya çekiyor.</p>

  <p>Gözkapaklarım yavaş yavaş inerken sol kolunu açıp kendine iğne yapmasını seyrediyorum.</p>

  <p>Sonra ampulü ve şırıngayı beton zemine, aramıza atıyor. Gözlerim tamamen kapanmadan önce gördüğüm son şey yüzüme doğru yuvarlanan minik ilaç şişesi.</p>

  <p>“Şimdi ne olacak?” diye fısıldıyorum.</p>

  <p>“Söylesem de inanmazsın bana” diyor.</p>
</body>
</html>