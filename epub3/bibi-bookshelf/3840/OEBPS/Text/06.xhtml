<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>6</h2>

  <p>Daniela skor tahtasının altındaki açık tribünde, sarmaşık kaplı iç saha duvarının önünde oturuyor. Cumartesi akşamüstü ve sezonun son maçı. Yanında Jason ve Charlie var; Cubs’ın, tıklım tıklım dolu beysbol stadyumunda acıklı bir şekilde yenilmesini seyrediyorlar.</p>

  <p>Ilık sonbahar gününde havada hiç bulut yok.</p>

  <p>Rüzgâr da yok.</p>

  <p>Sanki zaman bile yok.</p>

  <p>Havadaki güzel kokular...</p>

  <p>Kavrulmuş fıstık.</p>

  <p>Patlamış mısır.</p>

  <p>Bira dolu plastik bardaklar.</p>

  <p>Daniela kalabalığın uğultusunu tuhaf bir şekilde rahatlatıcı buluyor. Bir oyuncu topu sahanın dışına gönderdiğinde oyuncunun beysbol sopasını sallaması ve sopanın topa çarpması arasındaki gecikmeyi -ışık hızı ses hızına karşı- fark edebilecek kadar geride oturuyorlar.</p>

  <p>Charlie çocukken beysbol maçlarına gelirlerdi ama Wrigley Sahası’na son gelişlerinin üzerinden çok uzun zaman geçti. Jason dün maça gelmelerini önerdiğinde Charlie’nin bu fikre sıcak bakacağını sanmıyordu, ama oğullarının ruhunda nostaljik bir özel uyanmış olmalıydı, çünkü maça gelmek istedi; şimdi de keyifli ve halinden memnun görünüyor. Hepsi mutlular, güneşin altında neredeyse kusursuz bir memnuniyet üçlüsü oluşturuyorlar, Chicago tarzı sosisli sandviçler yiyor, parlak çimenlerin üstünde koşan oyuncuları seyrediyorlar.</p>

  <p>Hayatındaki en önemli iki erkeğin arasında oturan Daniela artık ısınmış olan birasının verdiği hafifliği hissediyor ama bu akşamüstünün biraz daha farklı olduğunu anlıyor yine de. Farklı olan Charlie mi, Jason mı, kendisi mi bilmiyor. Charlie kendini maça kaptırmış olmalı ki telefonunu beş saniyede bir kontrol etmiyor. Jason da yıllardır olmadığı kadar mutlu görünüyor. Daniela’nın aklına <i>hafiflemiş</i> sözcüğü geliyor. Jason’ın gülümsemesi daha büyük, daha parlak, daha özgür görünüyor.</p>

  <p>Daniela’ya dokunmadan duramıyor ayrıca.</p>

  <p>Belki de farklı olan kendisidir.</p>

  <p>Belki de farklı hissetmesinin nedeni bu bira, kristal gibi berrak sonbahar ışığı ve kalabalığın kitlesel enerjisidir.</p>

  <p>Yani yaşadığı şehrin kalbinde bir sonbahar günü bir beysbol maçında olmaktan kaynaklanıyordur her şey.</p>

  <div class="m2"></div>

  <p>Charlie’nin maçtan sona planları olduğu için onu Logan Meydanı’nda bir arkadaşının evine bırakıyorlar, eve uğrayıp üstlerini değiştiriyorlar ve sonra ikisi akşam dışarı çıkıyorlar - şehir merkezine gidiyorlar ama belli bir programları ya da gidecek yerleri yok.</p>

  <p>Cumartesi gecesi öylesine takılıyorlar işte.</p>

  <p>Yoğun akşam trafiğinde Lakeshore Caddesi’nden geçerlerken Daniela on yıllık Suburban’ın yan camından dışarı bakıp “Önce ne yapmak istediğimi biliyorum sanırım” diyor.</p>

  <p>Otuz dakika sonra ışıklarla süslü bir dönme dolabın tepesindeler.</p>

  <p>Navy Pier’in üstünde yavaşça yükselirlerken Daniela şehrin zarif siluetini seyrediyor ve Jason ona sımsıkı sarılıyor.</p>

  <p>Dönme dolabın tepesinde -karnavalın kırk beş metre üstünde- Daniela, Jason’ın çenesini tutup yüzünü ona doğru çevirdiğini hissediyor.</p>

  <p>Yukarıda baş başalar.</p>

  <p>O kadar yüksekte bile havada kurabiyelerin ve pamukşekerin tatlı kokusu duyuluyor.</p>

  <p>Dönme dolapta neşeyle çığlıklar atan çocukların gülüşü.</p>

  <p>Aşağıdaki minyatür golf sahasında neşeli kahkahalar atan bir kadının sesi.</p>

  <p>Jason’ın varlığı hepsini bastırıyor yine de.</p>

  <p>Jason onu öptüğü zaman rüzgârlığının altında küt küt atan kalbini hissedebiliyor Daniela.</p>

  <div class="m2"></div>

  <p>Şehirde bütçelerini aşan lüks bir restoranda akşam yemeği yiyorlar ve sanki yıllardır konuşmamış gibi sohbet ediyorlar.</p>

  <p>İnsanlar ya da eski anılar hakkında değil, fikirler hakkında konuşuyorlar.</p>

  <p>Bir şişe Tempranillo içiyorlar.</p>

  <p>Bir tane daha ısmarlıyorlar.</p>

  <p>Belki de geceyi şehirde geçiririz diye düşünüyorlar.</p>

  <p>Daniela uzun zamandır kocasının bu kadar tutkulu, kendinden bu kadar emin olduğunu görmemişti.</p>

  <p>Jason ateşli, karısına yeniden âşık bir adam gibi davranıyor.</p>

  <p>İkinci şarap şişesini yarıladıklarında Daniela’nın pencereden dışarı baktığını görünce “Ne düşünüyorsun?” diye soruyor.</p>

  <p>“Tehlikeli bir soru bu.”</p>

  <p>“Farkındayım.”</p>

  <p>“Seni düşünüyorum.”</p>

  <p>“Ne olmuş bana?”</p>

  <p>“Sanki benimle yatmaya çalışıyorsun” diyor ve gülüyor. “Demek istediğim, çabalamana gerek olmadığı halde çabalıyorsun sanki. Yaşlı ve evli bir çiftiz biz ve bana öyle geliyor ki sen...”</p>

  <p>“Sana kur mu yapıyorum?”</p>

  <p>“Kesinlikle. Yanlış anlama. Şikâyet etmiyorum. Hem de hiç. Olağanüstü bir şey. Sanırım nereden çıktığını anlamıyorum yalnızca. İyi misin? Bir sorun mu var? Bana söylemediğin bir şey mi var?”</p>

  <p>“İyiyim ben.”</p>

  <p>“Bunların hepsi iki gece önce bir taksinin altında kalmaktan kurtulmanla mı ilgili?”</p>

  <p>“Hayatım gözlerimin önünden film şeridi gibi geçti mi bilmiyorum ama eve döndüğümde her şey farklı geldi bana. Daha gerçek geldi. Şimdi bile, sanki seni ilk defa görüyorum ve karnımda kaygılı bir sancı var. Her saniye seni düşünüyorum. Bu anı yaratan seçimlerimizi düşünüyorum. Birlikte burada, bu güzel masada oturuyoruz. Sonra bu anın gerçekleşmesine engel olabilecek bütün olasılıkları düşünüyorum ve kendimi, bilemiyorum...”</p>

  <p>“Ne?”</p>

  <p>“Çok incinebilir hissediyorum.” Bir an için düşüncelere dalıyor. Sonunda, “Aklımıza gelen her düşüncenin, yapabileceğimiz her seçimin yeni bir dünyaya doğru dallanıp budaklandığını düşününce dehşete kapılmamak elde değil. Bugünkü beysbol maçından sonra Navy Pier’e gittik ve sonra akşam yemeği için buraya geldik, değil mi? Ama bu olanların versiyonlarından biriydi yalnızca. Farklı bir gerçeklikte, limana gitmek yerine konsere gittik. Birinde de evde kaldık. Bir başkasında Lakeshore Caddesi’nde korkunç bir araba kazası geçirdik ve hiçbir yere ulaşamadık.”</p>

  <p>“Ama o diğer gerçeklikler aslında yoklar ki.”</p>

  <p>“Aslına bakarsan onlar da şu anda deneyimlediğimiz gerçeklik kadar gerçek.”</p>

  <p>“Bu nasıl mümkün olur?”</p>

  <p>“Orası muamma işte. Ama ipuçları var. Astrofizikçilerin çoğu yıldızları ve galaksileri bir arada tutan gücün -evrenimizin <i>işlemesini</i> sağlayan şeyin— ölçemediğimiz, doğrudan gözlemleyemediğimiz teorik bir maddeden geldiğine inanıyor. Karanlık madde dedikleri bir şey bu. Bilinen evrenin çoğu karanlık maddeden oluşuyor.”</p>

  <p>“Peki nedir bu tam olarak?”</p>

  <p>“Kimse tam olarak bilmiyor. Fizikçiler kökenini ve ne olduğunu açıklamak için yeni teoriler geliştirmeye çalışıyorlar. Sıradan maddeler gibi kütleçekimi yasalarına tabi olduğunu biliyoruz ama tamamen yepyeni bir şeyden yapılmış olmalı.”</p>

  <p>“Yeni bir maddeden.”</p>

  <p>“Evet. Bazı sicim teorisi uzmanları, çoklu evrenin varlığının ipucu olabileceğini söylüyor.”</p>

  <p>Daniela bir an düşünceli görünüyor ve sonra soruyor: “Peki bütün bu diğer gerçeklikler... onlar nedir?”</p>

  <p>“Bir havuzda yüzen bir balık olduğunu hayal et. İleri ve geri gidebilirsin, yanlara gidebilirsin ama sudan dışarı çıkamazsın. Göl kıyısında durup seni seyreden biri olsa orada olduklarını bile anlamazsın. Sana göre bütün evren o küçük su birikintisinden ibarettir. Şimdi birinin uzanıp seni havuzdan çıkardığını hayal et. Dünyanın tamamı olduğunu sandığın şeyin küçük bir havuz olduğunu görürsün. Başka havuzlar görürsün. Ağaçlar. Yukarıda gökyüzü. Hayalini kurduğundan çok daha büyük ve daha gizemli bir gerçekliğin parçası olduğunu anlarsın.”</p>

  <p>Daniela sandalyesinde arkasına yaslanıyor ve şarabından bir yudum alıyor. “Yani şu anda çevremizde binlerce başka havuz var ama onları göremiyoruz, öyle mi?”</p>

  <p>“Evet, öyle.”</p>

  <p>Jason eskiden hep böyle konuşurdu. Çılgınca teorileriyle onu gecenin geç saatlerine kadar uyutmaz, bazen teoriler geliştirmeyi dener, çoğunlukla yalnızca onu etkilemeye çalışırdı.</p>

  <p>Eskiden de işe yarardı.</p>

  <p>Şimdi de işe yarıyor.</p>

  <p>Daniela bir an başını çevirip oturdukları masanın yanındaki pencereden dışarı bakıyor, çevredeki binaların nehrin cam gibi durgun, kahverengi yüzeyine yansıyan ışıklarını seyrediyor.</p>

  <p>Sonunda şarap kadehinin üzerinden ona bakıyor, bakışları karşılaşıyor, masadaki mumun ışığı aralarında titriyor.</p>

  <p>Daniela, “Oradaki havuzlardan birinde araştırmasına devam eden bir Jason da var mı sence?” diye soruyor. “Hayatın araya girmesine izin vermeden yirmili yaşlarında yaptığın planlara sadık kalan bir Jason?”</p>

  <p>Jason gülümsüyor. “Aklımdan geçti doğrusu.”</p>

  <p>“Belki de benim ünlü bir sanatçı olduğum bir dünya da vardır? Bunların hepsinden vazgeçip sanatla uğraştığım?”</p>

  <p>Jason öne eğiliyor, Daniela’nın iki elini birden tutabilmek için tabakları masanın kenarına itiyor.</p>

  <p>“Orada ikimizin de benzer ve farklı hayatlar yaşadığı milyonlarca havuz olsa bile, şu andakinden, buradakinden daha iyisi yok. Dünyada başka hiçbir şeyden bu kadar emin değilim.”</p>
</body>
</html>