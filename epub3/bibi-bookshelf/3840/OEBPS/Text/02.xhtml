<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>2</h2>

  <p>Ayak bileklerimi tutan elleri hissediyorum.</p>

  <p>Başka bir çift el omuzlarımın altına kayarken, bir kadın “Küpten nasıl çıkmış?” diye soruyor.</p>

  <p>“Hiçbir fikrim yok” diyor bir erkek sesi. “Bak, kendine geliyor.”</p>

  <p>Gözlerimi açıyorum ama bulanık hareketlerden ve ışıktan başka bir şey göremiyorum.</p>

  <p>Adam, “Onu buradan çıkaralım hemen” diyor.</p>

  <p>Konuşmaya çalışıyorum ama ağzımdan karmakarışık, anlamsız sözcükler dökülüyor.</p>

  <p>“Dr. Dessen?” diyor kadın. “Beni duyabiliyor musunuz? Sizi kaldırıp sedyeye yerleştireceğiz şimdi.”</p>

  <p>Ayaklarıma doğru bakınca bir adamın yüzü beliriyor karşımda yavaş yavaş. Alüminyumlanmış, maskeli bir koruyucu kostümün vizörünün arkasından bana bakıyor.</p>

  <p>Başımın arkasındaki kadına bakarak, “Bir, iki, üç” diyor.</p>

  <p>Beni kaldırıp bir tekerlekli sedyeye yerleştiriyorlar, ayak ve el bileklerimi kayışlarla sedyeye bağlıyorlar.</p>

  <p>“Bu önlemler yalnızca sizi korumak için, Dr. Dessen.”</p>

  <p>Sedyeyi iterlerken yaklaşık on metre yukarıdaki tavanı seyrediyorum.</p>

  <p>Neredeyim ben? Bir hangarda mı?</p>

  <p>Bir anı beliriyor zihnimde — boynumu delen bir iğneyi hatırlıyorum. Bana bir şey enjekte edildi. Bu da bir halüsinasyon olmalı.</p>

  <p>Bir telsiz sesi geliyor: “Tahliye ekibi, rapor verin. Tamam.”</p>

  <p>Kadın heyecanlı bir sesle karşılık veriyor: “Dessen’ı aldık. Yoldayız. Tamam.”</p>

  <p>Dönen tekerleklerin gıcırtısını duyuyorum.</p>

  <p>“Anlaşıldı. İlk durum değerlendirmeniz nedir? Tamam.”</p>

  <p>Kadın eldivenli eliyle uzanıyor, cırt cırtlı bir bantla sol koluma takılmış bir tür monitör cihazını açıyor.</p>

  <p>“Nabız: bir-on beş. Tansiyon: yüz kırk doksan iki. Vücut ısısı: otuz yedi buçuk. Oksijen satürasyonu: yüzde doksan. GGT: 60. Tahmini varış süresi otuz saniye. Tamam.”</p>

  <p>Bir cızırtı duyunca şaşırıyorum.</p>

  <p>Yavaşça açılan mahzen kapısını andıran ağır bir kapıdan geçiyoruz.</p>

  <p>Tanrı aşkına.</p>

  <p><i>Sakin ol. Bunlar gerçek değil.</i></p>

  <p>Sedyenin tekerlekleri daha fazla gıcırdıyor, hızlanıyoruz.</p>

  <p>Plastik örtülerle kaplı bir koridordayız, başımızın üstündeki floresan lambaların parlak ışığında gözlerimi kısıyorum.</p>

  <p>Kapılar uğursuz bir tangırtı çıkararak kale kapısı gibi kapanıyor arkamızdan.</p>

  <p>Sedyeyi bir ameliyat odasına, üzerinde pozitif basınç giysisi olan, sıra sıra cerrahi aydınlatma lambalarının altında dikilen heybetli bir adama doğru götürüyorlar.</p>

  <p>Vizörünün arkasından bana bakıp gülümsüyor ve sanki beni tanıyormuş gibi, ‘Yeniden hoş geldin Jason” diyor. “Tebrikler. Başardın.”</p>

  <p>Yeniden mi?</p>

  <p>Yalnızca gözlerini görebiliyorum ama bana tanıdık gelmiyor.</p>

  <p>“Ağrın var mı?” diye soruyor.</p>

  <p>Başımı iki yana sallıyorum.</p>

  <p>“Yüzündeki kesikler ve morluklar nasıl oldu, biliyor musun?”</p>

  <p>Başımı iki yana sallıyorum.</p>

  <p>“Kim olduğunu biliyor musun?”</p>

  <p>Başımı evet anlamında sallıyorum.</p>

  <p>“Nerede olduğunu biliyor musun?”</p>

  <p>Başımı iki yana sallıyorum.</p>

  <p>“Beni tanıdın mı?”</p>

  <p>Başımı iki yana sallıyorum.</p>

  <p>“Ben Leighton Vance, idari amir ve askeri hekim. Meslektaşın ve arkadaşın.” Eline bir ameliyat makası alıyor. “Seni bu giysilerden kurtarmam gerek.”</p>

  <p>Kolumdaki monitör cihazını çıkarıyor, kot pantolonumu ve iç çamaşırımı kesip metal bir tepsiye atıyor. Gömleğimi keserken tepemdeki parlak ışıklara bakıp paniklememeye çalışıyorum.</p>

  <p>Ama çıplağım ve bir sedyeye bağlanmış haldeyim.</p>

  <p>Hayır, diye hatırlatıyorum kendi kendime, çıplak ve bir sandalyeye bağlanmış olduğumu sanıyorum; <i>bir halüsinasyon bu.</i> Bunların hiçbiri gerçek değil.</p>

  <p>Leighton ayakkabılarımla giysilerimin durduğu tepsiyi kaldırıp başımın arkasında duran, göremediğim birine veriyor. “Hepsine test yapın.”</p>

  <p>Odadan çıkan ayak seslerini duyuyorum.</p>

  <p>Leighton kolumu pamukla silmeden bir saniye önce izopropil alkolün keskin kokusunu alıyorum.</p>

  <p>Dirseğimin üstüne bir turnike bağlıyor.</p>

  <p>“Birazcık kan alacağım sadece” diyor ve alet tepsisinden kocaman bir hipodermik iğne alıyor.</p>

  <p>Eli çok hafif, iğnenin koluma battığını hissetmiyorum bile.</p>

  <p>İşini bitirince sedyeyi ameliyathanenin uzak ucuna, cam bir kapıya doğru götürüyor. Kapının yanındaki duvarda dokunmatik bir ekran var.</p>

  <p>“Keşke eğlencenin şimdi başladığını söyleyebilseydim sana” diyor. “Birazdan olacakları hatırlayamayacak kadar sersemlemiş olman en iyisi olurdu.”</p>

  <p>Neler olduğunu sormaya çalışıyorum ama sözcükler ağzımdan çıkmıyor. Leighton’ın parmakları dokunmatik ekranın üstünde dans ediyor. Cam kapı açılıyor, beni sedyenin ancak sığdığı küçük bir bölmeye sokuyor.</p>

  <p>“Doksan saniye” diyor. “Bir şey olmayacak sana. Deneklerin hiçbiri ölmedi.”</p>

  <p>Basınçlı bir tıslama sesi geliyor, cam kapılar kapanıyor.</p>

  <p>Tavana gömülü lambalar soğuk mavi ışıklarla parıldıyor.</p>

  <p>Boynumu uzatıp çevremi görmeye çalışıyorum.</p>

  <p>İki yanımdaki duvarlarda sıra sıra minik delikler var.</p>

  <p>Yoğun, soğuk bir sis tavandan fışkırarak gövdemi baştan aşağı kaplıyor.</p>

  <p>Bedenim geriliyor, soğuk sprey bedenimde topaklanıp buz kesiyor.</p>

  <p>Titremeye başlıyorum, o sırada odanın duvarları vınlıyor.</p>

  <p>Deliklerden giderek yükselen bir tıslama sesi geliyor ve beyaz buhar sızıyor.</p>

  <p>Buhar yoğunlaşıyor, daha hızlı çıkıyor.</p>

  <p>Sonra sıvıya dönüşüp fışkırıyor.</p>

  <p>İki yandan fışkıran sıvılar sedyenin üzerinde çarpışıyor, odaya dolan yoğun buhar başımın üstündeki ışıkları bile görmemi engelliyor. Tenime değdiği yerde donan damlacıklar dağılarak acı patlamalarına dönüşüyor.</p>

  <p>Fanlar tersine dönmeye başlıyor.</p>

  <p>Odadaki gaz beş saniye içinde boşalıyor, geride tuhaf bir koku kalıyor. Bu koku aklıma yaz akşamüstleri fırtına öncesinde havayı kaplayan kokuları getiriyor - kuru şimşek ve ozon.</p>

  <p>Gaz ile tenimde buz kesen sıvının tepkimesi asit banyosu gibi yakan, cızırdayan bir köpük bırakıyor geride.</p>

  <p>Homurdanıyor, bağlarımdan kurtulmaya çalışarak çırpınıyor, bunun daha ne kadar süreceğini merak ediyorum. Acı eşiğim yüksektir ama şu an ya bunu durdursunlar ya da beni öldürsünler istiyorum.</p>

  <p>Düşünceler ışık hızında dolaşıyor beynimde.</p>

  <p>Zihnimi bu şekilde etkileyebilecek bir ilaç var mı? Böyle dehşet verici bir netlikle halüsinasyonlar yaratabilecek ve acı çektirebilecek?</p>

  <p>Bu acı çok yoğun, çok gerçek.</p>

  <p>Peki ya olanlar gerçekse?</p>

  <p>CIA’in eline falan mı düştüm? insanlar üzerinde deney yapan gizli bir klinikte miyim? Beni kaçıranlar gizli ajanlar mı?</p>

  <p>Tavandan itfaiye hortumundan fışkırıyormuş gibi akan gürül gürül, ılık, rahatlatıcı su tenimi yakan köpükleri temizliyor.</p>

  <p>Sular kapanınca deliklerden sıcak hava fışkırıyor, ısınmış çöl rüzgârı gibi dağlıyor tenimi.</p>

  <p>Tenimdeki acı geçiyor.</p>

  <p>Arkamdaki kapı açılıyor, sedyeyi çıkarıyorlar.</p>

  <p>Leighton başıma dikilip bana bakıyor. “O kadar da kötü değildi ha?” Beni ameliyathaneden geçirip yandaki muayene odasına alıyor, bileklerimdeki bağları çözüp çıkarıyor.</p>

  <p>Eldivenli eliyle beni doğrultup sedyeye oturmama yardım ediyor. Başım ağırlaşıyor, çevremde fır fır dönen odanın düzelmesi birkaç saniye alıyor.</p>

  <p>Beni inceliyor.</p>

  <p>“Daha iyi misin?”</p>

  <p>Başımı sallıyorum. Odada bir yatak ve üzerinde özenle katlanmış kıyafetler duran bir komodin var. Duvarlar keçe kaplı. Odada sivri kenarlı hiçbir eşya yok. Sedyenin ucuna kayıyorum, Leighton kolumu dirseğimin üzerinden tutup ayağa kalkmama yardım ediyor.</p>

  <p>Bacaklarım lastikten yapılmış gibi, dizlerim tutmuyor.</p>

  <p>Beni yatağa götürüyor.</p>

  <p>“Seni yalnız bırakayım da giyin. Laboratuvar sonuçların gelince dönerim. Fazla uzun sürmez. Seni bir süre yalnız bırakmamın sakıncası var mı?”</p>

  <p>Sonunda sesim çıkıyor: “Neler olduğunu anlamıyorum. Nerede olduğumu bile...”</p>

  <p>“Sersemlemiş olabilirsin ama geçecek. Seni yakından takip edeceğim. Bunu atlatmana yardım edeceğiz.”</p>

  <p>Sedyeyi kapıya götürüyor ama sonra eşikte duruyor, vizörünün arkasından bana bakıyor. “Seni yeniden görmek gerçekten güzel kardeşim. Apollo On Üç döndüğünde görev kontrol merkezindekiler de böyle hissetmiş olmalı. Seninle hepimiz gurur duyuyoruz.”</p>

  <p>Kapı arkasından kapanıyor.</p>

  <p>Üç tane kilit dili, üç el silah sesi gibi yuvalarına oturuyor.</p>

  <p>Yataktan kalkıp sendeleyerek komodinin yanına gidiyorum.</p>

  <p>O kadar güçsüzüm ki kıyafetlerimi giymem uzun sürüyor - kanvas pantolon, keten bir gömlek, kemer yok.</p>

  <p>Kapının hemen üstündeki güvenlik kamerası beni izliyor.</p>

  <p>Yatağa dönüyorum; steril, sessiz odada tek başıma oturup en son neyi net bir şekilde hatırladığımı düşünüyorum. Bunu denemek bile sahilin birkaç metre açığında boğulmaya benziyor. Sahilde yatan anı parçalarını görebiliyorum, onlara neredeyse dokunabiliyorum ama ciğerlerim suyla doluyor. Başımı suyun üstünde tutamıyorum. Parçaları birleştirmek için ne kadar uğraşırsam, ne kadar enerji harcarsam o kadar çok çırpınıyorum ve giderek daha fazla paniğe kapılıyorum.</p>

  <p>Bu beyaz, duvarları keçe kaplı odada otururken sahip olduğum tek şey...</p>

  <p>Thelonious Monk.</p>

  <p>Kırmızı şarap kokusu.</p>

  <p>Bir mutfakta durup soğan doğramak.</p>

  <p>Çizim yapan bir yeniyetme.</p>

  <p>Bir dakika.</p>

  <p><i>Bir</i> yeniyetme değil.</p>

  <p><i>Benim</i> yeniyetmem.</p>

  <p>Benim oğlum.</p>

  <p><i>Bir</i> mutfak da değil.</p>

  <p><i>Benim</i> mutfağım.</p>

  <p>Benim evim.</p>

  <p>Aile gecemizdi. Birlikte yemek yapıyorduk. Daniela’nın gülümsemesini görebiliyorum. Onun sesini duyuyorum, caz müziğinin de. Soğanın kokusu, Daniela’nın nefesindeki şarabın tatlı ekşi kokusu. Parlak gözleri. Ne kadar güvenli ve kusursuz bir yer mutfağımız, aile gecemizde.</p>

  <p>Ama orada kalmadım. Nedense çıktım oradan. Neden?</p>

  <p>Hatırlamak üzereyim, anının tam eşiğindeyim...</p>

  <p>Kilit dilleri seri ateş ediliyormuş gibi hızla dönerek geri çekiliyor, muayene odasının kapısı açılıyor. Leighton’ın üzerinde pozitif basınç giysisi yerine klasik bir laboratuvar önlüğü var. Kapının önünde durmuş sırıtıyor, heyecandan yerinde zor duruyormuş gibi görünüyor. Şimdi yaklaşık benim yaşlarımda ve bir lise öğrencisi kadar yakışıklı olduğunu görüyorum. Tıraşlı yüzünü gölgelendiren sakalı hafifçe uzamış.</p>

  <p>“Haberler iyi” diyor. “Temizsin.”</p>

  <p>“Neyden temizim?”</p>

  <p>“Radyasyona maruz kalma, biyolojik tehlike, bulaşıcı hastalık. Tam kan tahlili sonuçların sabah elimize ulaşır ama karantinadan çıkabilirsin artık. Ah, sana bir de bunu getirdim.”</p>

  <p>Bana içinde anahtarlar ve bir para klipsi olan kilitli bir torba uzatıyor.</p>

  <p>Plastiğe yapıştırılmış bir parça yapışkan bandın üzerine ispirtolu kalemle “Jason Dessen” yazılmış.</p>

  <p>“Gidelim mi? Seni bekliyorlar.”</p>

  <p>Kişisel eşyalarımı cebime indirip Leighton’ın peşinden ameliyathaneye giriyorum.</p>

  <p>Koridora çıkınca beş-altı tane işçinin duvarlardaki plastik örtüleri sökmeye çalıştığını görüyorum.</p>

  <p>Beni görünce hepsi dönüp alkışlamaya başlıyor.</p>

  <p>Bir kadın, “Harikasın Dessen!” diye haykırıyor.</p>

  <p>Yaklaştığımız zaman cam kapılar kendiliğinden açılıyor.</p>

  <p>Gücüme ve dengeme kavuştuğumu hissediyorum.</p>

  <p>Beni bir merdivene götürüyor, merdivenden çıkarken metal basamaklar her adımımızda çınlıyor.</p>

  <p>“İyi misin?” diye soruyor Leighton.</p>

  <p>“Evet. Nereye gidiyoruz?”</p>

  <p>“Bilgi alacaklar.”</p>

  <p>“Ama ben hiçbir şey...”</p>

  <p>“Görüşme sırasında düşüncelerini kendine saklasan iyi edersin. Biliyorsun, protokol bunu gerektiriyor.”</p>

  <p>İki kat yukarıda, iki buçuk santim kalınlığında cam bir kapı açılıyor. Bir yanında yerden tavana cam pencereler olan bir başka koridora giriyoruz. Camlardan bir hangar görünüyor. Dört katlı binanın koridorları bir orta avluyu andıran bu hangarı çevreliyor.</p>

  <p>Etrafı daha iyi görmek için pencerelere doğru gidiyorum ama Leighton beni soldaki ikinci kapıya doğru çekiştirip loş bir odaya sokuyor. Siyah pantolon ceket takım giymiş bir kadın gelişimi bekler gibi bir masanın arkasında dikiliyor.</p>

  <p>“Merhaba Jason” diyor.</p>

  <p>“Merhaba.”</p>

  <p>Bir an dikkatle gözlerime bakıyor, o sırada Leighton monitörü sol koluma bağlıyor.</p>

  <p>“Sakıncası yok değil mi?” diye soruyor. “Durumunu bir süre daha takip etmek istiyorum. Yakında buna gerek kalmayacak.”</p>

  <p>Leighton elini nazikçe sırtıma koyuyor ve içeri girmem için yönlendiriyor beni.</p>

  <p>Kapının arkamdan kapandığını duyuyorum.</p>

  <p>Kadın kırklı yaşlarında. Kısa, siyah saçlı; kâkülleri aynı anda hem nazik hem de sorgulayıcı olmayı başaran gözlerinin hemen üstünde.</p>

  <p>Odadaki ışık yumuşak ve sakinleştirici; aklıma, film başlamadan önce sinema salonlarına verilen loş ışık geliyor.</p>

  <p>Odada iki tane düz arkalıklı ahşap sandalye var, küçük masada da bir dizüstü bilgisayar, su dolu bir sürahi, iki bardak, çelik bir karaf ve kokusu odayı dolduran kaliteli kahve dolu bir kupa.</p>

  <p>Duvarlar ve tavan füme rengi mat camdan.</p>

  <p>“Oturursan başlayabiliriz, Jason.”</p>

  <p>Beş saniye kadar tereddüt ediyorum, odadan çıkıp gitmeyi düşünüyorum ama içimden bir ses bunun kötü, hatta feci bir fikir olduğunu söylüyor.</p>

  <p>Böylece sandalyelerden birine oturuyor, sürahiye uzanıyor ve kendime bir bardak su koyuyorum.</p>

  <p>“Açsan yiyecek bir şeyler getirtebiliriz” diyor kadın.</p>

  <p>“Hayır, teşekkürler.”</p>

  <p>Sonunda karşımdaki sandalyeye yerleşip gözlüğünü itiyor ve dizüstü bilgisayarında bir şeyler yazıyor.</p>

  <p>“Saat...” Kol saatine bakıyor. “Öğlen 12.00, Ekim’in 2’si. Ben Amanda Lucas, personel numaram dokuz-beş-altı-yedi ve bu akşam yanımda...” Beni işaret ediyor.</p>

  <p>“Şey, Jason Dessen.”</p>

  <p>“Teşekkürler Jason. Arkaplan bilgisi olarak, kayıtlara geçmesi için anlatıyorum: 1 Ekim’de, saat 10.59 sularında teknisyen Chad Hodge rutin bina içi denetimini yaparken Dr. Dessen’ı hangarda bilinci kapalı yatarken buldu. Tahliye ekibi harekete geçirildi ve Dr. Dessen 23.24’te karantinaya alındı. Dekontaminasyondan sonra, ilk tahliller yapıldı ve Dr. Leighton Vance’in olumlu yöndeki görüşünden sonra Dr. Dessen alt seviyenin ikinci katında bulunan görüşme odasına getirildi, burada bilgilendirme görüşmesi başladı.”</p>

  <p>Başını kaldırmış bana bakıyor, gülümsüyor.</p>

  <p>“Jason, geri dönmene çok sevindik. Saat geç oldu ama ekibin çoğu haberi alınca şehirden buraya geldi. Tahmin edebileceğin üzere, şu anda hepsi aynanın arkasında.”</p>

  <p>Çevremizde alkış sesleri beliriyor, insanlar adımı haykırarak tezahürat yapıyor.</p>

  <p>Işıklar açılıyor ve duvarların arkasını görüyorum. Camdan görüşme odasının çevresinde tribün şeklinde dizilmiş koltuklar var. On beş-yirmi kişi ayakta beni alkışlıyor, çoğu gülümsüyor, birkaçı büyük bir kahramanlık yaptıktan sonra dönmüşüm gibi gözlerini siliyor.</p>

  <p>İkisinin silahlı olduğunu fark ediyorum, tabancalarının kabzaları ışıkların altında parlıyor.</p>

  <p>Bu iki adam ne gülümsüyor ne alkışlıyor.</p>

  <p>Amanda sandalyesini geri itip ayağa kalkıyor, diğerleriyle birlikte alkışlamaya başlıyor.</p>

  <p>O da çok duygulanmışa benziyor.</p>

  <p>Benim tek düşünebildiğimse başıma ne gelmiş olabileceği.</p>

  <p>Alkışlar kesilince Amanda sandalyesine yerleşiyor.</p>

  <p>“Coşkumuzu mazur gör ama şimdiye dek dönebilen tek kişisin” diyor.</p>

  <p>Neden söz ettiği hakkında en ufak bir fikrim yok. Bir yandan bunu söylemek istiyorum, bir yandan söylememem gerektiğinden kuşkulanıyorum.</p>

  <p>Işıklar yeniden kararıyor.</p>

  <p>Bardağı bir cankurtaran halatıymış gibi sımsıkı tutuyorum.</p>

  <p>“Gideli ne kadar olduğunu biliyor musun?” diye soruyor.</p>

  <p>Nereye gideli?</p>

  <p>“Hayır.”</p>

  <p>“On dört ay.”</p>

  <p>Aman Tanrım.</p>

  <p>“Bu seni şaşırttı mı Jason?”</p>

  <p>“Öyle de denebilir.”</p>

  <p>“Bizler de hop oturup hop kalktık, sabırsızlıkla bekledik, yerimizde zor durduk. Bu soruları sormak için bir yıldan uzun zamandır bekliyoruz: Neler gördün? Nereye gittin? Nasıl geri döndün? Bize her şeyi anlat ve lütfen en baştan başla.”</p>

  <p>Bir yudum su içiyorum, bir uçurumun kenarındaki gevşek bir taşa tutunur gibi son sağlam anıma tutunuyorum - aile gecesinde ailemin yanından ayrılışım.</p>

  <p>Ve sonra...</p>

  <p>Serin sonbahar gecesinde kaldırımda yürüyordum. Bütün barlardan Cubs maçının uğultusu geliyordu.</p>

  <p>Nereye?</p>

  <p>Nereye gidiyordum?</p>

  <p>“Acele etme Jason. Acelemiz yok.”</p>

  <p>Ryan Holder.</p>

  <p>Onu görmeye gidiyordum.</p>

  <p>Village Tap’e yürüdüm, eski oda arkadaşım Ryan Holder’la bir içki içtim - daha doğrusu iki duble kaliteli scotch.</p>

  <p>Olanlardan o mu sorumlu?</p>

  <p>Yeniden merak ediyorum; bu olanlar gerçek mi?</p>

  <p>Su bardağını kaldırıyorum. Son derece gerçek görünüyor, üzerindeki su damlacıkları ve parmak uçlarımdaki soğuk ıslaklığa kadar her ayrıntısı gerçekçi.</p>

  <p>Amanda’nın gözlerinin içine bakıyorum.</p>

  <p>Duvarları inceliyorum.</p>

  <p>Eriyip yok olmuyorlar.</p>

  <p>Şayet bu ilacın etkisiyle gördüğüm bir halüsinasyonsa, eşi benzeri olduğunu sanmıyorum. Görsel veya işitsel bozukluklar yok. Coşku ve mutluluk yok. Bulunduğum yerin bana gerçek gibi gelmemesi değil sorunum. Burada olmamam gerekiyor, hepsi bu. Asıl sorun <i>benim</i> buradaki varlığım. Bunun ne anlama geldiğini bile bilmiyorum, yalnızca sorunun benim varlığım olduğunu iliklerimde hissediyorum.</p>

  <p>Hayır, bu bir halüsinasyon değil. Tamamen farklı bir şey.</p>

  <p>“Farklı bir yaklaşım deneyelim” diyor Amanda. “Hangarda uyanmadan önce hatırladığın son şey ne?”</p>

  <p>“Bir bardaydım.”</p>

  <p>“Orada ne yapıyordun?”</p>

  <p>“Eski bir arkadaşımla buluşmuştum.”</p>

  <p>“Peki bu bar neredeydi?”</p>

  <p>“Logan Meydanı’nda.”</p>

  <p>“Yani hâlâ Chicago’daydın.”</p>

  <p>“Evet.”</p>

  <p>“Tamam, peki tasvir edebilir misin?”</p>

  <p>Sesi kesiliyor, sessizliğe dönüşüyor.</p>

  <p>L demiryolunu görüyorum.</p>

  <p>Karanlık.</p>

  <p>Sessiz.</p>

  <p>Chicago için fazla sessiz.</p>

  <p>Biri geliyor.</p>

  <p>Canımı yakmak isteyen biri.</p>

  <p>Kalbim küt küt atmaya başlıyor.</p>

  <p>Ellerim titriyor.</p>

  <p>Bardağı masaya bırakıyorum.</p>

  <p>“Jason, Leighton yaşamsal faaliyetlerinin hızlandığını söylüyor.”</p>

  <p>Sesini yeniden duyuyorum ama aramızda bir okyanus var sanki.</p>

  <p>Bir tür numara mı bu?</p>

  <p>Benimle oyun mu oynuyorlar?</p>

  <p>Hayır, ona bunu sorma. O sözcükleri söyleme. Olduğunu sandıkları adamı oyna. Bu insanlar sakin, soğukkanlı ve içlerinden <i>ikisi silahlı</i>. Ne söylemeni istiyorlarsa söyle. Çünkü olduğunu sandıkları kişi olmadığını anlarlarsa, ne yapacaksın?</p>

  <p>O zaman belki buradan asla ayrılamazsın.</p>

  <p>Başım zonklamaya başlıyor. Elimi uzatıp kafamın arkasına dokunuyorum, elime gelen şişlik canımı öyle çok yakıyor ki yüzümü buruşturuyorum.</p>

  <p>“Jason?”</p>

  <p>Yaralandım mı?</p>

  <p>Birisi bana saldırdı mı? Ya buraya getirildiysem? Ya bu insanlar bana iyi davransalar da bana bunu yapan kişiyle işbirliği yapıyorlarsa?</p>

  <p>Başımın yan tarafına dokunuyor, ikinci darbenin verdiği hasarı hissediyorum.</p>

  <p>“Jason.”</p>

  <p>Bir geyşa maskesi görüyorum.</p>

  <p>Çıplak ve çaresizim.</p>

  <p>“Jason.”</p>

  <p>Birkaç saat önce evde akşam yemeği hazırlıyordum.</p>

  <p>Sandıkları kişi değilim. Bunu anladıkları zaman ne olacak?</p>

  <p>“Leighton, biraz gelebilir misin lütfen?”</p>

  <p>Pek iyi şeyler olmayacağı kesin.</p>

  <p>Artık bu odada olmak istemiyorum.</p>

  <p>Bu insanlardan uzaklaşmam lazım.</p>

  <p>Düşünmem lazım.</p>

  <p>“Amanda.” Yeniden ana odaklanmaya, soruları ve korkuyu aklımdan silmeye çalışıyorum ama yıkılan bir setin çökmesini engellemeye çalışmak gibi bu. Dayanamayacağım. İşe yaramayacak. “Utanç verici ama” diyorum, “çok yorgunum, dürüst olmak gerekirse dekontaminasyon pek eğlenceli değildi.”</p>

  <p>“Biraz mola vermek ister misin?”</p>

  <p>“Sakıncası var mı? Zihnimi temizlemek için biraz zamana ihtiyacım var sadece.” Dizüstü bilgisayarı işaret ediyorum. “Bu şey için birazcık zekice şeyler söylemek de istiyorum doğrusu.”</p>

  <p>“Elbette.” Klavyede bir şeyler yazıyor. “Artık kayıtta değiliz.”</p>

  <p>Ayağa kalkıyorum.</p>

  <p>“Seni özel bir odaya götürebilirim...” diyor.</p>

  <p>“Gerek yok.”</p>

  <p>Kapıyı açıp koridora çıkıyorum.</p>

  <p>Leighton Vance bekliyor.</p>

  <p>“Jason, biraz uzanmanı istiyorum. Yaşamsal bulguların iyi gitmiyor.”</p>

  <p>Kolumdaki cihazı söküp doktora veriyorum.</p>

  <p>“İlgin için müteşekkirim ama bir tuvalete ihtiyacım var şimdi.”</p>

  <p>“Ah, elbette. Seni götüreyim.”</p>

  <p>Omzuyla ağır cam kapıyı açıp beni o sırada bomboş olan merdivenlere götürüyor. Yakınlardaki bir menfezden sıcak hava pompalayan havalandırma sisteminin uğultusundan başka ses yok. Tırabzanı tutuyor, açık alana doğru eğiliyorum.</p>

  <p>Yukarıda iki, aşağıda iki kat var.</p>

  <p>Amanda görüşmenin başında ne demişti? Alt seviyenin ikinci katında olduğumuzu mu? Bu, yeraltında olduğumuz anlamına mı geliyor?</p>

  <p>“Jason? Geliyor musun?”</p>

  <p>Leighton’ın peşinden merdivenlerden çıkıyorum, titreyen bacaklarımla ve başımdaki ağrıyla mücadele ediyorum.</p>

  <p>Merdivenlerin başında, güçlendirilmiş çelikten bir kapının üzerindeki levhada ZEMİN KAT yazıyor. Leighton bir kart anahtar çıkarıyor, şifresini giriyor ve geçmem için kapıyı açık tutuyor.</p>

  <p>Tam karşımızdaki duvarda büyük harflerle VELOCITY LABORATUVARLARI yazıyor.</p>

  <p>Solda: Bir dizi asansör.</p>

  <p>Sağda: Bir güvenlik kontrol noktası, metal detektörüyle turnike başında duran ciddi yüzlü bir güvenlik görevlisi ve arkasında çıkış.</p>

  <p>Burada güvenlik dışarıya yönelmiş gibi görünüyor, insanların dışarı çıkmasını engellemekten çok içeri girmesini engellemeye çalışıyor gibi bir halleri var.</p>

  <p>Leighton beni asansörlerin yanından geçirip bir koridora sokuyor, koridorun sonundaki çift kanatlı kapıyı kart anahtarıyla açıyor.</p>

  <p>Işıkları yakıyor ve iyi döşenmiş bir ofise giriyoruz. Duvarlarda ticari havayolu şirketlerinin, askeri süpersonik jetlerin ve jet motorlarının fotoğrafları var.</p>

  <p>Masanın üstündeki çerçeveli bir fotoğraf dikkatimi çekiyor - yaşlıca bir adam, Leighton’a çok benzeyen bir oğlan çocuğunu kucaklıyor. Bir hangarda, parçaları birleştirilen dev bir turbofan motorunun önünde duruyorlar.</p>

  <p>“Ofisimdeki tuvaleti kullanırsan daha rahat edersin diye düşündüm” diyen Leighton uzak köşedeki kapıyı işaret ediyor. “Ben burada beklerim” diyor ve masasının köşesine tüneyip cebinden bir telefon çıkarıyor. “Bir şeye ihtiyacın olursa seslen.”</p>

  <p>Banyo soğuk ve tertemiz.</p>

  <p>Bir tuvalet, pisuar, duşakabin, arka duvarda küçük bir pencere var.</p>

  <p>Klozete oturuyorum.</p>

  <p>Göğsüm öyle sıkışıyor ki zorlukla nefes alıyorum.</p>

  <p>On dört aydır dönmemi bekliyorlarmış. Bu binadan çıkıp gitmeme izin vermeleri mümkün görünmüyor. En azından bu gece değil. Konuştuklarını sandıkları adam olmadığımı düşününce belki de uzun süre çıkamayacağımı anlıyorum.</p>

  <p>Tabii bunların hepsi özenle hazırlanmış bir test veya oyun değilse.</p>

  <p>Kapının arkasından Leighton’ın sesi geliyor: “İçeride her şey yolunda mı?”</p>

  <p>“Evet.”</p>

  <p>“O şeyin içinde ne gördün bilmiyorum ama senin yanında olduğumu bilmeni istiyorum kardeşim. Bir sıkıntın varsa bana anlat ki sana yardımcı olabileyim.”</p>

  <p>Ayağa kalkıyorum.</p>

  <p>Devam ediyor: “Görüşme odasında seni izliyordum ve kendinden geçmiş gibi göründüğünü söylemek zorundayım.”</p>

  <p>Onunla birlikte lobiye dönecek olsam koşup kaçabilir, güvenliği aşabilir miydim? Metal detektörünün yanında duran iriyarı güvenlik görevlisini zihnimde canlandırıyorum. Herhalde aşamazdım.</p>

  <p>“Fiziksel olarak iyisin ama ben psikolojik durumun için endişeleniyorum.”</p>

  <p>Pencereye ulaşmak için porselen pisuarın üstüne çıkmam gerekiyor. Sımsıkı kapalı cam iki yandan menteşelenmiş.</p>

  <p>Yarım metreye yarım metre genişliğindeki pencereden geçebileceğimden de emin değilim.</p>

  <p>Leighton’ın sesi tuvalette yankılanıyor, lavaboya doğru yürürken söylediklerini yeniden duyabilecek hale geliyorum.</p>

  <p>“...Deneyebileceğin en kötü şey, kendi başına çözmeye çalışmak. Dürüst olalım. Her şeyi tek başına halledebilecek kadar güçlü olduğunu sanıyorsun.”</p>

  <p>Kapıya yaklaşıyorum.</p>

  <p>Silindirli bir gömme kilit var kapıda.</p>

  <p>Titreyen parmaklarla silindiri yavaşça çeviriyorum.</p>

  <p>“Ama ne hissediyor olursan ol” diyor sesi şimdi, kapının arkasından, “benimle paylaşmanı istiyorum ve bu görüşmeyi yarına veya sonraki güne...”</p>

  <p>Kilit yumuşak bir <i>çıt</i> sesiyle dönünce susuyor.</p>

  <p>Bir an için hiçbir şey olmuyor.</p>

  <p>Dikkatle bir adım geri çekiliyorum.</p>

  <p>Kapı önce belli belirsiz hareket ediyor, sonra çerçevesinde sarsılmaya başlıyor.</p>

  <p>Leighton, “Jason, Jason!” diyor. Sonra da “Ofisime hemen bir güvenlik ekibi gönderin. Dessen kendini tuvalete kilitledi” diye bağırıyor.</p>

  <p>Leighton kapıya yükleniyor ama kilit sağlam.</p>

  <p>Pencereye koşuyorum, pisuara tırmanıp camın iki yanındaki menteşeleri açıyorum.</p>

  <p>Leighton birine sesleniyor, ne söylediğini anlamasam bile yaklaşan ayak seslerini duyuyorum.</p>

  <p>Pencere açılıyor.</p>

  <p>Gece havası doluyor içeri.</p>

  <p>Pisuarın üzerinde dururken bile oraya tırmanabileceğimden emin değilim.</p>

  <p>Zıplayıp açık çerçevenin kenarına çıkıyorum ama ancak bir kolumu çıkarabiliyorum dışarı.</p>

  <p>Banyo kapısına gürültüyle bir şey çarparken ayaklarım duvarın pürüzsüz yüzeyine sürtünüyor. Kendimi ne çekebiliyorum ne itebiliyorum.</p>

  <p>Yere düşüyorum, pisuara yeniden tırmanıyorum.</p>

  <p>Leighton birilerine haykırıyor: “Hadisenize!”</p>

  <p>Yeniden zıplıyorum, bu kez iki kolumla pencere pervazına tutunmayı başarıyorum. Sağlam tutunduğumu söyleyemem ama en azından bu sefer düşmüyorum.</p>

  <p>Tuvaletin kapısı kırılırken pencereden geçmeye çalışıyorum.</p>

  <p>Leighton bana sesleniyor. Bir saniye kadar karanlıkta kıvranıyorum.</p>

  <p>Yüzüstü kaldırıma yapışıyorum.</p>

  <p>Sersemlemiş halde ayağa kalkıyorum, şaşkınım, kulaklarım çınlıyor, yüzümün yan tarafından kan akıyor.</p>

  <p>Dışarıda, iki bina arasındaki karanlık ara sokaktayım.</p>

  <p>Yukarıdaki açık pencereden Leighton’ın başı çıkıyor.</p>

  <p>“Jason, böyle yapma. İzin ver, sana yardım edeyim.”</p>

  <p>Dönüp koşmaya başlıyorum ama nereye gittiğim konusunda hiçbir fikrim yok, sokağın sonuna doğru koşuyorum yalnızca.</p>

  <p>Ulaşıyorum da.</p>

  <p>Birkaç basamak iniyorum.</p>

  <p>Küçük bir parktayım.</p>

  <p>Ortasında aydınlatılmış bir fıskiye yükselen üzücü görünümlü bir göletin çevresinde sıradan alçak binalar var.</p>

  <p>Bu saatte parkın bomboş olduğuna şaşırmamak gerek.</p>

  <p>Koşarak bankların, budanmış çalıların, bir çardağın, üzerinde bir ok olan ve YÜRÜYÜŞ YOLUNA GİDER yazan bir tabelanın yanından geçiyorum.</p>

  <p>Omzumun üstünden şöyle bir geriye bakınca kaçtığım binanın beş katlı, kişiliksiz, hemen unutulacak türde ortalama bir mimarisi olduğunu görüyorum. Ön kapısından tekmelenmiş bir arı kovanı gibi insanlar boşalıyor.</p>

  <p>Havuzu geçince kaldırımdan inip çakıl kaplı yürüyüş yoluna giriyorum.</p>

  <p>Gözlerime terler doluyor, ciğerlerim alev almış gibi yanıyor ama kollarımı sallamaya ve koşmaya devam ediyorum.</p>

  <p>Her adımda parkın ışıklarından uzaklaşıyorum.</p>

  <p>Karşımda kollarını açmış beni bekleyen karanlıktan başka bir şey yok ve hayatım buna bağlıymış gibi karanlığa doğru var gücümle koşuyorum.</p>

  <p>Yüzüme sert, canlandırıcı bir esinti çarpıyor, nereye gittiğimi merak etmeye başlıyorum. Uzakta bir ışık görmem gerekmez miydi? Minik de olsa bir ışık? Ama karanlıktan başka bir şey görmüyorum.</p>

  <p>Dalgaların sesini duyuyorum.</p>

  <p>Bir sahile ulaşıyorum.</p>

  <p>Gökte ay yok ama yıldızların ışığında Michigan Gölü’nün dalgalı yüzeyini görebiliyorum.</p>

  <p>Karaya, parka doğru bakınca rüzgârla kesilen insan sesleri duyuyorum, karanlıkta sallanan el fenerleri görüyorum.</p>

  <p>Kuzeye doğru dönüp koşmaya başlıyorum, ayakkabılarım dalgaların cilaladığı taşların üzerinde gıcırdıyor. Sahilin kilometrelerce ötesinde, suyun kıyısındaki gökdelenlerin ve şehir merkezinin belli belirsiz ışıklarını görebiliyorum.</p>

  <p>Dönüp bakınca güneyde, benden uzaktaki ışıkları ve kuzeye yönelen el feneri ışıklarını görüyorum.</p>

  <p>Bana yaklaşıyorlar.</p>

  <p>Suyun kenarından uzaklaşıyor, bir bisiklet yoluna dalıyor, çalı duvarının arasından geçiyorum.</p>

  <p>Sesler yaklaşıyor.</p>

  <p>Acaba gizlenebileceğim kadar karanlık mı?</p>

  <p>Karşıma bir metre yüksekliğinde bir deniz şeddi çıkıyor, betonu gözümle şöyle bir ölçüyorum, üzerine tırmanırken dizlerimi çiziyorum ve emekleyerek çalıların arasında ilerliyorum. Dallar yüzüme çarpıyor, gömleğime takılıyor, gözlerimi tırmalıyor.</p>

  <p>Çalıların arasından çıkınca, sahile paralel uzanan bir yolda buluyorum kendimi.</p>

  <p>Park yönünden gelen motor seslerini duyuyorum.</p>

  <p>Işıkları gözüme çarpınca geçici körlük yaşıyorum.</p>

  <p>Yolu aşıyorum, çite tırmanıyorum. Birinin bahçesinde koşarken yan yatan bisikletlerin ve kaykayların üzerinden atlıyorum. Evin yanından geçerken içerideki köpek çılgın gibi havlıyor, ışıklar yanıyor. Arka bahçeye ulaşıp yeniden çitin üstünden geçiyorum, boş bir beysbol sahasını koşarak aşarken kaçmaya ne kadar devam edebileceğimi merak ediyorum.</p>

  <p>Cevabı hemen geliyor.</p>

  <p>Sahanın kıyısında yere çöküyorum, bedenimden terler boşalıyor, bütün kaslarım ağrıyor.</p>

  <p>Köpeğin havlamasını hâlâ duyuyorum ama göle doğru dönüp bakınca ne el fenerlerini görüyorum ne ses duyuyorum.</p>

  <p>Orada öylece ne kadar yattığımı bilmiyorum ama yeniden rahatça nefes almam gerekirken saatler geçiyor gibi geliyor bana.</p>

  <p>Sonunda doğrulup oturmayı başarıyorum.</p>

  <p>Hava serin, gölden gelen esinti ağaçların arasında dolaşıyor, sahaya sonbahar yapraklarını sürüklüyor.</p>

  <p>Zorlukla ayağa kalkıyorum, susadım ve yorgunum. Hayatımın son birkaç saatini düşünmeye çalışıyorum ama buna yetecek zihinsel gücüm bile yok şu anda.</p>

  <p>Beysbol sahasından yürüyerek çıkınca kendimi Güney Yakası’nın işçi mahallelerinden birinde buluyorum.</p>

  <p>Sokaklar bomboş.</p>

  <p>Sessiz, huzurlu evlerle dolu sokaklar.</p>

  <p>Bir kilometre kadar yürüdükten sonra kalabalık bir semtin dörtyol ağzında duruyorum, tepemdeki trafik ışıklarının geceye özgü hızlı hızlı yanıp sönmesini seyrediyorum.</p>

  <p>Anayol iki blok kadar ilerliyor ama çevrede sokağın karşısındaki sefil görünümlü bardan başka yaşam belirtisi yok. Barın vitrininde bira markaları yanıp sönüyor. Müdavimleri sendeleyerek dumanlı ve gürültülü bardan çıkarken, yirmi dakikadır ilk defa bana doğru yaklaşan araç ışıkları görüyorum.</p>

  <p>Tepe lambası sönük bir taksi.</p>

  <p>Dörtyol ağzına çıkıp trafik ışığının altına dikiliyorum, kollarımı sallıyorum. Taksi bana yaklaşınca yavaşlayıp yanımdan geçmeye çalışıyor ama önünü kesiyorum, bana çarpmamak için durmak zorunda kalıyor.</p>

  <p>Şoför öfkeyle arabanın camını indiriyor.</p>

  <p>“Ne yapıyorsun yahu?”</p>

  <p>“Arabaya binmem lazım.”</p>

  <p>Somalili taksicinin yüz hatları jilet gibi keskin. Sakallı taksi şoförü kalın camlı, kocaman gözlüğünün arkasından beni süzüyor.</p>

  <p>“Saat sabahın ikisi” diyor. “Mesaim bitti. Çalışmıyorum.”</p>

  <p>“Lütfen.”</p>

  <p>“Okuman var mı? Tabelamı gördün mü?” Arabanın tepesine pat pat vuruyor.</p>

  <p>“Eve gitmem lazım.”</p>

  <p>Pencere camı kalkmaya başlıyor.</p>

  <p>Elimi cebime sokup kişisel eşyalarımı koydukları torbayı alıyorum, hemen açıp ona klipsle tutturulmuş parayı gösteriyorum.</p>

  <p>“Sana daha fazlasını verebilirim...”</p>

  <p>“Yoldan çekil.”</p>

  <p>“Tutarın iki katını veririm.”</p>

  <p>Cam kapanmasına birkaç santim kala duruyor.</p>

  <p>“Nakit.”</p>

  <p>“Nakit.”</p>

  <p>Banknotları sayıyorum. Kuzey Yakası mahallelerine gitmek 75 dolar olsa gerek, ona iki katını vermem lazım.</p>

  <p>“Gideceksek bin!” diye haykırıyor bana.</p>

  <p>Bardan çıkan müşterilerden bazıları kavşakta duran taksiyi görüyorlar ve herhalde bir yerlere gitmeleri gerektiğinden arabayı durdurmamı haykırarak bize doğru koşuyorlar.</p>

  <p>Paramı sayıyorum —322 dolar- üç tane de kullanım tarihi geçmiş kredi kartım var.</p>

  <p>Arabanın arka koltuğuna geçip Logan Meydanı’na gitmek istediğimi söylüyorum ona.</p>

  <p>“Kırk kilometre demek bu!”</p>

  <p>“Sana ücretin iki katını veriyorum.”</p>

  <p>Dikiz aynasından öfkeyle beni süzüyor.</p>

  <p>“Para nerede?”</p>

  <p>Desteden 100 dolar alıp ön koltuğa bırakıyorum. “Gerisi oraya ulaştığımız zaman.”</p>

  <p>100 doları hemen kapıyor ve gaza basıp sarhoşları kavşakta bırakıyor.</p>

  <p>Klipsli para destesini inceliyorum. Nakit paranın ve kredi kartlarının altında Illinois’te alınmış bir ehliyet var. Üzerindeki fotoğraf bana ait ama bu fotoğrafı daha önce hiç görmemiştim. Bir de hiç gitmediğim bir spor salonunun üyelik kartı ve bilmediğim bir firmanın sigorta kartı var.</p>

  <p>Taksi şoförü dikiz aynasından bana bakıyor.</p>

  <p>“Kötü bir gece miydi?” diyor.</p>

  <p>“Demek belli oluyor, ha?”</p>

  <p>“Seni sarhoş sandım ama değilsin. Giysilerin yırtılmış. Yüzün kanıyor.”</p>

  <p>Sabahın ikisinde bir evsizi andıran şu derbeder halimle kim olsa arabasına almak istemezdi beni, ben bile.</p>

  <p>“Başın dertte” diyor.</p>

  <p>“Evet.”</p>

  <p>“Ne oldu?”</p>

  <p>“Emin değilim.”</p>

  <p>“Seni hastaneye götüreyim.”</p>

  <p>“Hayır. Evime gitmek istiyorum.”</p>
</body>
</html>