<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>13</h2>

  <p>Yakınlardaki kar fırtınası jeneratör odasının camsız pencerelerinden içeri dolup beton yüzeyleri ve jeneratörleri kaplamıştı.</p>

  <p>Kar taneleri şimdi bile göl kıyısından savrularak içeri doluyor, soğuk konfetiler gibi havadan yere iniyordu.</p>

  <p>Küpten uzaklaşırken umudumu diri tutmaya çalışıyorum.</p>

  <p>Bu terk edilmiş elektrik santrali herhangi bir dünyanın Güney Chicago’sunda olabilir.</p>

  <p>Yavaşça jeneratör sıralarının arasında ilerlerken, yerde parıldayan bir şey takılıyor gözüme.</p>

  <p>Yanına gidiyorum.</p>

  <p>Bir jeneratörün birkaç karış ötesinde, boynu kırılmış boş bir ampul yerde yatıyor. Geçen ay boyunca onlarca terk edilmiş elektrik santralinden geçtim ama böyle bir şeyle ilk kez karşılaşıyorum.</p>

  <p>Jason2’nin hayatımı çaldığı gece kullandığı ampullerden biri olabilir bu.</p>

  <div class="m2"></div>

  <p>Hayalet sanayi mahallesinden yürüyerek geçiyorum.</p>

  <p>Açım, susuzum, bitkinim.</p>

  <p>Kuzeyde şehrin silueti görünüyor ve alçak kış bulutları bir bölümünü örtse de tanıdığım şehre çok benziyor.</p>

  <p>Alacakaranlık çökerken Seksen Yedinci Cadde’de kuzeye giden kırmızı metro hattına biniyorum.</p>

  <p>Bu trende ne emniyet kemerleri var ne hologramlar.</p>

  <p>Güney Chicago’da ağır ağır ilerliyoruz.</p>

  <p>Sonra şehir merkezine ulaşıyoruz.</p>

  <p>Tren değiştiriyorum.</p>

  <p>Mavi Hat beni mutenalaştırılmış kuzey mahallelerinden geçiriyor.</p>

  <p>Geçen ay boyunca buna benzeyen Chicago’lardan geçtim ama bu sefer bir şeyler farklı. Tek fark boş ampul değil. Açıklayamadığım, daha derin bir şey var; buraya ait olduğumu hissediyorum. Benim şehrimmiş gibi geliyor bana.</p>

  <p>Trenle yollardaki trafik kalabalığının yanından hızla geçerken kar yağışı da hızlanıyor.</p>

  <p>Merak ediyorum...</p>

  <p>Daniela, benim Daniela’m karşı bulutların altında hayatta ve iyi mi?</p>

  <p>Charlie’ın bu dünyada nefes alıyor mu?</p>

  <div class="m2"></div>

  <p>Trenden Logan Meydanı’nda iniyorum, ellerimi paltomun ceplerine sokuyorum. Mahallemin tanıdık sokakları hafiften karla kaplanmaya başlamış. Kaldırımlar, park etmiş araçlar da öyle. Trafikte ilerlemeye çalışan araçların farları kar tanelerini aydınlatıyor.</p>

  <p>Sokağımdaki evler fırtınada sakin ve güzel görünüyor.</p>

  <p>Verandamın basamakları şimdiden kar tutmuş, kar tabakasının üstünde kapıya giden ayak izleri var.</p>

  <p>Kahverengi kumtaşı binanın ön penceresinden içeri bakınca içeride ışık yandığını görüyorum ve kaldırımda durduğum yerde evime döndüğümü hissediyorum.</p>

  <p>Ufak tefek bir ayrıntının farklı olduğunu keşfetmeyi bekliyorum - ön kapı, sokak tabelası, verandada tanımadığım bir mobilya görecekmişim gibi geliyor.</p>

  <p>Ama kapı benim evimin kapısı.</p>

  <p>Sokak tabelası olması gerektiği gibi.</p>

  <p>Yemek odasındaki masanın üstünde küp şeklindeki abajur asılı ve şöminenin üzerindeki fotoğrafı da tanıyorum - fotoğrafta Daniela, Charlie ve ben Yellowstone Ulusal Parkı’ndaki Inspiration Point’teyiz.</p>

  <p>Yemek odasından mutfağa açılan kapıdan mutfak masasının başında duran Jason’ı görüyorum. Elinde bir şişe şarap var. Uzanıp birinin kadehini dolduruyor.</p>

  <p>Baştaki mutluluğumdan eser kalmıyor bir anda.</p>

  <p>Durduğum yerden bakınca kadehi tutan biçimli, narin eli görüyorum ve bu adamın bana yaptıkları yeniden aklıma geliyor.</p>

  <p>Benden aldığı her şey.</p>

  <p>Çaldığı her şey.</p>

  <p>Kar yüzünden hiçbir şey duyamıyorum ama Jason2 gülüyor ve şaraptan bir yudum alıyor.</p>

  <p>Neden söz ediyorlar?</p>

  <p>En son ne zaman seviştiler?</p>

  <p>Daniela şu anda bir ay öncekinden, benimle olduğundan daha mı mutlu?</p>

  <p>Bu sorunun cevabını öğrenmeye tahammül edebilir miyim?</p>

  <p>İçimde yükselen sakin, mantıklı bir ses evden uzaklaşmamın iyi olacağını söylüyor.</p>

  <p>Bir şeyler yapmaya hazır değilim. Bir planım yok.</p>

  <p>Tek hissettiğim öfke ve kıskançlık.</p>

  <p>Acele etmemeliyim. Önce kendi dünyamda olduğumdan emin olmalıyım.</p>

  <p>Sokak boyunca biraz ilerleyince arabamızı görüyorum. Yanına gidip Illinois plakasını kaplayan karları siliyorum.</p>

  <p>Plaka numarası bana ait.</p>

  <p>Arabanın rengi de doğru.</p>

  <p>Arka camdaki karları siliyorum.</p>

  <p>Mor renkli Lakemont Lions çıkartması tam hatırladığım gibi, yarısı yırtılmış. O çıkartmayı cama yapıştırdığım anda pişman olmuştum. Yırtmaya çalıştım ama aslanın yüzünün yarısını yırttığımla kaldım, bu yüzden kükreyen ağzı hâlâ camda.</p>

  <p>Bu tam üç yıl önceydi.</p>

  <p>Bana daha yakın tarihli, daha kesin bir kanıt lazım.</p>

  <p>Kaçırılmamdan birkaç hafta önce, kampüs otoparkında geri geri giderken arabayı yanlışlıkla bir parkmetreye çarpmıştım. Arka farlarımdan biri çatlamış, tampon da biraz ezilmişti.</p>

  <p>Kırmızı plastik farın ve tamponun üstündeki karları elimle biraz siliyorum.</p>

  <p>Çatlağa dokunuyorum.</p>

  <p>Tampondaki girintiyi yokluyorum.</p>

  <p>Ziyaret ettiğim onlarca Chicago’nun hiçbirinde arabamda bu izleri görmedim.</p>

  <p>Ayağa kalkıp sokağın karşısına, bir gün boyunca oturup hayatımın farklı bir versiyonunu seyrettiğim banka bakıyorum. Şu anda boş ama kar sessizce üzerinde birikiyor.</p>

  <p>Kahretsin.</p>

  <p>Bankın birkaç metre arkasında, karların ve karanlığın içinde bir figür beni seyrediyor.</p>

  <p>Hızla kaldırımda yürümeye başlıyorum, herhalde arabanın plakasını çalmaya çalıştığımı sandı.</p>

  <p>Daha dikkatli olmalıyım.</p>

  <div class="m2"></div>

  <p>Village Tap barının mavi neon ışığı karların arasında yanıp sönüyor. Evime yaklaştığımı anlatan bir deniz fenerini andırıyor.</p>

  <p>Bu dünyada bir Royale Oteli olmadığından barın karşısındaki sefil Days Inn’e yerleşiyorum.</p>

  <p>Param orada iki gece kalmaya yetiyor, cebimde 120 dolar ve biraz bozukluk kalıyor.</p>

  <p>Birinci kat koridorunun sonundaki ofis odasında eski bir masa üstü bilgisayar, bir faks makinesi ve yazıcı var.</p>

  <p>İnternette bazı bilgileri kontrol ediyorum.</p>

  <p>Jason Dessen, Lakemont Fizik Bölümü’nde öğretim görevlisi.</p>

  <p>Ryan Holder nörobilim alanındaki katkıları için kısa süre önce Pavia Ödülü’nü almış.</p>

  <p>Daniela Vargas-Dessen, Chicago’lu ünlü bir sanatçı değil, grafik tasarım ofisi de yok. Çekici biri olduğu, amatör internet sitesinde en güzel resimlerinin sergilendiği ve resim öğretmeni olduğu yazıyor.</p>

  <p>Merdivenlerden üçüncü kattaki odama çıkarken sonunda inanmaya başlıyorum.</p>

  <p>Bu benim dünyam.</p>

  <div class="m2"></div>

  <p>Otel odasının penceresinin kenarında oturup Village Tap’in yanıp sönen tabelasına bakıyorum.</p>

  <p>Şiddet yanlısı biri değilim.</p>

  <p>Kimseye vurmadım.</p>

  <p>Bunu denemedim bile.</p>

  <p>Ama ailemi geri istiyorsam, başka çözümü yok.</p>

  <p>Korkunç bir şey yapmak zorundayım.</p>

  <p>Jason2’nin bana yaptıklarını yapmak zorundayım ama vicdan azabı çekmemek için onu yeniden küpe kapatamam. Tek bir ampulüm kaldı ama onun yaptığı hatayı tekrarlamayacağım.</p>

  <p>Eline fırsat geçmişken beni öldürmeliydi.</p>

  <p>Beynimdeki fizikçinin kontrolü ele geçirmeye çalıştığını hissediyorum.</p>

  <p>Ne de olsa bir bilim insanıyım ben. Süreçleri değerlendirmeyi bilen bir beynim var.</p>

  <p>Bunları bir laboratuvar deneyi olarak kabul ediyorum.</p>

  <p>Elde etmek istediğim bir sonuç var.</p>

  <p>O sonuca ulaşmak için atmam gereken adımlar nelerdir?</p>

  <p>Önce, arzu ettiğim sonucu belirlemeliyim.</p>

  <p>Benim evimde yaşayan Jason Dessen’ı öldürüp onu kimsenin bir daha bulamayacağı bir yere koymalıyım.</p>

  <p>Bunu gerçekleştirmek için nelere ihtiyacım var?</p>

  <p>Bir arabaya.</p>

  <p>Bir silaha.</p>

  <p>Onu zapt etmek için bir yönteme.</p>

  <p>Cesedini atacak güvenli bir yere.</p>

  <p>Bu düşüncelerden nefret ediyorum.</p>

  <p>Evet, karımı, oğlumu, hayatımı ele geçirdi ama bu tür hazırlıklar yapma ve şiddet uygulama düşüncesi çok çirkin.</p>

  <p>Chicago’nun bir saat kadar güneyinde koruma altında olan ormanlık bir bölge var. Kankakee Nehri Eyalet Parkı. Oraya birkaç kez Charlie ve Daniela’yla birlikte gitmiştik. Genellikle sonbaharda, yaprakların rengi dönerken, şehirden uzakta sakin ve huzurlu bir gün geçirmek istediğimizde ziyaret ettiğimiz bir yerdir.</p>

  <p>Jason2’yi gece oraya götürebilirim veya arabayı <i>ona</i> kullandırırım; tıpkı bana yaptığı gibi.</p>

  <p>Nehrin kuzey tarafındaki patikalardan birinden zorla geçirebilirim onu.</p>

  <p>Bir iki gün önceden oraya gidip sessiz, korunaklı bir yere mezarını kazmam gerekiyor. Hayvanların çürüyen cesedin kokusunu almaması için mezarı ne kadar derin kazmam gerektiğini öğrenmeliyim. Ona kendi mezarını kazdıracak gibi yapmalıyım, böylece kaçmak için ya da beni ikna etmek için zamanı olduğunu sanacak. Sonra, önceden kazdığım deliğe birkaç metre kala küreği yere atıp kazmaya başlamasını söylemeliyim.</p>

  <p>Küreği almak için eğildiği zaman, hayal bile edemediğim şeyi yapmalıyım.</p>

  <p>Kafasının arkasına bir kurşun sıkmalıyım.</p>

  <p>Sonra onu kazdığım deliğe sürükleyip içine yuvarlamak, üstünü iyice örtmeliyim.</p>

  <p>Neyse ki kimse onu aramaya kalkmayacak.</p>

  <p>O nasıl benim yerime geçtiyse, ben de onun yerine geçeceğim.</p>

  <p>Uzun yıllar sonra belki olanları Daniela’ya anlatırım.</p>

  <p>Belki de asla anlatmam.</p>

  <div class="m2"></div>

  <p>Spor malzemeleri satan mağaza üç blok ötede, kapanmasına hâlâ bir saat var. Yılda bir kez buraya gelip ortaokulda futbol oynayan Charlie’ye krampon ve top alırdım.</p>

  <p>O zaman bile silahların sergilendiği tezgâh dikkatimi çekerdi.</p>

  <p>Gizemli gelirdi bana.</p>

  <p>Bir insanın neden silah edinmek isteyeceğini bir türlü anlayamazdım.</p>

  <p>Hayatım boyunca yalnızca iki ya üç kez silah ateşledim, o da Iowa’da lisede okurken. En yakın arkadaşımın çiftliğinde paslı yağ fıçılarına ateş ederken bile diğer çocuklar kadar eğlenmedim. Silahlar beni korkutuyordu. Hedefin karşısında ayakta durup ağır tabancayı kaldırırken elimde tuttuğum şeyin bir ölüm makinesi olduğunu unutamıyordum.</p>

  <p>Mağazanın adı Field ve Glove. Bu geç saatte oradaki üç müşteriden biriyim.</p>

  <p>Rüzgârlıklar ve ayakkabıların sıralandığı bir duvarın önünden geçip mağazanın arka tarafındaki tezgâha gidiyorum.</p>

  <p>Duvarda tüfekler, av çifteleri asılı, raflarda kutu kutu mermiler var.</p>

  <p>Cam vitrinde tabancalar sergileniyor.</p>

  <p>Siyah tabancalar.</p>

  <p>Kromlar.</p>

  <p>Silindirliler.</p>

  <p>Silindirsizler.</p>

  <p>1970’lerin çılgın polis filmlerinde taşman türde tabancalar.</p>

  <p>Üzerinde siyah tişört, rengi atmış kot pantolon olan bir kadın yanıma geliyor. Kabarık kızıl saçlarıyla Annie Oakley’yi hatırlatıyor, çilli sağ kolundaki dövmede “Halkın silah bulundurma ve taşıma hakkı elinden alınamaz” yazıyor.</p>

  <p>“Size yardımcı olabilir miyim?” diye soruyor.</p>

  <p>“Evet, bir el tabancası almak istiyordum, ama dürüst olmak gerekirse silahlar hakkında hiçbir şey bilmiyorum.”</p>

  <p>“Neden tabanca almak istiyorsunuz?”</p>

  <p>“Evimi korumak için.”</p>

  <p>Cebinden bir anahtar destesi çıkarıyor, önümdeki camlı kabinin kilidini açıyor. Uzanıp camın altından siyah bir tabanca alıyor.</p>

  <p>“Bu bir Glock 23. Kırk kalibre. Avusturya yapımı. Vurdu mu indirir. Üzerinizde taşımak istiyorsanız size daha kompakt bir versiyonunu da önerebilirim.”</p>

  <p>“Evime girmeye çalışan birini durdurur mu?”</p>

  <p>“Elbette. Yere indirir ve bir daha ayağa kalkamaz.”</p>

  <p>Tabancanın sürgüsünü çekiyor, boş olduğundan emin olduktan sonra silahı yeniden kilitliyor ve fişekliği çıkarıyor.</p>

  <p>“Kaç mermi alıyor?”</p>

  <p>“On üç tane.”</p>

  <p>Silahı bana uzatıyor.</p>

  <p>Tabancayla ne yapacağımdan emin değilim. Nişan mı alacağım? Ağırlığını mı hissedeceğim?</p>

  <p>Tabancayı beceriksizce elimde tutuyorum, dolu olmamasına rağmen <i>elimde bir ölüm makinesi var</i> hissine kapılıyorum yeniden.</p>

  <p>Tetik korumasından sarkan etikette 599.99 dolar yazıyor.</p>

  <p>Para sorunumu halletmem lazım. Bankaya gidip Charlie’nin tasarruf hesabını bozdurabilirim. Son baktığımda yaklaşık 4 bin dolar para vardı hesapta. Charlie o hesabı kullanmıyor. Kimse kullanmıyor o hesabı. Birkaç bin dolar çekersem kimse fark etmez. En azından hemen anlamazlar. Tabii önce elime bir ehliyet ya da kimlik geçirmem lazım.</p>

  <p>“Beğendiniz mi?” diyor.</p>

  <p>“Evet. Yani, bir silah işte.”</p>

  <p>“Size başka tabancalar da gösterebilirim. Çok hoş bir Smith &amp; Wesson var elimde. El tabancası gibi bir şey düşünüyorsanız daha uygun olur.”</p>

  <p>“Hayır, bu güzel. Ama biraz para toparlamam lazım. Silahı almak için hangi belgeler gerekiyor?”</p>

  <p>“FOID kartınız var mı?”</p>

  <p>“O nedir?”</p>

  <p>“Illinois Eyalet Polisi tarafından verilen bir silah ruhsatı belgesi. Başvurup almanız gerekir.”</p>

  <p>“Kartı almak ne kadar sürüyor?”</p>

  <p>Cevap vermiyor.</p>

  <p>Bana tuhaf tuhaf bakıyor, sonra uzanıp Glock’u elimden alıyor ve camın altındaki yerine yerleştiriyor.</p>

  <p>“Yanlış bir şey mi söyledim?”</p>

  <p>“Sen Jason değil misin?”</p>

  <p>“Adımı nereden biliyorsunuz?”</p>

  <p>“Burada durmuş parçaları birleştirmeye, deli olmadığımdan emin olmaya çalışıyordum. Adımı bilmiyor musun?” “Hayır.”</p>

  <p>“Bence benimle dalga geçiyorsun, bu doğru bir hareket değil.”</p>

  <p>“Sizinle daha önce hiç konuşmadık. Hatta bu mağazaya yıllardır girmedim bile.”</p>

  <p>Kabini kilitleyip anahtarları cebine koyuyor.</p>

  <p>“Artık gitmen gerek, Jason.”</p>

  <p>“Ama anlamıyorum...”</p>

  <p>“Oyun oynamıyorsan başına bir darbe almış ya da Alzheimer’a yakalanmış olmalısın. Belki de delirdin.”</p>

  <p>“Ne diyorsunuz siz?”</p>

  <p>“Gerçekten bilmiyor musun?”</p>

  <p>“Hayır.”</p>

  <p>Dirseğiyle tezgâha yaslanıyor. “İki gün önce buraya geldin, bir tabanca almak istediğini söyledin. Sana aynı Glock’u gösterdim. Tabancayı evini korumak için alacağını söyledin.”</p>

  <p>Ne demek oluyor bu? Jason2 dönme ihtimalimi mi düşünüyor, yoksa burada olduğumdan haberi mi var?</p>

  <p>“Bana silah sattınız mı peki?”</p>

  <p>“Hayır, FOID kartın yoktu. Para toparlaman gerektiğini söyledin. Bir ehliyetin bile yoktu.”</p>

  <p>Sırtımda bir ürperti dolaşıyor.</p>

  <p>Dizlerim titriyor.</p>

  <p>“Yalnız iki gün önce gelmiş olsan iyi” diyor. “Bana garip geldin ve silah bölümünde çalışan diğer arkadaşım Gary’ye seni daha önce burada görüp görmediğini sordum. Gördüğünü söyledi. Geçen hafta üç kez gelmişsin. Ve şimdi yeniden buradasın.”</p>

  <p>Tezgâha yaslanıp kalıyorum.</p>

  <p>“Seni bu mağazada bir daha görmek istemiyorum, Jason. Bir pantolon askısı almak için bile gelme. Gelirsen polisi ararım. Söylediklerimi anlıyor musun?”</p>

  <p>Korkmuş ve kararlı görünüyor. Karanlık bir sokakta onunla karşılaşmak istemezdim.</p>

  <p>“Anlıyorum” diyorum.</p>

  <p>“Şimdi çık git buradan.”</p>

  <div class="m2"></div>

  <p>Dışarı çıktığımda kar yağıyor, kar taneleri yüzüme çarpıyor, başım dönüyor.</p>

  <p>Sokağın diğer ucundan bir taksi yaklaşıyor. Elimi kaldırınca gelip kaldırımın önünde duruyor. Arka kapısını açıp biniyorum.</p>

  <p>“Nereye gidiyoruz?” diye soruyor şoför.</p>

  <p>Nereye.</p>

  <p>Harika bir soru.</p>

  <p>“Bir otele lütfen.”</p>

  <p>“Hangisine?”</p>

  <p>“Bilmiyorum. On bloktan daha uzak olmasın. Ucuz bir yer olsun. Sen seç.”</p>

  <p>Ön koltukla arka koltuğu ayıran pleksinin arkasından bana bakıyor.</p>

  <p>“Kalacağın oteli benim mi seçmemi istiyorsun?”</p>

  <p>“Evet.”</p>

  <p>Bir an isteğimi yerine getirmeyecek sanıyorum. Belki de çok tuhaf bir istekte bulundum. Belki de taksiden inmemi söyleyecek. Ama taksimetreyi çalıştırıyor ve beni yeniden trafiğin ortasına çekiyor.</p>

  <div class="m2"></div>

  <p>Pencereden farlara doğru düşen kar tanelerine, diğer araçların arka farlarına, sokak lambalarına, yanıp sönen ışıklara bakıyorum.</p>

  <p>Kalbim göğsümün içinde küt küt atıyor, düşünceler kafamın içinde dört dönüyor.</p>

  <p>Sakinleşmem lazım.</p>

  <p>Durumla mantıklı, rasyonel bir şekilde baş etmeliyim.</p>

  <p>Taksi, End o’Days adlı eski bir otelin önünde duruyor.</p>

  <p>Taksi şoförü dönüp bana bakıyor: “Sana uyar mı burası?”</p>

  <p>Ücreti ödeyip otele giriyorum.</p>

  <p>Radyoda Bulls maçı var, resepsiyondaki şişman görevli beyaz kutuların içinden Çin yemeği yiyor.</p>

  <p>Omuzlarımdaki karı silkeleyip annemin babasının adını kullanarak otele kayıt oluyorum - Jess McCrea.</p>

  <p>Bir gecelik oda kiralıyorum.</p>

  <p>Cebimde 14,76 dolar kalıyor.</p>

  <p>Dördüncü kata çıkıp kendimi odaya kilitliyorum.</p>

  <p>İçi geçmiş bir yer.</p>

  <p>Üzerinde sinir bozucu çiçekli bir örtü olan tek kişilik bir yatak.</p>

  <p>Formika bir masa.</p>

  <p>Sunta komodinler.</p>

  <p>En azından içerisi sıcak.</p>

  <p>Perdeleri açıp dışarı bakıyorum.</p>

  <p>Kar şiddetlendiği için sokaklar boşalmaya başlamış ve yollar donduğu için geçen araçların lastik izleri görülüyor.</p>

  <p>Giysilerimi çıkarıp son ampulümü komodinin alt çekmecesindeki Gideon İncili’nin içine koyuyorum.</p>

  <p>Sonra duşa giriyorum.</p>

  <p>Düşünmem lazım.</p>

  <div class="m2"></div>

  <p>Asansörle birinci kata inip kart anahtarımla internet odasına giriyorum.</p>

  <p>Bir fikrim var.</p>

  <p>Bu dünyada kullandığım ücretsiz e-posta servisinin sayfasını açıyorum, aklıma gelen ilk kullanıcı adını yazıyorum.</p>

  <p>Adımın değiştirilmiş söylenişi: <i>asonjayessenday.</i></p>

  <p>Alınmış olduğunu görünce şaşırmıyorum.</p>

  <p>Şifresinin ne olduğu belli.</p>

  <p>Son yirmi yıldır hemen her şey için kullandığım şifre — ilk arabamın türü, modeli ve yapım yılı: <i>Cipwrangler89</i>.</p>

  <p>Şifreyi deniyorum.</p>

  <p>İşe yarıyor.</p>

  <p>Kısa süre önce açılmış yeni bir e-posta hesabına giriyorum. Servis sağlayıcının hoş geldiniz mesajlarından sonra “Jason”dan gelen açılmış bir e-posta buluyorum.</p>

  <p>Konu satırında şöyle yazıyor: Eve Hoş Geldin Gerçek Jason Dessen.</p>

  <p>E-postayı açıyorum.</p>

  <p>Bir mesaj yazılmamış.</p>

  <p>Yalnızca bir link var.</p>

  <p>Sayfa yükleniyor, ekranda bir uyarı beliriyor.</p>

  <div class="m2"></div>

  <p>UberSohbet’e hoş geldiniz!</p>

  <p>Şu anda üç tane aktif kullanıcı var.</p>

  <p>Yeni bir kullanıcı mısınız?</p>

  <div class="m2"></div>

  <p>“Evet”e tıklıyorum.</p>

  <p>Giriş yapmadan önce bir şifre yaratmam gerekiyor.</p>

  <p>Büyük bir pencerede sohbet geçmişi beliriyor.</p>

  <p>Bir dizi emoji.</p>

  <p>Herkese açık mesajlar gönderebileceğim, bir de kişilere özel mesajlar için kullanabileceğim iki tane alan.</p>

  <p>Sohbeti en baştan okumaya başlıyorum. İlk mesaj yaklaşık on sekiz saat önce atılmış. En yeni mesaj kırk dakika önce.</p>

  <div class="metin2">
    <p>JasonYÖNETİCİ: Bazılarınızı evin çevresinde gördüm. Başkaları da olduğunu biliyorum.</p>

    <p>Jason3: Bu gerçek mi yani?</p>

    <p>Jason4: Bu gerçek mi?</p>

    <p>Jason6: İnanılmaz.</p>

    <p>Jason3: Kaçınız silah mağazasına gitti?</p>

    <p>JasonYÖNETİCİ: Üç gün önce gittim.</p>

    <p>Jason4: İki.</p>

    <p>Jason6: Güney Chicago’dan aldım ben.</p>

    <p>Jason5: Bir silahın mı var yani?</p>

    <p>Jason6: Evet.</p>

    <p>JasonYÖNETİCİ: Kankakee kimin aklına geldi?</p>

    <p>Jason3: Benim.</p>

    <p>Jason4: Benim de.</p>

    <p>Jason6: Dün oraya gidip bir otelde kaldım. Her şey hazırdı. Araba hazırdı. Kürek. İp. Her şeyi planlamıştım. Bu akşam, bize bunları yapan Jason’ın evden çıkmasını beklemeye gittim. Ama sonra arabamın arkasında kendimi gördüm.</p>

    <p>Jason8: Neden planı uygulamadın, Jason6?</p>

    <p>Jason6: Uygulasam ne olacaktı? Ondan kurtulsaydım içinizden biri aynısını bana yapacaktı.</p>

    <p>Jason3: Herkes oyun teorisi senaryolarını inceledi mi?</p>

    <p>Jason4: Evet.</p>

    <p>Jason6: Evet.</p>

    <p>Jason8: Evet.</p>

    <p>JasonYÖNETİCİ: Evet.</p>

    <p>Jason3: Yani hepimiz bu işin iyi sonlanmayacağını biliyoruz.</p>

    <p>Jason4: Hepiniz kendinizi öldürün, karımı bana bırakın.</p>

    <p>JasonYÖNETİCİ: Bu sohbet odasını ben açtım, yönetici kontrolleri bende. Bilginiz olsun diye söylüyorum, şu anda sohbet odasında beş Jason daha var.</p>

    <p>Jason3: Neden güçlerimizi birleştirip dünyayı fethetmiyoruz? Bu kadar kalabalık bir Jason grubu birlikte aynı amaç için çabalarsa neler olur biliyor musunuz? (Yarı şaka yarı ciddi söylüyorum.)</p>

    <p>Jason6: Neler olacağını hayal edebilir miyim? Kesinlikle şöyle olur: Bizi bir hükümet laboratuvarına tıkıp hayatımız boyunca üzerimizde testler yaparlar.</p>

    <p>Jason4: Hepimizin aklından geçeni söyleyebilir miyim? Bu çok tuhaf bir durum.</p>

    <p>Jason5: Benim de bir silahım var. Hiçbiriniz eve dönmek için benim kadar mücadele etmediniz. Hiçbiriniz benim gördüklerimi görmediniz.</p>

    <p>Jason7: Geri kalanlarımızın neler yaşadığını bilemezsin.</p>

    <p>Jason5: Cehennemi gördüm. Gerçek anlamıyla. Cehennem. Neredesin, Jason7? İkimizi öldürdüm bile.</p>
  </div>

  <p class="p2">Ekranda başka bir uyarı beliriyor:</p>

  <div class="metin2">
    <p>Jason7 size özel bir mesaj gönderdi.</p>
  </div>

  <p class="p2">Mesajı açarken kalbim patlayacak gibi küt küt atıyor.</p>

  <div class="metin2">
    <p>Durumun ne kadar çılgınca olduğunun farkındayım ama benimle ortak olmak ister misin? İki kişi daha güçlü oluruz. Diğerlerinden kurtulmak için birlikte çalışabiliriz ve ortalık yatışınca bir şeyler düşünürüz. Zamanımız az. Ne dersin?</p>
  </div>

  <p>Ne derim?</p>

  <p>Nefes almakta bile zorlanıyorum.</p>

  <p>İnternet odasından çıkıyorum.</p>

  <p>Sırtımdan terler akıyor ama bir yandan da üşüyorum.</p>

  <p>Birinci kattaki koridor boş ve sessiz.</p>

  <p>Hızlı adımlarla asansöre binip dördüncü kata çıkıyorum.</p>

  <p>Bej halının üzerinden geçip hızla odama dönüyor, kendimi içeri kilitliyorum.</p>

  <p>Bir sarmal.</p>

  <p>Bunu önceden nasıl tahmin edemedim?</p>

  <p>Geri dönüp bakınca, kaçınılmazdı.</p>

  <p>Koridorda alternatif gerçeklerde çoğalmıyordum ama içine girdiğim her dünyada bir ağacın dalları gibi çoğalarak dağılıyordum. O kül, buz ve veba dünyalarında başka versiyonlarımı da bırakmıştım demek ki.</p>

  <p>Koridorun sonsuz olması diğer versiyonlarımla karşılaşmamı engelledi ama birini gördüm — sırtı kanlar içindeki Jason’la karşılaştım.</p>

  <p>Bu Jason’ların çoğu diğer dünyalarda öldü ya da sonsuza dek kayboldu ama benim gibi bazıları doğru tercihler yaptı. Ya da şansları yaver gitti. Benimkinden farklı yolları tercih etmiş olabilirler, farklı kapılardan, farklı dünyalardan geçmiş olabilirler ama sonunda bu Chicago’ya dönmeyi başardılar.</p>

  <p>Hepimiz aynı şeyi istiyoruz: hayatlarımızı geri almayı.</p>

  <p>Tanrı aşkına.</p>

  <p>Hayatımızı istiyoruz.</p>

  <p>Ailemizi.</p>

  <p>Diğer Jason’ların çoğu benim gibiyse ne olacak? Ellerinden alınan şeyi isteyen düzgün insanlar. Durum buysa, Daniela ve Charlie üzerinde nasıl hak iddia edebilirim?</p>

  <p>Bu yalnızca bir satranç oyunu değil. Kendime karşı oynadığım bir satranç oyunu.</p>

  <p>Böyle düşünmek istemiyorum ama elimde değil. Diğer Jason’lar hayatta en çok önem verdiğim şeyi istiyorlar: ailemi. Dolayısıyla düşman sayılırlar. Hayatımı geri almak için neleri göze alacağımı soruyorum kendime. Ömrümün geri kalanını Daniela’yla birlikte geçirebileceğim anlamına gelse, diğer versiyonlarımdan birini öldürür müydüm? Peki onlar yapar mı bunu?</p>

  <p>Diğer versiyonlarımın yalnız başlarında otel odalarında oturduğunu, karlı sokaklarda yürüdüğünü, kumtaşından yapılma evimi seyrederek aynı düşüncelerle boğuştuğunu hayal ediyorum.</p>

  <p>Kendilerine aynı soruları sorduklarını.</p>

  <p>Kopyalarının sıradaki hamlelerini tahmin etmeye çalıştıklarını.</p>

  <p>Paylaşmak söz konusu olamaz. Rekabetçi, sıfır toplamlı bir oyun bu. Yalnızca birimiz kazanabilir.</p>

  <p>Herkes dikkatsiz davranırsa, olaylar çığırından çıkar, Daniela ya da Charlie yaralanır veya ölürse, herkes kaybeder. Birkaç saat önce evimin penceresinden içeri bakınca her şey bu yüzden normal görünmüş olmalı.</p>

  <p>Kimse ne yapacağını bilmediğinden hiçbirimiz Jason2’ye karşı bir hamle yapmadık.</p>

  <p>Klasik bir dizilim, saf oyun teorisi.</p>

  <p>Tutsak İkilemi’nin korkunç bir türü; sorduğu soru da şu: Düşünerek kendini alt edebilir misin?</p>

  <p>Güvende değilim.</p>

  <p>Ailem güvende değil.</p>

  <p>Peki ne yapabilirim?</p>

  <p>Düşünebildiğim bütün hamleler önceden tahmin edilebilirse ya da bana fırsat kalmadan yapılırsa ne olur?</p>

  <p>Tüylerim ürperiyor.</p>

  <p>Küpte geçirdiğim en kötü günler —yüzüme yağan yanardağ külü, soğuktan donmak üzere olmak, Daniela’nın adımı bile bilmediği bir dünya- bunların hiçbiri şu anda içimde kopan fırtınayla yarışamaz.</p>

  <p>Evimden hiç bu kadar uzak hissetmemiştim.</p>

  <p>Telefon çalıyor, şu an dönüyorum.</p>

  <p>Masanın başına gidiyorum, üçüncü çalışında alıcıyı kaldırıyorum.</p>

  <p>“Alo?”</p>

  <p>Karşılık yok, yalnızca soluk sesleri.</p>

  <p>Telefonu kapatıyorum.</p>

  <p>Pencereye gidiyorum.</p>

  <p>Perdeleri aralıyorum.</p>

  <p>Dört kat aşağıda sokak boş, kar hâlâ yağıyor.</p>

  <p>Telefon yeniden, bu kez bir kere çalıyor.</p>

  <p>Tuhaf.</p>

  <p>Yeniden yatağa yerleşirken telefon meselesi aklımı kurcalıyor.</p>

  <p>Başka bir versiyonum odamda olup olmadığımı anlamaya çalışıyor olabilir mi?</p>

  <p>Bu otelde olduğumu nereden bilecek?</p>

  <p>Cevabı hemen buluyorum, bulunca da korkuyorum.</p>

  <p>Şu anda Logan Meydanı’nda onun yaptığının aynısını yapan bir sürü versiyonum olmalı — mahalledeki bütün motelleri ve otelleri arayıp diğer Jason’ları bulmaya çalışan Jason’lar. Beni şans eseri bulmadı. İstatistiksel olasılık hesabı. Bir avuç Jason bile, her biri on kez telefon açsa, evimin çevresindeki bütün otellere kısa sürede ulaşabilirler.</p>

  <p>Peki, otel görevlisi oda numaramı verir mi?</p>

  <p>Belki bilerek yapmaz bunu ama resepsiyon masasının arkasında Bulls maçını izleyen ve bir yandan Çin yemeği tıkınan birini kandırmak kolaydır.</p>

  <p><i>Ben</i> onu nasıl kandırabilirim?</p>

  <p>Arayan bir başkası olsa, kullandığım takma isim beni korurdu. Ama diğer versiyonlarımın hepsi annemin babasının adını biliyor. Orada hata yaptım. Aklıma gelen ilk takma isim buysa, başka Jason’ların da aklına ilk gelen bu olur. Peki, odayı hangi isimle tuttuğumu biliyorsam ilk yapacağım şey ne olurdu?</p>

  <p>Resepsiyon görevlisi oda numaramı her sorana vermezdi.</p>

  <p>Burada kaldığımı biliyormuş gibi yapmam gerekirdi.</p>

  <p>Oteli arayıp Jess McCrae’nin odasıyla konuşmak isterdim.</p>

  <p>Hattın diğer ucunda kendi sesimi duyunca burada olduğumu anlar, telefonu hemen kapatırdım.</p>

  <p>Otuz saniye bekleyip yeniden arar, resepsiyon görevlisine, “Sizi yeniden rahatsız ettiğim için özür dilerim ama az önce aradım ve hat kesildi. Lütfen yeniden bağlayabilir misiniz? Tüh, oda numarası neydi?” diye sorardım.</p>

  <p>Şansım yaver giderse, resepsiyon görevlisi dalgın sersemin biriyse, telefonu yeniden bağlamadan önce oda numarasını söylerdi.</p>

  <p>Demek ki ilk telefon burada olduğumdan emin olmak içindi.</p>

  <p>İkincisi de oda numaramı öğrenmek için.</p>

  <p>Yataktan kalkıyorum.</p>

  <p>Düşündüklerim saçma olabilir ama aklımdan çıkaramıyorum.</p>

  <p>Şu anda kendimi öldürmek için buraya geliyor olabilir miyim?</p>

  <p>Yün paltomu sırtıma geçirip kapıya gidiyorum.</p>

  <p>Korkudan başım dönüyor ama bir yandan da kendimi kontrol etmeye, belki de delirmiş olduğumu düşünmemeye çalışıyorum. Belki de sıradan bir olayı aşırı yorumluyorum - alt tarafı otel odamdaki telefon iki kere çaldı.</p>

  <p>Belki öyle oldu, belki olmadı.</p>

  <p>Ama o sohbet odasından sonra hiçbir şey beni şaşırtmaz artık.</p>

  <p>Ya haklıysam ve düşündüklerimi önemsememek hataysa?</p>

  <p>Git.</p>

  <p>Hemen şimdi.</p>

  <p>Kapıyı yavaşça açıyorum.</p>

  <p>Koridora çıkıyorum.</p>

  <p>Koridor boş.</p>

  <p>Tavandaki floresan lambaların vızıltısından başka ses yok.</p>

  <p>Merdivenlerden mi çıksam, asansörle mi?</p>

  <p>Koridorun uzak ucunda asansör kata geliyor.</p>

  <p>Duruyor.</p>

  <p>Bir an kımıldayamıyorum.</p>

  <p>Bakışlarımı ayıramıyorum.</p>

  <p>Asansörden çıkıp kendime doğru yaklaşıyorum.</p>

  <p>Bakışlarımız karşılaşıyor.</p>

  <p>Gülümsemiyor.</p>

  <p>Yüzünde yalnızca ürpertici bir konsantrasyon ifadesi var.</p>

  <p>Silahını havaya kaldırıyor, birden ters yöne doğru koşmaya başlıyorum. Koridorun sonundaki kapıya doğru koşarken kilitli olmaması için içimden dua ediyorum.</p>

  <p>Işıklı çıkış tabelasının altındaki kapıdan fırlayıp merdivenlere yöneliyorum. Bir an için dönüp arkama bakıyorum.</p>

  <p>Kopyam üzerime doğru koşuyor.</p>

  <p>Elimle tırabzanı tutup merdivenlerden aşağı koşarken, <i>Düşme, düşme, düşme</i> diyorum kendi kendime.</p>

  <p>Üçüncü kattaki sahanlığa ulaşınca yukarıdaki kapının gürültüyle açıldığını duyuyorum, kopyamın ayak sesleri merdivenlerde yankılanıyor.</p>

  <p>İnmeye devam ediyorum.</p>

  <p>İkinci kata ulaşıyorum.</p>

  <p>Sonra birinci kata geliyorum. Ortasında pencere olan bir kapı lobiye açılıyor, pencereli bir kapı da başka bir yere.</p>

  <p>Başka bir yeri seçiyorum ve kapıdan fırlıyorum...</p>

  <p>Dondurucu soğukta buluyorum kendimi. Kar yağıyor.</p>

  <p>Birkaç santim taze kar kaplı merdivenlerden sendeleyerek iniyorum, ayakkabılarım karla kaplı kaldırımda kayıyor.</p>

  <p>Dengemi bulmaya çalışırken iki çöp kutusunun arasındaki dar sokaktan biri çıkıyor.</p>

  <p>Üzerinde benimkine benzeyen bir palto var.</p>

  <p>Saçlarında kar.</p>

  <p>Bu benim.</p>

  <p>Sokak lambasının ışığı elindeki bıçağın ağzında bir an parlıyor, sonra üzerime geliyor. Velocity Laboratuvarı’ndan aldığım standart malzeme dolu sırt çantasındaki bıçağın aynısını karnıma saplamak üzere bana doğru koşuyor.</p>

  <p>Son anda kenara çekiliyorum, kolunu yakalıyorum ve onu var gücümle otel merdivenlerine doğru savuruyorum.</p>

  <p>Merdivenlere yığıldığı anda otelin kapısı açılıyor. Bu inanılmaz sahneyi ister istemez belleğime kazıyıp dönüyor, koşmaya başlıyorum; kapıdan eli tabancalı bir versiyonum fırlarken, diğer versiyonum basamaklardan kalkıp yerde karların arasına gömülen bıçağını arıyor.</p>

  <p>Birlikte mi çalışıyorlar?</p>

  <p>Bulabildikleri her Jason’ı öldürmek için birlikte mi hareket ediyorlar?</p>

  <p>Binaların arasında hızla koşuyorum, yüzüme karlar çarpıyor, ciğerlerim yanıyor.</p>

  <p>Dönüp bakınca bana doğru yaklaşan iki gölge görüyorum.</p>

  <p>Yağan karın altında koşmaya devam ediyorum.</p>

  <p>Dışarıda kimse yok.</p>

  <p>Sokaklar bomboş.</p>

  <p>Birkaç bina ileride bir gürültü duyuyorum - neşeyle haykıran insanların sesi.</p>

  <p>Gürültünün geldiği tarafa koşup ağır, ahşap bir kapıyı itiyor, bir bara giriyorum, içerisi çok kalabalık, herkes ayakta. Televizyonda kıran kırana geçtiği belli olan bir Bulls maçını izliyorlar.</p>

  <p>Kalabalığın arasına karışıp gizleniyorum.</p>

  <p>Oturacak yer yok, ayakta durmak bile zor ama sonunda dart tahtasının altında kendime sığınacak bir boşluk buluyorum.</p>

  <p>Herkes maça bakıyor, ama ben kapıya.</p>

  <p>Bulls’un oyun kurucusu üç sayılık bir basket atınca odada bir curcuna kopuyor, birbirini tanımayanlar bile kucaklaşıyor.</p>

  <p>Barın kapısı ardına kadar açılıyor.</p>

  <p>Eşikte kendimi görüyorum, üstüm karla kaplı.</p>

  <p>İçeri bir adım atıyor.</p>

  <p>Bir an onu gözden kaybediyorum, sonra kalabalığın arasında yeniden görüyorum.</p>

  <p>Jason Dessen’ın bu versiyonu neler deneyimledi? Hangi dünyaları gördü? Bu Chicago’ya dönebilmek için nelerle savaşmak zorunda kaldı?</p>

  <p>Bakışlarıyla kalabalığı tarıyor.</p>

  <p>Arkasında, kapının önünde yağan karı görebiliyorum.</p>

  <p>Bakışları sert ve soğuk. Acaba ben de öyle miyim?</p>

  <p>Bakışları odanın arkasında durduğum yere yaklaşınca dart tahtasının arkasında yere çöküp kalabalığın arkasına gizleniyorum.</p>

  <p>Bir dakika bekliyorum.</p>

  <p>Kalabalık yeniden haykırdığı zaman yavaşça ayağa kalkıyorum.</p>

  <p>Barın kapısı kapalı.</p>

  <p>Kopyam gitmiş.</p>

  <div class="m2"></div>

  <p>Bulls maçı kazanıyor.</p>

  <p>İnsanlar mutlu ve sarhoşlar.</p>

  <p>Barda bir tabure boşalması için aradan yarım saat geçmesi gerekiyor. Gidecek başka yerim olmadığından bir tabureye tırmanıp bir bira ısmarlıyorum. Cebimde 10 dolardan az para kalıyor.</p>

  <p>Karnım çok aç ama burada yiyecek olmadığı için biramla birlikte birkaç paket krakeri mideye indiriyorum.</p>

  <p>Sarhoş bir adam benimle Bulls’un gelecek sezon başarı olasılığı üzerine konuşmak istiyor, ama bakışlarımı biramdan ayırmadığım ve hiç konuşmadığım için bana hakaret edip arkamızda duran iki kadını rahatsız etmeye başlıyor.</p>

  <p>Gürültücü ve saldırgan biri.</p>

  <p>Kapıdaki güvenlik görevlisi gelip onu dışarı atıyor.</p>

  <p>Kalabalık dağılmaya başlıyor.</p>

  <p>Barda oturup gürültüyü duymamaya çalışırken aklımda hep aynı düşünce var: Daniela ve Charlie’yi Eleanor Sokağı 44 numaradaki kumtaşı binadan uzaklaştırmalıyım. Onlar evde olduğu sürece bu Jason’ların çılgınca bir şeyler deneme olasılığı artıyor.</p>

  <p>Bunu nasıl yapacağım peki?</p>

  <p>Jason2 şu anda onların yanındadır.</p>

  <p>Gecenin bir yarısı.</p>

  <p>Evime yaklaşmak risk almak demek.</p>

  <p>Daniela’nın oradan ayrılmasına, bana gelmesine ihtiyacım var.</p>

  <p>Ama aklıma gelen her fikir başka bir Jason’ın da aklına geliyor ya da yakında gelecek.</p>

  <p>Kazanmam olanaksız.</p>

  <p>Barın kapısı ardına kadar açılınca dönüp bakıyorum.</p>

  <p>Başka bir versiyonum -sırt çantası, denizci paltosu, botlar- kapıdan içeri giriyor ve bakışlarımız karşılaştığında şaşkınlıkla iki kolunu havaya kaldırıyor.</p>

  <p>Güzel. Benim için gelmedi buraya demek ki.</p>

  <p>Logan Meydanı’nda koşturan Jason’lar sandığım kadar kalabalıksa o da biraz ısınmak ve dinlenmek için şans eseri içeri girmiş olabilir. Tıpkı benim gibi.</p>

  <p>Bara gelip yanımdaki boş tabureye oturuyor, çıplak elleri soğuktan titriyor.</p>

  <p>Ya da korkudan.</p>

  <p>Barmen gelip bir bana bir ona merakla bakıyor, sanki bir şeyler sormak istiyor ama onun yerine yeni gelene, “Ne içersiniz?” diye soruyor.</p>

  <p>“O ne içiyorsa ondan.”</p>

  <p>Musluktan bardağa bira dolduran barmen, kenarından köpükler taşan bardağı getirip bara bırakıyor.</p>

  <p>Jason bardağını kaldırıyor.</p>

  <p>Ben de kendi bira bardağımı kaldırıyorum.</p>

  <p>Birbirimize bakıyoruz.</p>

  <p>Yüzünün sağ yanında iyileşmeye başlamış bir yara izi var, sanki biri bıçağını yüzüne savurmuş gibi görünüyor.</p>

  <p>Yüzükparmağına bağladığı iplik benimkinin aynısı.</p>

  <p>İçkilerimizden birer yudum alıyoruz.</p>

  <p>“Sen ne zaman?..”</p>

  <p>“Sen ne zaman?..”</p>

  <p>Kendimizi tutamayıp gülümsüyoruz.</p>

  <p>“Bu akşamüstü geldim” diyorum. “Sen?”</p>

  <p>“Dün.”</p>

  <p>“Biraz zor olacak gibi görünüyor...”</p>

  <p>“Birbirimizin cümlelerini tamamlamamak mı?”</p>

  <p>“Zihnini okuyamıyorum sonuçta.”</p>

  <p>Tuhaf - kendimle konuşuyorum ama sesi benim sesime benzemiyor sanki.</p>

  <p>“Ne kadar geride dallanmışızdır birbirimizden, diye düşünüyordum. Sen ve ben. Küllerin yağdığı dünyayı gördün mü?”</p>

  <p>“Evet. Buzu da. O dünyadan kıl payı kurtuldum.”</p>

  <p>“Peki ya Amanda?”</p>

  <p>“Fırtınada birbirimizden ayrıldık.”</p>

  <p>Karnımda küçük bir patlama oluyor sanki. Suçluluk duygusu bu.</p>

  <p>“Benim dünyamda ayrılmadık. Bir eve sığındık birlikte” diyorum.</p>

  <p>“Pencerelerine kadar kara gömülmüş olan ev mi?”</p>

  <p>“Evet.”</p>

  <p>“Ben de buldum o evi. İçerideki aile ölmüştü.”</p>

  <p>“O zaman nasıl?..”</p>

  <p>“O zaman nasıl?..”</p>

  <p>“Sen konuş” diyor.</p>

  <p>Birasını yudumladığı sırada soruyorum: “Buz dünyasından sonra nereye gittin?”</p>

  <p>“Küpten bir adamın evinin bodrum katına çıktım. Adam kafayı yiyecekti az kalsın. Silahlıydı, beni bağladı. Beni öldürecekti ama sonra ampullerden birini alıp koridora kendisi bakmak istedi.”</p>

  <p>“Yani içeri girdi ve bir daha çıkmadı.”</p>

  <p>“Evet.”</p>

  <p>“Peki ya sonra?”</p>

  <p>Bakışları bir an dalıyor.</p>

  <p>Birasından büyük bir yudum daha alıyor.</p>

  <p>“Sonra çok fena yerler gördüm. Gerçekten kötü. Karanlık dünyalar. Feci yerler. Ya sen?”</p>

  <p>Başımdan geçenleri ona anlatıyorum. İçimi dökmek iyi gelse de konuştuğum kişinin o olması çok tuhaf gerçekten.</p>

  <p>Bu adam ve ben bir ay öncesine kadar aynı kişilerdik. Yani geçmişimizin yüzde doksan dokuzunu paylaşıyoruz.</p>

  <p>Aynı şeyleri söyledik. Aynı seçimleri yaptık. Aynı korkuları deneyimledik.</p>

  <p>Aynı aşkı.</p>

  <p>İkinci biralarımızı ısmarladığı sırada bakışlarımı yüzünden ayıramıyorum.</p>

  <p>Yanımda oturan kişi benim.</p>

  <p>Ama onda gerçekdışı görünen bir şeyler var.</p>

  <p>Belki de olanaksız bir yerden ona baktığım için bana öyle geliyor - kendime dışarıdan baktığım için.</p>

  <p>Güçlü görünüyor ama aynı zamanda yorgun, hasarlı ve korkmuş.</p>

  <p>Hakkınızda her şeyi bilen bir arkadaşla konuşmaya benziyor, ama olanaksız bir yakınlık aramızdaki. Geçen ay olanlar dışında başıma gelen her şeyi saniyesi saniyesine biliyor. Yaptığım her kötülüğü. Aklımdan geçen her şeyi. Zaaflarımı. Gizli korkularımı.</p>

  <p>“Ona Jason2 diyoruz” diyorum, “yani kendimizi Jason1 kabul ediyoruz. Orijinal olan. Ama hepimiz Jason1 olamayız. Başkaları da kendilerini orijinal sanıyor.”</p>

  <p>“Hiçbirimiz değiliz.”</p>

  <p>“Hayır. Bir bütünün parçalarıyız.”</p>

  <p>“Farklı yüzleri” diyor. “Bazılarımız gerçek adama çok benziyor. Sen ve ben öyleyiz bence. Bazıları ondan çok uzak artık.”</p>

  <p>“Farklı bir şekilde düşünmeye zorluyor insanı, değil mi?” diyorum.</p>

  <p>“İdeal Jason’ın ne olduğunu merak etmeme neden oluyor. Öyle biri var mı acaba?”</p>

  <p>“Tek yapabileceğimiz en iyi Jason olmaya çalışmak, öyle değil mi?”</p>

  <p>“Ağzımdan aldın.”</p>

  <p>Barmen son içkileri sipariş etmemiz gerektiğini söylüyor.</p>

  <p>“Bunu yapan çok insan yoktur” diyorum.</p>

  <p>“Neyi? Kendisiyle karşılıklı bira içmeyi mi?”</p>

  <p>“Evet.”</p>

  <p>Birasını bitiriyor.</p>

  <p>Ben de benimkini bitiriyorum.</p>

  <p>Tabureden kalkarken “Önce ben çıkayım” diyor.</p>

  <p>“Nereye gidiyorsun?”</p>

  <p>Duraksıyor. “Kuzeye.”</p>

  <p>“Seni takip etmeyeceğim. Aynısını senden de bekleyebilir miyim?”</p>

  <p>“Evet.”</p>

  <p>“Onlara ikimiz birden sahip olamayız.”</p>

  <p>“Onları kimin hak ettiği belli değil, cevabı olmayan bir soru da olabilir bu. Ama ikimizin arasında seçim yapmak gerekirse, Daniela ile Charlie’ye kavuşmama engel olmana izin vermem. Düşüncesi hiç hoşuma gitmese de, gerekiyorsa öldürürüm seni.”</p>

  <p>“Bira için teşekkürler, Jason.”</p>

  <p>Dönüp gidişini seyrediyorum.</p>

  <p>Beş dakika bekliyorum.</p>

  <p>Sonra ben de çıkıyorum.</p>

  <p>Kar hâlâ yağıyor.</p>

  <p>Sokaklar yeniden taze ve ince bir kar örtüsüyle kaplanmış, etrafta kar küreme araçları var.</p>

  <p>Kaldırıma çıkınca bir an durup çevreme bakınıyorum.</p>

  <p>Barın müşterileri boşalıyor ama çevrede başka hiç kimse yok.</p>

  <p>Nereye gideceğimi bilmiyorum.</p>

  <p>Gidecek yerim yok.</p>

  <p>Cebimde ikisi de geçerli iki tane otel odası anahtarı var ama ikisini de kullanamam. Güvenli değil. Diğer Jason’lar odanın yerini öğrenmiş, kolayca içeri girmişlerdir. Şu anda odamda oturup dönmemi bekliyor olabilirler.</p>

  <p>Sonra aklıma geliyor - son ampulüm ikinci otelde kaldı.</p>

  <p>Artık kaybettim onu.</p>

  <p>Kaldırımda yürümeye başlıyorum.</p>

  <p>Sabahın ikisi ve bütün hevesim kaçtı.</p>

  <p>Şu anda sokaklarda dolaşan, aynı korkularla yüzleşen, kendine aynı soruları soran kaç Jason daha var?</p>

  <p>Kaçı şimdiden öldü?</p>

  <p>Kaçı avlanıyor?</p>

  <p>Logan Meydanı’nın güvenli olmadığını hissediyorum, gecenin bir yarısı olsa bile. Geçtiğim her sokakta, her kapı aralığına birinin kımıldamasını, peşimden gelmesini bekliyorum.</p>

  <p>Bir kilometre kadar yürüyüp Humboldt Parkı’na ulaşıyorum.</p>

  <p>Karların arasında ilerliyorum.</p>

  <p>Sessiz bir tarlaya ulaşıyorum.</p>

  <p>Bitkinim.</p>

  <p>Bacaklarım ağrıyor.</p>

  <p>Karnım açlıktan gurulduyor.</p>

  <p>Yürüyecek halim kalmadı.</p>

  <p>Uzakta büyük bir çam ağacı görüyorum, kardan ağırlaşmış dalları sarkıyor.</p>

  <p>En alttaki dalları yerden en az bir metre yukarıda ama yine de fırtınadan korunacak bir sığınak sağlıyorlar.</p>

  <p>Gövdesine yakın yerlerde biriken karı elimle süpürüyorum, toprağa oturup sırtımı ağaca yaslıyorum.</p>

  <p>Sessizlik.</p>

  <p>Uzaktan, şehirden gelen kar küreyicilerin sesini duyuyorum.</p>

  <p>Alçak bulutlardan yansıyan ışıklar gökyüzünü parlak pembeye boyamış.</p>

  <p>Paltoma sarınıyor, ellerimi yumruk yapıp bedenimin ısısını içine hapsetmeye çalışıyorum.</p>

  <p>Oturduğum yerden açık alanı ve ağaçları görüyorum.</p>

  <p>Uzaktaki yürüyüş parkurunun sokak lambaları yağan karı aydınlatıyor, ışık merkezinden geçen kar mücevher gibi parlıyor.</p>

  <p>Her yer sessiz ve ıssız.</p>

  <p>Hava soğuk ama gökyüzü sakin ve berrak olsa daha da soğuk olurdu.</p>

  <p>Soğuktan donacağımı sanmıyorum.</p>

  <p>Ama uyuyamayacağım da kesin.</p>

  <p>Gözlerimi kapatınca aklıma bir fikir geliyor.</p>

  <p>Gelişigüzellik.</p>

  <p>Yapabileceğiniz her şeyi tahmin edebilen bir rakibi nasıl yenersiniz?</p>

  <p>Tamamen gelişigüzel bir şey yaparak.</p>

  <p>Planlamadan.</p>

  <p>Daha önce aklınızdan geçirmediğiniz, düşünmediğiniz bir hamle yaparak.</p>

  <p>Belki kötü bir hamledir ve oyunu kaybedersiniz.</p>

  <p>Ama belki de size stratejik avantaj kazandıracak, aklınıza gelmemiş kazanma stratejisidir.</p>

  <p>Peki, bu düşünme biçimini kendi durumuma nasıl uyarlayabilirim?</p>

  <p>Kimsenin beklemediği tamamen gelişigüzel bir şey yapmanın yolu nedir?</p>

  <div class="m2"></div>

  <p>Bir şekilde uyuyorum.</p>

  <p>Soğuktan titreyerek gri beyaz bir dünyaya uyanıyorum.</p>

  <p>Kar ve rüzgâr kesilmiş, yapraksız ağaçların arasından uzaktaki ufku görüyorum. Şehir siluetinin en yüksek binası şehrin üzerindeki bulut kümesine dokunuyor.</p>

  <p>Karşımdaki açıklık hâlâ beyaz ve kımıltısız.</p>

  <p>Şafak vakti.</p>

  <p>Sokak lambaları sönüyor.</p>

  <p>Doğrulup oturuyorum, her yanım tutulmuş.</p>

  <p>Paltom bile ince bir kar tabakasıyla kaplanmış.</p>

  <p>Gördüğüm bütün Chicago’ların hiçbiri gün doğumunda bu kadar sakin ve dingin değildi.</p>

  <p>Boş sokaklar sessiz.</p>

  <p>Gökyüzü ve yerler beyaz, binalar ve ağaçlar beyaz zeminin önünde karanlık gölgelere benziyor.</p>

  <p>Hâlâ yataklarında, örtülerin altında yatan ya da pencerelerinden dışarı karlı manzaraya bakan yedi milyon insanı düşünüyorum.</p>

  <p>Bunu düşünmenin güven verici, rahatlatıcı bir yanı var.</p>

  <p>Zorlanarak ayağa kalkıyorum.</p>

  <p>Çılgınca bir düşünce var aklımda.</p>

  <p>Dün gece barda, diğer Jason gelmeden hemen önce olan bir şey ilham verdi bana. Kendi başıma bunu asla düşünemezdim, o yüzden düşünceme güveniyorum.</p>

  <p>Parktan sokağa yürüyor, Logan Meydanı’na yollanıyorum.</p>

  <p>Eve gidiyorum.</p>

  <div class="m2"></div>

  <p>Karşıma çıkan ilk dükkana girip Swisher Sweets marka bir puro ve BIC marka minik bir çakmak alıyorum.</p>

  <p>Kalan param: 8,21 dolar.</p>

  <div class="m2"></div>

  <p>Paltom kardan ıslandı.</p>

  <p>Onu girişteki askıya asıp oturmaya gidiyorum.</p>

  <p>Burası son derece otantik bir yer, sanki hep buradaymış gibi görünüyor. 1950’lerden kalma hissini veren yalnızca koltukları kırmızı sentetik kumaş kaplı oturma bölümü ya da eski müdavimleri gösteren çerçeveli fotoğraflar değil. Mekânın hiç değişmemesinden kaynaklanıyor o his. içerisi domuz pastırması, peynir ve taze kahve kokuyor. Eskiden havaya yükselen sigara dumanları arasında oturmak zorunda olduğum zamanlardan kalma kokuyu da hâlâ almak mümkün.</p>

  <p>Tezgâhta oturan birkaç müşteri dışında masalardan birinde iki tane polis, bir başka masada mesaisi yeni bitmiş üç hemşire ve sıkılmış gibi kahve fincanına bakan siyah takım elbiseli, yaşlı bir adam var.</p>

  <p>Izgaradan yükselen ısıya biraz daha yakın olabilmek için tezgâha oturuyorum.</p>

  <p>Yaşlı bir garson siparişimi almaya geliyor.</p>

  <p>Bir evsize benzediğimin farkındayım ama kadın öyle düşünse bile belli etmiyor, beni yargılamıyor, Orta Batı’ya özgü yıpranmış bir nezaketle siparişimi alıyor.</p>

  <p>Dört duvar arasında olmak güzel bir his.</p>

  <p>Pencere camları buğulu.</p>

  <p>Kemiklerime işleyen soğuktan kurtuluyorum.</p>

  <p>Bütün gece açık olan bu restoran evimden yalnızca sekiz blok ötede ama daha önce hiç yemek yemedim burada.</p>

  <p>Kahve gelince kirli parmaklarımı fincanın etrafına sarıp ısıtıyorum.</p>

  <p>Önceden hesap yapmak zorunda kaldım.</p>

  <p>Bir fincan kahveye, iki yumurtaya ve biraz kızarmış ekmeğe yetecek kadar param var.</p>

  <p>Lokmaları yavaşça çiğnemeye, yemeği uzatmaya çalışıyorum ama açlıktan ölüyorum.</p>

  <p>Bana acıyan garson kadın ekstra ve ücretsiz kızarmış ekmek getiriyor.</p>

  <p>Nazik biri.</p>

  <p>Az sonra olacaklar için kendimi daha kötü hissetmeme neden oluyor.</p>

  <p>Daniela’yı aramak için başka bir Chicago’dan aldığım kullan at telefonu çıkarıp saate bakıyorum. Bu dünyada çalışmıyor, herhalde içindeki dakikaları çoklu evrenler arasında taşımak mümkün değil.</p>

  <p>Sabah 8.15.</p>

  <p>Jason2, 9.30’daki treni yakalamak için yirmi dakika önce evden çıkmış olmalı.</p>

  <p>Belki de çıkmadı evden. Belki hasta ya da bugün bilmediğim bir nedenden dolayı evde kalıyor. Bu bir felaket olur ama evde olup olmadığını anlamak için oraya gitme riskini göze alamam.</p>

  <p>8,21 doları cebimden çıkarıp tezgâhın üstüne koyuyorum.</p>

  <p>Kahvaltımın ücretine ve iki kuruş bahşişe ancak yetiyor.</p>

  <p>Kahvemden son bir yudum alıyorum.</p>

  <p>Sonra kareli pazen gömleğimin göğüs cebine uzanıp puroyu ve çakmağı çıkarıyorum.</p>

  <p>Çevreme bakınıyorum.</p>

  <p>Restoran tamamen dolu.</p>

  <p>Geldiğimde masada oturan iki polis gitmiş, ama uzak köşedeki masada yeni bir polis memuru oturuyor.</p>

  <p>Puronun paketini açarken ellerim hafifçe titriyor.</p>

  <p>Puronun ucu, adına uygun şekilde hafif tatlı.</p>

  <p>Çakmağı üç denemede yakabiliyorum.</p>

  <p>Puronun ucunu yakıyorum, ağız dolusu dumanı çekip ızgaranın başında krep pişiren aşçıya doğu üflüyorum.</p>

  <p>Ne yaptığımı on saniye boyunca kimse fark etmiyor.</p>

  <p>Sonra yanımda oturan, ceketi kedi tüyleri kaplı yaşlı kadın dönüp, “Burada sigara içemezsin” diyor.</p>

  <p>Söylediğime inanamadığım bir cümleyle karşılık veriyorum: “Ama yemek sonrasında içilen sigara gibisi yok.”</p>

  <p>Gözlük camlarının arkasından aklımı kaçırmışım gibi bakıyor bana.</p>

  <p>Garson kadın elinde buharı tüten kahve dolu karafla yanımıza geliyor. Canı çok sıkılmışa benziyor.</p>

  <p>Başını iki yana sallayarak, çocuğunu azarlayan bir annenin sesiyle, “Burada sigara içemeyeceğini biliyorsun” diyor.</p>

  <p>“Ama bu puro.”</p>

  <p>“Müdürü çağırmamı ister misin?”</p>

  <p>Puromdan bir nefes daha alıyorum.</p>

  <p>Dumanı üflüyorum.</p>

  <p>Kolları dövmelerle kaplı iriyarı bir adam olan aşçı dönüp öfkeyle bana bakıyor.</p>

  <p>Garson kadına, “Harika fikir” diyorum, “git müdürü getir, çünkü puromu söndürmeye niyetim yok.”</p>

  <p>Garson giderken yanımda oturan, yemeğini mahvettiğim kadın, “Ne kadar kaba bir genç adam” diyor.</p>

  <p>Çatalını bırakıyor, taburesinden iniyor ve kapıya gidiyor.</p>

  <p>Çevremdeki diğer müşteriler de olan biteni fark etmeye başladı.</p>

  <p>Ama ben hiçbir şey olmamış gibi puro içmeye devam ediyorum. Sonunda restoranın arkasından, peşinde garson kadınla bir adam çıkıyor. Siyah kot pantolonlu, beyaz gömleğinin kollarının altı ter kaplı adamın kravatının düğümü de gevşemiş. Derbeder haline bakınca bütün gece çalıştığını tahmin ediyorum.</p>

  <p>Arkamda durup “Ben Nick, restoran müdürü” diyor. “İçeride puro da sigara da içemezsin. Müşterileri rahatsız ediyorsun.”</p>

  <p>Taburemde biraz dönüp gözlerinin içine bakıyorum. Yorgun ve sinirli görünüyor. Ona bunları yaşattığım için berbat biriyim ama artık duramam.</p>

  <p>Dönüp bana bakan müşterileri süzüyorum. Tavadaki kreplerden biri cızırdamaya başlıyor.</p>

  <p>“Kaliteli puromun dumanından rahatsız mı oluyorsunuz?” diyorum.</p>

  <p>Başlarını sallayanlar, “Evet” diyenler oluyor.</p>

  <p>Birisi pisliğin teki olduğumu söylüyor.</p>

  <p>Restoranın uzak köşesinde bir hareketlenme oluyor.</p>

  <p>Nihayet.</p>

  <p>Masasından kalkan polis bana doğru geliyor, telsizinin cızırtısını işitiyorum.</p>

  <p>Genç bir polis.</p>

  <p>Yirmili yaşlarının sonunda olmalı.</p>

  <p>Kısa boylu, iriyarı.</p>

  <p>Bakışları donanma askerleri gibi sert ve zeki.</p>

  <p>Restoran müdürü rahatlayarak bir adım geri çekiliyor.</p>

  <p>Yanıma gelen memur, “Şehirde kalabalık alanlarda sigara içmek yasak ve şu anda yasaları çiğniyorsun” diyor.</p>

  <p>Purodan bir nefes daha alıyorum.</p>

  <p>Polis, “Bak, bütün gece ayaktaydım” diyor. “Bu müşterilerin çoğu da aynı şekilde. Neden herkesin kahvaltı keyfini bozuyorsun?”</p>

  <p>“Sen neden benim puro zevkimi bozuyorsun?”</p>

  <p>Yüzünde öfkeli bir ifade beliriyor.</p>

  <p>“O puroyu hemen söndür. Son uyarım.”</p>

  <p>“Yoksa ne olur?”</p>

  <p>İç geçiriyor.</p>

  <p>“Böyle karşılık vereceğini biliyordum. Kalk ayağa.”</p>

  <p>“Neden?”</p>

  <p>“Çünkü hapse giriyorsun. O puroyu beş saniye içinde söndürmezsen tutuklanmaya direnme suçu işlemiş olacaksın ve sana bu kadar nazik davranamayacağını.”</p>

  <p>Puroyu kahve fincanımın içine atıp tabureden iniyorum. Polis memuru bileklerimi kelepçeliyor.</p>

  <p>“Üzerinde silah ya da iğne var mı? Canımı yakabilecek veya bilmem gereken bir şey taşıyor musun?”</p>

  <p>“Hayır, efendim.”</p>

  <p>“Şu anda ilaç veya uyuşturucunun etkisinde misin?”</p>

  <p>“Hayır, efendim.”</p>

  <p>Kolumu tutup yürümeye başlıyor.</p>

  <p>Restoranın kapısına doğru yürüdüğümüz sırada diğer müşteriler alkışlamaya başlıyor.</p>

  <p>Devriye arabası restoranın önünde park halinde bekliyor.</p>

  <p>Arka kapıyı açıp başıma dikkat etmemi söylüyor.</p>

  <p>Elleri kelepçeliyken zarif bir hareketle polis arabasına binmek zor. Memur direksiyon başına geçiyor.</p>

  <p>Emniyet kemerini takıp motoru çalıştırıyor, karlı sokağa çıkıyoruz.</p>

  <p>Arka koltuk özellikle rahatsız olacak şekilde tasarlanmış sanki. Bacağımı uzatacak yer olmadığından dizlerim kafese yaslanıyor. Sert plastik koltuklarda oturmanın betonda oturmaktan farkı yok.</p>

  <p>Penceredeki tel örgülerin arasından bakıyor, mahallemin tanıdık binalarını görüyorum ve planım işe yarayacak mı merak ediyorum.</p>

  <div class="m2"></div>

  <p>14. Bölge Emniyet Merkezi’nin otoparkına giriyoruz.</p>

  <p>Memur Hammond beni arka koltuktan çekip alıyor, çelik kapılardan geçirip kayıt odasına götürüyor.</p>

  <p>Buradaki eski masaların bir yanında tutuklular için sandalyeler, pleksiyle ayrılan diğer tarafta kayıt ofisi var.</p>

  <p>Oda temizlik malzemesiyle kapatılmaya çalışılmış kusmuk ve umutsuzluk kokuyor.</p>

  <p>Sabahın bu saatinde burada benden başka tek bir tutuklu var - odanın diğer ucundaki bu kadın bir masaya kelepçelenmiş. Öne arkaya sallanıyor, kaşınıyor, titriyor.</p>

  <p>Hammond yeniden üzerimi arıyor ve oturmamı söylüyor.</p>

  <p>Sol bileğimdeki kelepçeyi çıkarıp masadaki halkaya geçiriyor. “Ehliyetini görebilir miyim?” diyor.</p>

  <p>“Kaybettim.”</p>

  <p>Kâğıtlarına not alıyor, odanın karşı tarafındaki bilgisayarın başına geçiyor.</p>

  <p>Adımı soruyor.</p>

  <p>Sosyal güvenlik numaramı.</p>

  <p>Adresimi.</p>

  <p>İşverenimi.</p>

  <p>“Beni tam olarak neyle suçluyorsunuz?” diye soruyorum.</p>

  <p>“Genel ahlaka aykırı davranış ve huzuru bozmak.”</p>

  <p>Hammond, tutuklama raporunu doldurmaya başlıyor.</p>

  <p>Birkaç dakika sonra klavyede yazmayı bırakıp çiziklerle kaplı pleksinin arkasından bana bakıyor. “Bir deliye benzemiyorsun, sarhoş da değilsin. Sabıka kaydın temiz. Başın daha önce hiç derde girmemiş. Restoranda ne oldu öyle? Sanki tutuklanmaya... <i>çalışır</i> gibiydin. Bana anlatmak istediğin bir şey var mı?” diyor.</p>

  <p>“Hayır. Kahvaltını berbat ettiğim için özür dilerim.”</p>

  <p>Omuz silkiyor. “Son kahvaltım değildi ya.”</p>

  <p>Parmak izim alınıyor.</p>

  <p>Fotoğrafım çekiliyor.</p>

  <p>Ayakkabılarımı alıp bana bir çift terlik ve bir battaniye veriyorlar.</p>

  <p>Sisteme kaydımı yapmayı bitirdiğinde soruyorum: “Telefon etme hakkımı ne zaman kullanabilirim?”</p>

  <p>“Hemen kullanabilirsin.” Masasındaki sabit telefonun alıcısını kaldırıyor. “Kimi aramak istersin?”</p>

  <p>“Karımı.”</p>

  <p>Ona numarayı verip çevirmesini izliyorum.</p>

  <p>Telefon çalmaya başlayınca alıcıyı bölmenin gözünden bana uzatıyor.</p>

  <p>Kalbim küt küt atıyor.</p>

  <p>Aç telefonu tatlım, aç hadi.</p>

  <p>Telesekreter.</p>

  <p>Kendi sesimi duyuyorum ama bu benim telesekreter mesajım değil. Jason2 bölgesini işaretlemek amacıyla yeni bir mesaj mı bıraktı acaba?</p>

  <p>Memur Hammond’a, “Cevap vermiyor” diyorum. “Telefonu kapatabilir misiniz lütfen?”</p>

  <p>Telefonu alıp kapatıyor.</p>

  <p>“Daniela numarayı tanımadığı için açmamıştır. Bir kez daha dener misiniz rica etsem?”</p>

  <p>Numarayı yeniden çeviriyor.</p>

  <p>Telefon yeniden çalıyor.</p>

  <p>Düşünüyorum, yanıt gelmezse mesaj bırakma riskine girmeli miyim?</p>

  <p>Hayır.</p>

  <p>Mesajı Jason2 dinlerse ne olur? Yine cevap vermezse bir yolunu bulup ona...</p>

  <p>“Alo?”</p>

  <p>“Daniela?”</p>

  <p>“Jason?”</p>

  <p>Sesini duyunca gözlerime yaşlar doluyor. “Evet, benim.”</p>

  <p>“Nereden arıyorsun? Ekranda Chicago Emniyeti yazıyor. Bağış falan istiyorlardır diye düşündüm bu yüzden...”</p>

  <p>“Bir dakika beni dinlemeni istiyorum.”</p>

  <p>“Her şey yolunda mı?”</p>

  <p>“İşe giderken başıma bir şey geldi. Her şeyi açıklayacağım ama...”</p>

  <p>“İyi misin?”</p>

  <p>“Evet, iyiyim ama hapisteyim.”</p>

  <p>Bir an hattın diğer ucu öyle sessizleşiyor ki arka planda dinlediği radyo programının sesini duyabiliyorum.</p>

  <p>Sonunda, “Tutuklandın mı?” diyor.</p>

  <p>“Evet.”</p>

  <p>“Ne için?”</p>

  <p>“Gelip beni kefaletle çıkarman lazım.”</p>

  <p>“Tanrım. Ne yaptın?”</p>

  <p>“Açıklamaya vaktim yok. Tek telefon hakkımı kullandım.”</p>

  <p>“Bir avukat getireyim mi?”</p>

  <p>“Hayır, hemen buraya gel yeter. Çek defterini de getir. Charlie okula gitti mi?”</p>

  <p>“Evet.”</p>

  <p>“Beni almaya gelirken onu da alıp gelmeni istiyorum. Bu çok...”</p>

  <p>“Öyle bir şey yapamam.”</p>

  <p>“Daniela...”</p>

  <p>“Babasını hapisten çıkarmaya giderken oğlumu yanıma almayacağım. Neler oluyor Jason?”</p>

  <p>Memur Hammond pleksi duvarı hafifçe tıklatıyor, artık telefonu kapatmamı işaret ediyor.</p>

  <p>“Zamanım doldu” diyorum. “Lütfen hemen gel.”</p>

  <p>“Tamam.”</p>

  <p>“Tatlım?”</p>

  <p>“Seni çok seviyorum.”</p>

  <p>Telefonu kapatıyor.</p>

  <div class="m2"></div>

  <p>Beni koydukları hücrede beton bir yatak ve ince bir şilteden başka bir şey yok.</p>

  <p>Bir de tuvalet ve lavabo.</p>

  <p>Kapının üstündeki kamera beni izliyor.</p>

  <p>Cezaevi battaniyesini üzerime çekip yatağa uzanıyorum; benden önce umutsuzluk anlarında, büyük hatalar yaptıktan sonra kim bilir kaç adamın daha baktığı tavana bakıyorum.</p>

  <p>Aklımdan ters gidebilecek, Daniela’nın gelmesini engelleyebilecek şeylerin listesi geçiyor.</p>

  <p>Cep telefonundan Jason2’yi arayabilir.</p>

  <p>Ders arasında o sesini duymak için Daniela’yı arayabilir.</p>

  <p>Diğer Jason’lardan biri bir hamle yapabilir.</p>

  <p>Bunlardan biri gerçekten olursa, her şey biter.</p>

  <p>Karnım ağrıyor.</p>

  <p>Kalbim küt küt atıyor.</p>

  <p>Sakinleşmeye çalışıyorum ama korkuyu durduramıyorum.</p>

  <p>Kopyalarım arasında bu hamleyi tahmin edebilecek biri çıkacak mı merak ediyorum. Öyle bir şey olmayacağını düşünüp kendimi avutuyorum. Dün gece barda kadınlara asılan ve güvenlik görevlisi tarafından oradan kovulan saldırgan sarhoşu görmeseydim, Daniela ve Charlie’yle güvenli bir yerde buluşmak için kendimi tutuklatmak aklıma gelmezdi.</p>

  <p>Bu kararı, yalnızca bana ait benzersiz bir deneyim sayesinde aldım.</p>

  <p>Ama yanılıyor da olabilirim.</p>

  <p>Her konuda yanılıyor olabilirim.</p>

  <p>Kalkıyorum, klozet ile yatak arasında bir ileri bir geri yürüyorum ama iki metreye iki buçuk metre ölçülerindeki hücrede dolaşacak fazla yer yok ve yürüdükçe duvarlar sanki üstüme geliyor. Sonunda nefesim sıkışıyor.</p>

  <p>Kapıda göz hizasında bir pencere var. Oraya gidip dışarı bakıyorum.</p>

  <p>Beyaz koridoru görüyorum.</p>

  <p>Yan hücrelerden birindeki kadının hıçkırıkları beton duvarlarda yankılanıyor.</p>

  <p>Kadın umutsuzca ağlıyor.</p>

  <p>Buraya getirildiğimde kayıt ofisinde gördüğüm kadın mı acaba?</p>

  <p>Bir gardiyan kolundan tuttuğu bir mahkûmla kapımın önünden geçiyor.</p>

  <p>Yatağa dönüp battaniyenin altına kıvrılıyorum, yüzümü duvara dönüp yatıyor, düşünmemeye çalışıyorum ama bu imkânsız.</p>

  <p>Sanki saatler geçiyor.</p>

  <p>Neden bu kadar gecikti?</p>

  <p>Tek açıklaması olabilir.</p>

  <p>Bir şey oldu.</p>

  <p>Gelmeyecek.</p>

  <div class="m2"></div>

  <p>Hücre kapısının kilidi açılırken çıkan mekanik sesle yerimden fırlıyorum.</p>

  <p>Oturuyorum.</p>

  <p>Kapıda beliren bebek yüzlü gardiyan, “Eve gidebilirsiniz Bay Dessen” diyor. “Karınız kefaletinizi ödedi.”</p>

  <p>Beni kayıt ofisine götürünce önüme konan belgeleri okumadan imzalıyorum.</p>

  <p>Ayakkabılarımı geri verip beni bir dizi koridordan geçiriyorlar.</p>

  <p>Son koridorun sonundaki kapıdan geçince nefesim kesiliyor, gözlerime yaşlar doluyor.</p>

  <p>Ona 14. Bölge Emniyet Merkezi’nde kavuşacağımı kırk yıl düşünsem hayal edemezdim.</p>

  <p>Daniela oturduğu sandalyeden kalkıyor.</p>

  <p>Beni tanımayan, başka bir adamla ya da başka bir versiyonumla evli olan bir Daniela değil.</p>

  <p><i>Benim</i> Daniela’m.</p>

  <p>Ta kendisi.</p>

  <p>Bazen resim yaparken giydiği gömlek var üzerinde. Soluk mavi tişörtün eteğinde yağlıboya ve akrilik lekeleri var. Beni görünce şaşkınlıkla yüzünü buruşturuyor.</p>

  <p>Yanına koşup ona sarılıyorum, o da adımı söylüyor ama sesinde şaşkınlık var. Yine de beni bırakmıyor, çünkü kollarının arasından ayrılmak istemiyorum. Bu kadının kollarına dönmek için aştığım dünyaları, çektiklerimi, mücadele ettiklerimi düşünüyorum. Onu kucaklamanın bu kadar iyi hissettirmesine inanamıyorum.</p>

  <p>Aynı havayı soluduğumuza.</p>

  <p>Kokusunu içime çektiğime.</p>

  <p>Tenini tenimde hissettiğime.</p>

  <p>Yüzünü ellerimin arasına alıyorum.</p>

  <p>Onu dudaklarından öpüyorum.</p>

  <p>Dudakları öyle yumuşak ki.</p>

  <p>Ama geri çekiliyor.</p>

  <p>Sonra elini göğsüme koyup beni itiyor. Kaşlarını çatıyor.</p>

  <p>“Bir restoranda puro içtiğin için tutuklandığını söylediler, sonra da...” Düşünceleri dağılıyor. Yüzümü, gördüklerine inanamıyormuş gibi inceliyor, parmaklarıyla iki haftalık sakalıma dokunuyor. Tabii ki inanamıyor yüzüme - sabah yanında uyandığı surat değil bu. “Bu sabah sakalın yoktu, Jason” diyor. Beni baştan aşağı süzüyor. “Çok zayıfsın.” Üzerimdeki eski, pis gömleğe dokunuyor. “Sabah evden çıkarken üzerinde başka giysiler vardı.”</p>

  <p>Bunların hepsini düşündüğünü ama anlam veremediğini görüyorum.</p>

  <p>“Charlie’yi getirdin mi?” diyorum.</p>

  <p>“Hayır. Sana getirmeyeceğim dedim. Aklımı mı yitiriyorum, yoksa...”</p>

  <p>“Aklını falan yitirmiyorsun.”</p>

  <p>Onu nazikçe kolundan tutup küçük bekleme alanındaki alçak sırtlı sandalyelere oturtuyorum.</p>

  <p>“Bir dakika şöyle oturalım” diyorum.</p>

  <p>“Ben oturmak istemiyorum, ben senin...”</p>

  <p>“Lütfen, Daniela.”</p>

  <p>Oturuyoruz.</p>

  <p>“Bana güveniyor musun?” diye soruyorum.</p>

  <p>“Bilmiyorum. Bunlar beni... Korkutuyor.”</p>

  <p>“Sana her şeyi açıklayacağım ama önce taksi çağırman gerekiyor.”</p>

  <p>“Arabamı iki blok öteye park ettim.”</p>

  <p>“Arabana gitmiyoruz.”</p>

  <p>“Neden?”</p>

  <p>“Dışarıda güvende değiliz.”</p>

  <p>“Ne diyorsun sen?”</p>

  <p>“Daniela, lütfen bana güven, olur mu?”</p>

  <p>Beni tersleyeceğini sanıyorum ama onun yerine telefonunu çıkarıyor, bir uygulama açıyor ve bir araba çağırıyor.</p>

  <p>Sonunda başını kaldırıp bana bakınca, “Tamam, üç dakikaya burada olacak” diyor.</p>

  <p>Lobide çevreme bakmıyorum.</p>

  <p>Beni kayıt ofisinden buraya getiren polis memurunu göremiyorum. O anda resepsiyondaki kadın memurdan başka kimse yok içeride. O da kalın bir koruyucu camın arkasında oturduğu için bizi duyamayacağından eminiz.</p>

  <p>Daniela’ya bakıyorum.</p>

  <p>“Sana söyleyeceklerime inanamayacaksın” diyorum. “Aklımı yitirdiğimi sanacaksın ama öyle bir şey yok. Ryan’ın Village Tap’teki kutlama gecesini hatırlıyor musun? Ödül kazanmıştı hani?”</p>

  <p>“Evet. Bir ay önceydi.”</p>

  <p>“Seni en son o gece evin kapısından çıktığımda gördüm. O zamandan beri ilk defa görüşüyoruz.”</p>

  <p>“Jason, o geceden beri gece gündüz yanımdaydm.”</p>

  <p>“O adam ben değildim.”</p>

  <p>Yüzü kararıyor.</p>

  <p>“Ne diyorsun sen?”</p>

  <p>“O benim farklı bir kopyam.”</p>

  <p>Gözlerini kırpıştırarak bana bakıyor.</p>

  <p>“Bana numara mı yapıyorsun? Oyun falan mı oynuyorsun? Çünkü...”</p>

  <p>“Oyun da değil, numara da.”</p>

  <p>Telefonunu alıp saatine bakıyorum. “Saat 12.18. Şu anda ofiste olmam gerekir.”</p>

  <p>Kampüsteki telefonumun numarasını çeviriyorum ve telefonu Daniela’ya veriyorum.</p>

  <p>Telefon iki kere çalıyor, sonra hattın diğer ucundan benim sesim duyuluyor. “Merhaba tatlım, ben de seni düşünüyordum.”</p>

  <p>Daniela’nın ağzı yavaşça açılıyor.</p>

  <p>Hastalanmış gibi bir hali var.</p>

  <p>Telefonu hoparlöre alıp sessizce, “Bir şey söyle” diyorum.</p>

  <p>“Merhaba” diyor. “Günün nasıl geçiyor?”</p>

  <p>“Harika. Sabah derslerim bitti, birkaç öğrencimle birlikte öğle yemeği yiyeceğim. Her şey yolunda mı?”</p>

  <p>“Evet. Ben sadece... senin sesini duymak istemiştim.”</p>

  <p>Telefonu elinden kapıp sessize alıyorum.</p>

  <p>Jason, “Her dakika seni düşünüyorum” diyor.</p>

  <p>Daniela’ya bakıyorum. “Biraz düşündüğünü, geçen yıl Noel’de Keys’te çok iyi vakit geçirdiğinizi, bu yıl da oraya gitmek istediğini söyle.”</p>

  <p>“Geçen Noel’de Keys’e gitmedik ki.”</p>

  <p>“Ben bunu biliyorum ama o bilmiyor. Onun sandığın kişi olmadığını kanıtlamak istiyorum.”</p>

  <p>Kopyam, “Daniela? Orada mısın?” diyor.</p>

  <p>Daniela telefonu alıyor. “Hayır, buradayım. Aslında seni şey için aramıştım...”</p>

  <p>“Sesimin o tatlı ahengini duymak için değil mi?”</p>

  <p>“Geçen yıl Noel’de Keys’e gittiğimizde çok eğlenmiştik. Para durumumuz sıkışık, biliyorum ama bu yıl da oraya gitsek güzel olmaz mı?” diyor.</p>

  <p>Jason bir an bile tereddüt etmiyor.</p>

  <p>“Elbette olur. Sen nasıl istersen sevgilim.”</p>

  <p>Daniela gözlerimin içine bakarak konuşuyor: “Aynı evde kalmaya ne dersin? Sahildeki pembe beyaz ev hani? Harika bir yerdi.”</p>

  <p>Son sözcükte sesi çatlar gibi oluyor ve bir an kendini kaybedeceğini sanıyorum ama sonra kendini topluyor.</p>

  <p>“Bir şekilde gideriz” diyor Jason2.</p>

  <p>Daniela’nın elindeki telefon titremeye başlıyor.</p>

  <p>O adamı parça parça etmek istiyorum.</p>

  <p>Jason, “Tatlım, birisi görüşmek için bekliyor, kapatsam iyi olacak” diyor.</p>

  <p>“Tamam.”</p>

  <p>“Bu gece görüşürüz.”</p>

  <p>Hayır, görüşmeyeceksiniz.</p>

  <p>“Akşam görüşürüz Jason.”</p>

  <p>Telefonu kapatıyor.</p>

  <p>Uzanıp elini sıkıyor, “Bana bak” diyorum.</p>

  <p>Bakıyor, ifadesi şaşkın.</p>

  <p>“Şu anda zihnin allak bullak, biliyorum” diyorum.</p>

  <p>“Aynı anda hem Lakemont’ta hem burada olman nasıl mümkün olabilir?”</p>

  <p>Telefonu titriyor.</p>

  <p>Dokunmatik ekranda bir mesaj beliriyor, arabamızın geldiğini haber veriyor.</p>

  <p>“Her şeyi açıklayacağım” diyorum, “ama şimdi bu arabaya binip oğlumuzu okuldan almamız lazım.”</p>

  <p>“Charlie tehlikede mi?”</p>

  <p>“Hepimiz tehlikedeyiz.”</p>

  <p>Hemen kendine geliyor.</p>

  <p>Ayağa kalkıp elimi uzatıyor, sandalyeden kalkmasına yardım ediyorum.</p>

  <p>Lobiden geçip emniyet merkezinin girişine doğru yürüyoruz.</p>

  <p>Beş yüz metre ötede siyah Escalade bizi bekliyoruz.</p>

  <p>Kapıdan fırlıyorum, Daniela’yı kaldırımın kenarında bekleyen cipe doğru çekiyorum.</p>

  <p>Dün geceki kar fırtınasından hiç iz yok, en azından gökyüzü açık. Kuzeyden esen şiddetli rüzgâr bulutları önüne katıp götürdü ve arkasında güneşli bir kış günü bıraktı.</p>

  <p>Aracın arka kapısını açıp Daniela’nın arkasından arabaya biniyorum, Daniela siyah takım elbiseli şoföre Charlie’nin okulunun yerini tarif ediyor.</p>

  <p>“Lütfen hemen gidelim” diyor.</p>

  <p>Camları karartılmış araç Emniyet Merkezinden ayrılırken Daniela’ya dönüp “Charlie’ye mesaj atıp geldiğimizi söyle de hazırlansın” diyorum.</p>

  <p>Telefonunu çıkarıyor ama elleri titrediğinden mesaj yazmakta zorlanıyor.</p>

  <p>“Ver ben yapayım.”</p>

  <p>Telefonunu alıp mesaj uygulamasını açıyorum, Charlie’nin adını buluyorum.</p>

  <p>Şu mesajı yazıyorum:</p>

  <div class="metin2">
    <p>Baban ve ben şu anda seni okuldan almaya geliyoruz. Müdürle görüşmeye vakit olmadığından tuvalete gitmek için izin iste ve ön kapıya gel. Siyah bir Escalade’le geliyoruz. 10 dakikaya görüşürüz.</p>
  </div>

  <p>Şoförümüz, karları kürenmiş caddelerde ilerliyor. Kaldırımlar parlak kış güneşi altında kurumuş bile.</p>

  <p>Birkaç blok ilerledikten sonra Daniela’nın mavi Honda’sının yanından geçiyoruz.</p>

  <p>Onun iki araç önünde, beyaz bir minibüsün direksiyonunda tıpkı bana benzeyen bir adam oturuyor.</p>

  <p>Dikiz aynasından adama bakıyorum.</p>

  <p>Arkamızda bir araba var ama kimin kullandığını göremiyorum, çünkü araç çok uzakta.</p>

  <p>“Neyin var?” diyor Daniela.</p>

  <p>“Bizi takip etmediklerinden emin olmak istiyorum.”</p>

  <p>“Kim takip edecek bizi?”</p>

  <p>Telefonuna bir mesaj geliyor ve sorusuna cevap vermekten kurtuluyorum.</p>

  <div class="metin2">
    <p>CHARLIE</p>

    <p>Her şey yolunda mı?</p>
  </div>

  <p>Karşılık yazıyorum:</p>

  <div class="metin2">
    <p>Her şey yolunda. Görüştüğümüzde açıklarım.</p>
  </div>

  <p>Kolumu omzuna atıp Daniela’ya sarılıyorum.</p>

  <p>“Sanki kâbus görüyorum ama bir türlü uyanamıyorum. Neler oluyor?” diyor Daniela.</p>

  <p>“Güvenli bir yere gitmek zorundayız” diye fısıldıyorum. “Baş başa kalınca konuşuruz. O zaman sana ve Charlie’ye her şeyi anlatırım.”</p>

  <div class="m2"></div>

  <p>Charlie’nin okulu bir akıl hastanesi ile steampunk kale arası kocaman, tuğla bir bina.</p>

  <p>Okulun önünde durduğumuzda Charlie merdivenlere oturmuş, telefonuna bakıyor.</p>

  <p>Daniela’ya arabada beklemesini söylüyorum, arabadan çıkıp oğluma doğru yürüyorum.</p>

  <p>Şaşkın şaşkın bana bakıyor.</p>

  <p>Halime şaşıyor.</p>

  <p>Onu sımsıkı kucaklayıp “Tanrım, seni çok özledim” diyorum.</p>

  <p>“Burada ne arıyorsunuz?” diye soruyor. “Bu araba nereden çıktı?”</p>

  <p>“Haydi gel, gitmek zorundayız.”</p>

  <p>“Nereye gidiyoruz?”</p>

  <p>Kolundan tutup onu Escalade’in açık kapısına doğru çekiştiriyorum.</p>

  <p>Arabaya önce o biniyor, arkasından ben de binip kapıyı kapatıyorum.</p>

  <p>Şoför bize bakıp Rus aksanıyla, “Şimdi nereye?” diyor.</p>

  <p>Emniyet merkezinden gelirken ben de aynı sorunun cevabını düşündüm. Büyük ve kalabalık bir yere gitmeliydik, böylece diğer Jason’lardan biri peşimize düşerse kolayca kalabalığa karışabilirdik. Şimdi bu düşüncemden kuşkulanıyorum. Aklıma üç faklı alternatif geliyor; Lincoln Park Serası, Willis Kulesinin seyir terası ve Rosehill Mezarlığı. En güvenli, en beklenmedik olasılıklar bunlar. Willis ve Lincoln Park da aynı şekilde mantıklı geliyor. Bu yüzden içimden gelen sesi boş verip ilk seçeneğe dönüyorum.</p>

  <p>“Water Tower” diyorum.</p>

  <p>Sessizce şehrin sokaklarından geçiyoruz.</p>

  <p>Şehir merkezindeki binaya yaklaşırken Daniela’nın cep telefonu titreşiyor.</p>

  <p>Ekrana bakıp yazanları görebileyim diye bana uzatıyor.</p>

  <p>Tanımadığım bir numaradan gelmiş mesaj:</p>

  <div class="metin2">
    <p>Daniela, ben Jason. Sana yabancı bir numaradan mesaj atıyorum ama görüştüğümüzde her şeyi açıklarım. Tehlikedesin. Sen de, Charlie de tehlikedesiniz. Neredesin? Lütfen beni hemen ara. Seni çok seviyorum.</p>
  </div>

  <p>Daniela çok korkmuş görünüyor.</p>

  <p>Arabanın içindeki hava sanki elektrikleniyor.</p>

  <p>Şoförümüz öğle saati trafiğinden tıkanmış Michigan Bulvarı’na giriyor.</p>

  <p>Lüks Magnificent Mile yolundaki diğer gökdelenleri gölgede bırakan Chicago Water Tower’ın sararmış taşları uzaktan görünüyor.</p>

  <p>Escalade binanın ana girişinde duruyor, ama şoföre bizi yeraltındaki otoparka götürmesini söylüyorum.</p>

  <p>Chestnut Caddesi’nden karanlık otoparka iniyoruz.</p>

  <p>Dört kat indikten sonra ona asansörün yanında durmasını söylüyorum.</p>

  <p>Görebildiğim kadarıyla peşimizden gelen araç olmadı.</p>

  <p>Araçtan inip kapılarını kapatıyoruz, siyah Escalade uzaklaşıyor.</p>

  <p>Water Tower Place dikey bir alışveriş merkezi. Sekiz katlı binada butikler, lüks mağazalar, cam ve kromdan yapılma bir de orta avlu var. Cam asansörle restoranların bulunduğu asma kata çıkıyoruz.</p>

  <p>Hava soğuk olduğundan içerisi çok kalabalık.</p>

  <p>En azından bir an için herhangi biri olmanın keyfini çıkarıyorum.</p>

  <p>Gelen geçenlerden uzakta, sessiz bir köşeye oturuyoruz.</p>

  <p>Daniela ile Charlie’nin arasında oturup şu anda benim olduğum yerde olabilmek için her şeyi, hem de her şeyi yapabilecek diğer Jason’ları düşünüyorum.</p>

  <p>Bir nefes alıyorum.</p>

  <p>Nereden başlasam?</p>

  <p>Daniela’nın gözlerinin içine bakıp yüzüne düşen saç tutamlarından birini kulağının arkasına atıyorum.</p>

  <p>Charlie’nin gözlerinin içine bakıyorum.</p>

  <p>Onları ne kadar çok sevdiğimi söylüyorum.</p>

  <p>Yeniden aralarında oturabilmek için cehennemi aşıp geldiğimi.</p>

  <p>Onlara silah zoruyla kaçırılıp Güney Chicago’daki terk edilmiş elektrik santraline götürüldüğüm serin ekim gecesini anlatıyorum.</p>

  <p>Onlara ne kadar korktuğumu, öldürüleceğimi sandığımı, fakat bunun yerine kendimi gizemli bir laboratuvarın hangarında bulduğumu, orada beni tanımak bir yana, dönüşümü bekleyen insanlar olduğunu anlatıyorum.</p>

  <p>İlk gece Velocity Laboratuvarı’ndan nasıl kaçtığımı, Eleanor Caddesi’ndeki evimize dönüşümü, evin bizim evimiz olmadığını, orada kendini kariyerine adamış yalnız bir adam olarak yaşadığımı anlatıyorum.</p>

  <p>Daniela’yla hiç evlenmediğimiz, Charlie’nin hiç doğmadığı bir dünya.</p>

  <p>Daniela’ya, Bucktown’daki sergide kopyasıyla karşılaşmamızı anlatıyorum.</p>

  <p>Yakalanışımı ve laboratuvara hapsedilişimi.</p>

  <p>Amanda’yla birlikte küpe kaçışımızı.</p>

  <p>Çoklu evrenleri anlatıyorum.</p>

  <p>Geçtiğim her kapıyı.</p>

  <p>Felaketlerle dolu her dünyayı.</p>

  <p>Bazı şeylerden söz etmiyorum yine de.</p>

  <p>Bazı şeyleri dile getiremiyorum.</p>

  <p>Sergi gecesinden sonra Daniela’yla birlikte geçirdiğim iki gece.</p>

  <p>İki kez ölümüne şahit oluşum.</p>

  <p>Bu anıları da zamanı geldiğinde paylaşacağım.</p>

  <p>Anlattıklarımın Daniela ve Charlie’ye neler hissettirdiğini hayal etmeye çalışıyorum.</p>

  <p>Daniela’nın yüzünden yaşlar akmaya başlayınca, “Bana inanıyor musun?” diye soruyorum.</p>

  <p>“Elbette inanıyorum.”</p>

  <p>“Charlie?”</p>

  <p>Oğlum başını evet anlamında sallıyor ama bakışları dalgın. Gelip geçen insanlara boş boş bakıyor. Söylediklerimin ne kadarını anladığını merak ediyorum.</p>

  <p>İnsan böyle bir hikâyeyi nasıl kabullenir?</p>

  <p>Daniela gözlerini siliyor. “Anlattıklarını anladığımdan emin olmak istiyorum” diyor. “Ryan Holder’ın kutlamasına gittiğin gece bu diğer Jason senin hayatını çaldı, öyle mi? Seni bir küpün içine kapattı, kendi dünyasına gönderdi, böylece bu dünyada yaşayacaktı. Benimle. Öyle mi?”</p>

  <p>“Evet, öyle.”</p>

  <p>“O zaman bir yabancıyla yaşıyordum.”</p>

  <p>“Tamamen öyle sayılmaz. On beş yıl öncesine kadar ikimiz aynı insandık sanırım.”</p>

  <p>“On beş yıl önce ne oldu?”</p>

  <p>“Bana hamile olduğunu söyledin. Çoklu evrenler var, çünkü yaptığımız her seçim, ilerlediğimiz yolda paralel dünyalara giden bir çatal yaratıyor. Bana hamile kaldığını söylediğin gece yalnızca ikimizin hatırladığı gibi değildi. Farklı permütasyonlara yol açtı. Bir dünyada, şu anda yaşadığımız dünyada sen ve ben birlikte bir hayat kurmaya karar verdik. Evlendik. Charlie’yi doğurdun. Yuva kurduk. Bir başkasında, yirmili yaşlarımın sonunda baba olmanın bana göre olmadığına karar verdim. Kariyerimi ve hırsımı kaybedeceğimden korktum.</p>

  <p>Yani hayatlarımızın bir versiyonunda bebeğimiz olmadı. Charlie. Sen sanatına devam ettin, ben de bilime. Sonunda yollarımız ayrıldı. Bir aydır o adamla, benim o versiyonumla yaşıyorsun. Kutuyu o inşa etti.”</p>

  <p>“Tanıştığımızda üzerinde çalıştığın şeyin daha büyük bir versiyonu mu o dediğin şey - bir küp?”</p>

  <p>“Tam olarak öyle. Zamanla kariyerinden başka hiçbir şeyi olmadığını anladı. On beş yıl önceki tercihine pişmanlıkla bakmaya başladı. Ama küp insanı zamanda ileri ya da geri götüremez. Olası bütün dünyaları aynı anda birleştirir — şimdide. Böylece benim dünyamı bulana kadar aradı. Ve benim hayatımı kendi hayatıyla değiştirdi.”</p>

  <p>Daniela’nın yüzünde şok ve tiksinti ifadesi beliriyor.</p>

  <p>Sandalyesinden kalkıp tuvaletlere doğru koşuyor.</p>

  <p>Charlie onun peşinden gitmek istiyor ama elimi omzuna koyup “Ona kendine gelmesi için biraz zaman verelim” diyorum.</p>

  <p>“Bir şeylerin yanlış gittiğini anlamıştım.”</p>

  <p>“Nasıl yani?” diye soruyorum.</p>

  <p>“Sen... şey, aslında sen değil de onun farklı bir enerjisi vardı. Daha fazla konuşuyorduk, özellikle akşam yemeklerinde. Ama o, nasıl diyeyim...”</p>

  <p>“Ne?”</p>

  <p>“Farklıydı.”</p>

  <p>Oğluma sormak istediğim sorular var. Ona soramayacağım başka sorular da zihnimde dört dönüyor.</p>

  <p>Jason2 daha mı eğlenceliydi?</p>

  <p>Daha mı iyi bir babaydı?</p>

  <p>Daha mı iyi bir kocaydı?</p>

  <p>Hayat o sahtekârla daha mı eğlenceliydi?</p>

  <p>Ama bu soruların cevaplarının benim için yıkıcı olacağını düşünüp korkuyorum.</p>

  <p>Daniela geri dönüyor.</p>

  <p>Yüzü solgun.</p>

  <p>Otururken, “İyi misin?” diyorum ona.</p>

  <p>“Sana bir şey soracağım.”</p>

  <p>“Nedir?”</p>

  <p>“Bu sabah kendini tutuklattırırken - amacın gelip seni almamı sağlamak mıydı?”</p>

  <p>“Evet.”</p>

  <p>“Neden? O gittikten sonra eve gelebilirdin. Ona ne diyeceğimi bile bilmiyorum.”</p>

  <p>“Jason2.”</p>

  <p>“Jason2 gittikten sonra eve gelebilirdin.”</p>

  <p>“İşler biraz daha karışık” diyorum.</p>

  <p>Charlie, “Zaten yeterince karışık değil mi?” diye soruyor.</p>

  <p>“Bu dünyaya...” diyorum ama bu sözcükleri söylemek bile çılgınlık, biliyorum.</p>

  <p>Ama onlara anlatmak zorundayım.</p>

  <p>“Evet?” diyor Daniela.</p>

  <p>“Bu dünyaya dönen tek versiyon ben değilim.”</p>

  <p>“Bu da ne demek oluyor?” diye soruyor Daniela.</p>

  <p>“Başka Jason’lar da ulaştı buraya.”</p>

  <p>“Hangi başka Jason’lar?”</p>

  <p>“O laboratuvardan küpe kaçabilen ve sonrasında çoklu evrende başka yolları seçen versiyonlarım.”</p>

  <p>“Kaç taneler?” diye soruyor Charlie.</p>

  <p>“Bilmiyorum. Belki de çok sayıdalar.”</p>

  <p>Silah mağazasında ve sohbet odasında olanları anlatıyorum. Onlara odama kadar gelen ve bana bıçakla saldıran Jason’ları tarif ediyorum.</p>

  <p>Ailemin şaşkınlığı korkuya dönüşüyor.</p>

  <p>“O yüzden kendimi tutuklattım” diyorum. “Bildiğim kadarıyla sizi takip eden, ne yapacaklarına karar vermeyi beklerken her hareketinizi izleyen başka Jason’lar var. Güvenli bir yerde buluşmamız gerekiyordu. O yüzden araba çağırmanı istedim. En azından bir versiyonumun emniyete kadar peşinden geldiğini biliyorum. Honda’nın yanından geçerken gördüm onu. O yüzden Charlie’yi de getirmeni istedim. Ama önemi yok artık. Birlikte buradayız, güvendeyiz ve ikiniz de gerçeği öğrendiniz.”</p>

  <p>Daniela hemen konuşamıyor.</p>

  <p>Sonra yavaşça, “Bu diğer... Jason’lar...” diyor. “Nasıl tipler?”</p>

  <p>“Ne sormaya çalışıyorsun?”</p>

  <p>“Hepsi seninle aynı geçmişe mi sahip? Hepsi sen misin esasında?”</p>

  <p>“Evet. Çoklu evrenden içeri adım attığım ana kadar. Sonra hepimiz farklı yolları seçtik, farklı deneyimler geçirdik.”</p>

  <p>“Ama bazıları senin gibi, öyle mi? Bu dünyaya dönebilmek için cehennemleri aşan kocamın farklı versiyonları. Tek istekleri benimle olmak. Ve Charlie’yle.”</p>

  <p>“Evet.”</p>

  <p>Gözlerini kısıyor.</p>

  <p>Onun için nasıl bir şey bu acaba?</p>

  <p>İmkânsız görünen hikâyeyi kabullenmek için çok çaba harcadığını görebiliyorum.</p>

  <p>“Dani, bana bak.”</p>

  <p>Parlayan gözlerinin içine bakıyorum.</p>

  <p>“Seni seviyorum” diyorum.</p>

  <p>“Ben de seni seviyorum. Ama diğerleri de seviyor beni, değil mi? En az senin kadar seviyorlar.”</p>

  <p>Bunları söylediğini duyunca içim sıkışıyor.</p>

  <p>Verecek bir karşılığım yok.</p>

  <p>Çevremizdeki insanları gözden geçiriyor, izlenip izlenmediğimizi anlamaya çalışıyorum.</p>

  <p>Asma kat giderek kalabalıklaşıyor.</p>

  <p>Bebek arabası iten bir kadın.</p>

  <p>Alışveriş merkezinde el ele dolaşan, dondurma yiyen mutlu çiftler.</p>

  <p>Karısının yanında ayak sürüyen, burada olmak istemediği yüzünden anlaşılan yaşlı bir adam.</p>

  <p>Burada güvende değiliz.</p>

  <p>Bu şehirde güvende değiliz.</p>

  <p>“Benimle misiniz?” diye soruyorum.</p>

  <p>Daniela tereddüt ediyor, önce Charlie’ye bakıyor.</p>

  <p>Sonra yeniden bana.</p>

  <p>“Evet” diyor, “seninleyim.”</p>

  <p>“Güzel.”</p>

  <p>“Peki şimdi ne yapacağız?”</p>
</body>
</html>