<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>10</h2>

  <p><b>Kalan ampul sayısı: 44</b></p>

  <p>Amanda başını defterden kaldırıp soruyor: “Yazmanın en iyi yöntem olduğundan emin misin?”</p>

  <p>“Bir şeyi yazdığında bütün dikkatini ona verirsin. Bir şey düşünüp başka bir şey yazmak neredeyse olanaksızdır. Yazmak, niyet ve arzularını birbirine hizalamanı sağlar.”</p>

  <p>“Ne kadarını yazmalıyım?” diye soruyor.</p>

  <p>“Belki başlangıç için basit bir şeyler yazmalısın. Kısa bir paragraf örneğin?”</p>

  <p>Üzerinde çalıştığı cümleyi bitiriyor, defteri kapatıp ayağa kalkıyor.</p>

  <p>“Yazdıklarına odaklandın mı?” diye soruyorum.</p>

  <p>“Öyle sanırım.”</p>

  <p>Sırt çantamızı yükleniyorum. Amanda kapıya gidiyor, kolunu çeviriyor, kapıyı açıyor. Koridora sabah güneşi doluyor, öyle parlak ki bir an dışarıyı göremiyorum.</p>

  <p>Gözlerim ışığa alışınca etrafı görmeye başlıyorum.</p>

  <p>Küpün kapısında, parka bakan bir tepenin üstünde duruyoruz.</p>

  <p>Doğuda yemyeşil yamaçlar Michigan Gölü’ne doğru uzanıyor. Uzakta daha önce hiç görmediğim bir şehir silueti var — ince binalar, birbirine karışan cam ve çelik yapılar adeta bir serabı andırıyor.</p>

  <p>Gökyüzü hareket halinde nesnelerle dolu. Chicago olduğunu tahmin ettiğim şehrin üzerinde uçuyor, durmaya niyetleri yokmuş gibi ufka paralel ilerliyorlar.</p>

  <p>Amanda bana bakıp gülümsüyor, deftere pat pat vuruyor.</p>

  <p>İlk sayfayı açıyorum.</p>

  <p>Şunları yazmış:</p>

  <div class="metin1">
    <p>Güzel bir yere, yaşamanın keyifli olduğu bir yere gitmek istiyorum. Yaşamak isteyeceğim bir dünyaya. Gelecekte değil ama öyleymiş gibi...</p>
  </div>

  <p>“Fena değil” diyorum.</p>

  <p>“Burası gerçek mi?” diye soruyor.</p>

  <p>“Evet. Bizi buraya sen getirdin üstelik.”</p>

  <p>“Haydi dolaşalım. Zaten ilaca biraz ara vermemiz gerekiyor.”</p>

  <p>Amanda çimenlerde yürüyerek küpten uzaklaşıyor. Bir oyun alanının yanından geçiyoruz, sonra parkın içinden geçen bir patikaya ulaşıyoruz.</p>

  <p>Sabah soğuk ve kusursuz. Nefesimin buharı havada kıvrılarak yükseliyor.</p>

  <p>Güneşin henüz ulaşamadığı yerlerde çimenler kırağı kaplı, park ağaçlarla çevrili.</p>

  <p>Gölün yüzeyi cam gibi.</p>

  <p>Beş yüz metre ötede Y şeklinde bir dizi zarif yapı, elli metrelik aralıklarla parkın ortasından geçiyor.</p>

  <p>Ne olduklarını ancak yaklaştığımız zaman anlıyorum.</p>

  <p>Kuzeye giden platforma çıkan asansöre biniyoruz, çimenlerin on metre üstünde, tentenin altında bekliyoruz. Chicago Transit Ulaşımı damgasını taşıyan interaktif dijital haritaya göre Güney Chicago ile Şehir Merkezini bağlayan Kırmızı Ekspres Hat’tayız.</p>

  <p>Başımızın üstündeki hoparlörden bir kadın sesi yükseliyor.</p>

  <p><i>Dikkat ediniz. Tren yaklaşıyor. Çizgiyi geçmeyiniz. Tren gelmek üzere: beş... dört... üç...</i></p>

  <p>Hattın iki yönüne de bakıyorum ama yaklaşan bir şey göremiyorum.</p>

  <p><i>İki...</i></p>

  <p>Ağaçların arasından hızla bir şey yaklaşıyor.</p>

  <p><i>Bir.</i></p>

  <p>İnce uzun, üç vagonlu bir tren istasyonda duruyor, kapılar açılırken dijital bir kadın sesi, <i>binmek için lütfen yeşil ışığı bekleyin,</i> diyor.</p>

  <p>Trenden inen birkaç kişi spor giysiler içindeler. Açık kapıların üstündeki kırmızı ışıklar birkaç saniye sonra yeşile dönüyor.</p>

  <p><i>Şehir merkezi istasyonuna gitmek için trene binebilirsiniz.</i></p>

  <p>Amanda’yla birbirimize bakıyoruz, omuz silkiyoruz ve ilk vagona biniyoruz. Koltukların neredeyse hepsi dolu.</p>

  <p>Bildiğim tren hattı değil bu. Bedava. Ayakta kimse yok. Herkes bir uzay gemisindeymiş gibi koltuklara bağlanmış oturuyor.</p>

  <p>Boş koltukların üzerinde BOŞ sözcüğü yanıyor.</p>

  <p>Amanda ve ben koridorda ilerlerken dijital ses, <i>lütfen bir koltuğa oturun,</i> diyor. <i>Herkes güvenli bir şekilde yerine yerleşmeden tren hareket edemez.</i></p>

  <p>Vagonun ön tarafındaki iki boş koltuğa oturuyoruz. Arkama yaslanıyorum ve koltuktan çıkan kayışlar nazikçe omuzlarıma ve belime sarılıyor.</p>

  <p><i>Başınızı arkaya yaslayın lütfen. Tren hareket etmek üzere. Üç... iki... bir...</i></p>

  <p>Sarsmadan ama hızla hareket ediyor tren. Birkaç saniye için yumuşak koltuğa iyice gömülüyorum, sonra raylar üstünde inanılmaz bir hızla ve hiç sarsılmadan ilerlemeye başlıyoruz. Camın diğer tarafındaki şehir manzarası bulanıklaşarak akarken neler gördüğümü algılamakta bile zorlanıyorum.</p>

  <p>Uzaktaki fantastik ufuk hattı yavaş yavaş yaklaşıyor. Binaları anlayamıyorum. Parlak sabah ışığında birisi bir aynayı kırmış ve kırık parçalar bir araya yığılmış gibi görünüyorlar bana. İnsan elinden çıkmış olamayacak kadar dağınık ve düzensiz bir güzellik karşımdaki. Bir sıradağ dizisi gibi kusurlu ve asimetrik, ama mükemmeller. Ya da bir nehir gibi.</p>

  <p>Raylar birden alçalıyor.</p>

  <p>Midem hop ediyor.</p>

  <p>Tren çığlık atarak bir tünelden geçiyor — karanlığın arasında belirip kaybolan ışıklar hızı yoğunlaştırıp aklımı karıştırıyor.</p>

  <p>Karanlıktan fırlıyoruz, tren aniden durduğunda önce sandalyeme yapışıyorum, sonra askıları zorlayarak öne doğru fırlıyorum.</p>

  <p>Anons yapılıyor: <i>Merkez İstasyon</i>.</p>

  <p>Yüzümün on beş santim uzağında beliren hologramda, <i>Durağınız bu mu</i>? yazıyor, altında da, <i>Y</i> ve <i>N</i> harfleri var.</p>

  <p>Amanda, “Haydi buradan çıkalım” diyor.</p>

  <p>Parmağımla <i>Y</i> harfine dokunuyorum. Amanda da aynısını yapıyor.</p>

  <p>Koltuk askıları gevşiyor, koltuğun içinde kayboluyor. Ayağa kalkıp diğer yolcularla birlikte platforma çıkıyoruz. New York’un Grand CentraFım bile gölgede bırakacak kadar büyük bir istasyondayız. Kalabalık terminalin eğimli cam tavanından içeri dolan güneş ışığı geniş salonu aydınlatıyor, mermer duvarlarda zikzaklar çizerek ortalığı ışığa boğuyor.</p>

  <p>İstasyon insan kaynıyor.</p>

  <p>Bir saksafonun uzun, boğuk notaları havada dolaşıyor.</p>

  <p>Salonun diğer tarafına yürüyüp bir şelaleyi andıran basamakları tırmanıyoruz.</p>

  <p>Çevremizdeki herkes kendi kendine konuşuyor — telefonla konuştuklarına eminim ama mobil cihazlarını göremiyorum.</p>

  <p>Merdivenlerin tepesindeki turnikelerden geçiyoruz.</p>

  <p>Sokak yayalarla dolu - araba, trafik ışığı yok. Hayatım boyunca gördüğüm en yüksek binanın dibinde duruyoruz. Yanı başında olmamıza rağmen gerçekmiş gibi görünmüyor bina. Katları arasında ayrım yapamadığım bina tek parça buz ya da kristalden inşa edilmiş gibi görünüyor.</p>

  <p>Merakla caddenin karşısına geçiyoruz, kulenin lobisine giriyoruz ve işaretleri takip ederek seyir terasına çıkıyoruz.</p>

  <p>Asansör olağanüstü hızlı.</p>

  <p>Basınç sürekli değiştiğinden kulaklarımı rahatlatmak için sık sık yutkunuyorum.</p>

  <p>İki dakika sonra asansör duruyor.</p>

  <p>Görevli, en üst kattan manzaranın tadını çıkarmak için on dakikamız olduğunu söylüyor.</p>

  <p>Kapılar açılınca soğuk bir rüzgâr karşılıyor bizi. Asansörden çıkıp üzerinde, <i>Şu anda sokak seviyesinden 2518 metre yukarıdasınız,</i> yazan hologramın önünden geçiyoruz.</p>

  <p>Asansör boşluğu küçük seyir terasının ortasında sonlanıyor. Gökdelenin tepesi durduğumuz yerden on beş metre kadar yukarıda kalıyor, en üst noktası alevi andıran yuvarlak bir kıvrımla sonlanıyor.</p>

  <p>Kenara doğru yürüdüğümüz sırada başka bir hologram beliriyor karşımızda: <i>Cam Kule, Orta Batı’nın en yüksek binası, Amerika’nın üçüncü en yüksek binasıdır</i>.</p>

  <p>Burası çok soğuk; gölden gelen kesintisiz esinti yüzünden üşüyoruz. Ciğerlerime dolan hava daha hafif sanki ama bu his oksijen azlığından mı yoksa başımın dönmesinden mi kaynaklanıyor, emin değilim.</p>

  <p>İntihar etmeye niyetlenenlere karşı konulan parmaklıklara ulaşıyoruz.</p>

  <p>Başım dönüyor. Midem allak bullak.</p>

  <p>Manzara nefesimi kesiyor - her yönde yayılan ışıltılı şehir, gökyüzüne yükselen diğer gökdelenler ve geniş göl; buradan Güney Michigan’ı bile görebiliyorum.</p>

  <p>Batıda ve güneyde, kenar mahallelerin ötesinde yeşil çayırlar sabah güneşiyle parlıyor.</p>

  <p>Kule hafiften sallanıyor sanki.</p>

  <p><i>Berrak havalarda dört eyaleti - Illinois, Indiana, Michigan ve Wisconsin görebilirsiniz</i>.</p>

  <p>Sanat ve hayal gücünün eseri olan bu gökdelenin tepesinde dururken kendimi küçük hissediyorum ama bu güzel bir his.</p>

  <p>Böyle bir şeyin inşa edilebildiği bir dünyanın havasını ciğerlerime çekmek olağanüstü bir his.</p>

  <p>Amanda yanımda duruyor, binanın feminen kıvrımlarına hayranlıkla bakıyoruz. Durduğumuz yer sakin ve neredeyse tamamen sessiz.</p>

  <p>Duyduğumuz tek ses, rüzgârın yalnız fısıltısı.</p>

  <p>Aşağıdaki sokakların gürültüsü bize ulaşmıyor bile.</p>

  <p>“Bunların hepsini sen mi hayal ettin?” diye soruyorum.</p>

  <p>“Bilinçli bir şekilde hayal etmedim ama hepsi akla uygun geliyor. Yarısını hatırladığım bir rüya gibi.”</p>

  <p>Kuzeydeki mahallelere, Logan Meydanı’nın olması gereken yere bakıyorum.</p>

  <p>Benim tanıdığım mahalleye hiç benzemiyor.</p>

  <p>Birkaç metre ötede yaşlı bir adam yaşlı karısının yanında duruyor, buruşuk elleri teleskopla etrafa bakan karısının omuzlarında. Teleskop, hayatımda gördüğüm en olağanüstü dönme dolaba çevrilmiş. Üç yüz metre yüksekliğindeki dönme dolap gölün kıyısında, Navy Pier’in olması gereken yerde yükseliyor.</p>

  <p>Daniela’yı düşünüyorum.</p>

  <p>Diğer Jason’ın -2 numaralı Jason- şu anda ne yaptığını merak ediyorum.</p>

  <p>Karıma ne yapıyor olabileceğini.</p>

  <p>Öfke, korku ve yuva özlemi bir hastalık gibi çöküyor içime.</p>

  <p>Bu dünya, ne kadar görkemli olsa da benim evim değil.</p>

  <p>Hatta bildiğim dünyaya hiç mi hiç benzemiyor.</p>

  <div class="m2"></div>

  <p><b>Kalan ampul sayısı: 42</b></p>

  <p>Arafı anımsatan bu yerdeki karanlık koridorda ayak seslerimiz sonsuzlukta yankılanıyor.</p>

  <p>Elimde fenerle yürüyorum, Amanda yürümeyi bıraktığında deftere ne yazacağımı düşünüyorum.</p>

  <p>“Ne oldu?” diye soruyorum.</p>

  <p>“Dinle.”</p>

  <p>Ortalık o kadar sessiz ki kalbimin giderek hızlanan atışlarını duyabiliyorum.</p>

  <p>Sonra, imkânsız bir şey oluyor.</p>

  <p>Bir ses. Koridorun aşağısından, uzaktan geliyor.</p>

  <p>Amanda bana bakıyor.</p>

  <p>“Neler oluyor?” diye fısıldıyor.</p>

  <p>Gözlerimi karanlığa dikip bakıyorum.</p>

  <p>Uzanıp giden kapılarla dolu duvarlarda yansıyan fener ışığından başka görecek bir şey yok.</p>

  <p>Ses her an biraz daha kuvvetleniyor.</p>

  <p>Birinin ayak sesleri.</p>

  <p>“Birisi geliyor” diyorum.</p>

  <p>“Bu nasıl olabilir?”</p>

  <p>Işığın ulaştığı son noktada bir kıpırdanma oluyor.</p>

  <p>Bize doğu gelen bir figür görüyoruz.</p>

  <p>Bir adım geri çekiliyorum, gelen kişi yaklaştıkça içimden koşmak geliyor ama nereye gideceğim ki?</p>

  <p>Yüzleşmek zorundayım.</p>

  <p>Bir adam bu.</p>

  <p>Çıplak derisi çamur, pislik ya da...</p>

  <p>Kanla kaplı.</p>

  <p>Kesinlikle kan.</p>

  <p>Kokusu burnuma doluyor.</p>

  <p>Sanki kanlarda yuvarlanmış.</p>

  <p>Saçları matlaşmış, yüzü lekelerle kaplı ve öyle pis ki gözlerinin beyazı ışıl ışıl parlıyor.</p>

  <p>Elleri titriyor, parmakları umutsuzca bir şeyleri pençelemiş gibi kıvrılmış.</p>

  <p>Aramızda üç metre kaldığında görüyorum ancak. Bu adam benim.</p>

  <p>Yolundan çekiliyor, sırtımı en yakındaki duvara yapıştırıyor, geçmesi için ona yol açıyorum.</p>

  <p>Sendeleyerek geçerken bakışları benimkilere takılıyor.</p>

  <p>Beni gördüğünden bile emin olamıyorum.</p>

  <p>Şokta gibi bir hali var.</p>

  <p>Sanki içi boşalmış.</p>

  <p>Cehennemden az önce çıkmış gibi.</p>

  <p>Sırtı ve omuzları paramparça.</p>

  <p>“Ne oldu sana?” diye soruyorum.</p>

  <p>Durup bana bakıyor, sonra ağzını açıyor ve hayatımda duyduğum en korkunç sesi çıkarıyor - boğazı yırtılırcasına haykırıyor.</p>

  <p>Sesi koridorda yankılanırken Amanda beni kolumdan yakalayıp çekmeye başlıyor.</p>

  <p>Peşimizden gelmiyor.</p>

  <p>Uzaklaşmamızı izliyor, sonra dönüp yürüyor.</p>

  <p>Sonsuz karanlığa doğru gidiyor.</p>

  <div class="m2"></div>

  <p>Otuz dakika sonra diğerlerinin aynısı bir kapının önündeyim, zihnimi temizlemeye, az önce koridorda gördüğümüz şeyi anlamlandırmaya çalışıyorum.</p>

  <p>Sırt çantasından bir defter çıkarıp açıyorum, kalemi elime alıyorum.</p>

  <p>Düşünmeme bile gerek kalmıyor.</p>

  <p>Şu sözcükleri yazıveriyorum:</p>

  <div class="metin1">
    <p>Evime dönmek istiyorum.</p>
  </div>

  <p>Merak ediyorum: Tanrı da böyle mi hissediyor acaba? Bir dünya yarattıktan sonra hissettiği heyecan benimkinin aynısı mı? Evet, bu dünya zaten vardı ama onunla bağlantı kurmamızı sağlayan benim. Mümkün olan bütün dünyalar arasından bu dünyayı buldum ve en azından küpün kapısından görebildiğim kadarıyla, ulaşmak istediğim dünya buydu.</p>

  <p>Dışarı adım atıyorum ve çimenler ayaklarımın altında çıtırdıyor. Yüksekteki pencerelerden içeri dolan akşamüstü ışığı başka bir dönemden kalma bir dizi demir jeneratörü aydınlatıyor.</p>

  <p>Gün ışığında hiç görmedim, ama bu odayı tanıyorum.</p>

  <p>Buraya son gelişimde Michigan Gölü’nün üzerinde bir hasat ayı yükseliyordu ve bu eski cihazlardan birine sırtımı yaslamış oturuyordum. Uyuşturucudan dönen başımla geyşa maskesi takmış bir adama bakıyordum. Silah zoruyla beni bu terk edilmiş elektrik santralinin karanlık kuytularına getirmişti.</p>

  <p>O zaman bunu bilmiyordum ama aslında kendime bakıyordum.</p>

  <p>Başıma gelecekleri hayal edemezdim.</p>

  <p>Beni bekleyen cehennemi.</p>

  <p>Küp, jeneratör odasının uzak köşesinde, merdivenlerin arkasında gizlenmiş halde.</p>

  <p>“Eee?” diyor Amanda.</p>

  <p>“Başardım sanırım. Senin dünyanda uyanmadan önce gördüğüm son yer burasıydı.”</p>

  <div class="m2"></div>

  <p>Yıkıntı halindeki elektrik santralinden çıkıyoruz.</p>

  <p>Dışarıda güneş parlıyor.</p>

  <p>Yokuştan iniyoruz.</p>

  <p>Akşamüstünün son saatleri ve duyduğumuz tek ses, gölün üstünde uçuşan martıların arada bir duyulan çığlıkları.</p>

  <p>Batıya, Güney Chicago mahallelerine doğru yürüyoruz, bir çift avare gibi yavaş yavaş ilerliyoruz.</p>

  <p>Uzaktaki şehir silueti tanıdık geliyor bana.</p>

  <p>Bildiğim ve sevdiğim şehir bu.</p>

  <p>Güneş giderek alçalıyor. Yirmi dakika kadar yürüdükten sonra yolda tek bir araç bile görmediğimizi fark ediyorum.</p>

  <p>“Oldukça sessiz, değil mi?” diye soruyorum.</p>

  <p>Amanda dönüp bana bakıyor.</p>

  <p>Göle daha yakın olan terk edilmiş sanayi bölgesinde sessizlik bu kadar dikkat çekici değildi.</p>

  <p>Burada insanı şaşırtacak kadar belirgin.</p>

  <p>Dışarıda hiç araba yok.</p>

  <p>İnsan yok.</p>

  <p>Ortalık öyle sessiz ki üstümüzden geçen elektrik kablolarındaki elektriğin vınladığını duyabiliyorum.</p>

  <p>Seksen Yedinci Cadde’deki tren istasyonu kapalı, etrafta hiç otobüs ya da tren yok.</p>

  <p>Gördüğümüz tek hayat belirtisi, kuyruğu kopmuş kara bir kedi. Yolun kenarında, ağzında bir fareyle ilerliyor.</p>

  <p>Amanda, “Belki de küpe dönmeliyiz” diyor.</p>

  <p>“Evimi görmek istiyorum.”</p>

  <p>“İçimde bu yerle ilgili kötü bir his var, Jason” diyor. “Sen de hissetmiyor musun aynı şeyi?”</p>

  <p>“Bizi nereye götürdüğünü araştırmazsak o uçan küp hakkında hiçbir şey öğrenemeyeceğiz.”</p>

  <p>“Evin nerede?”</p>

  <p>“Logan Meydanı’nda.”</p>

  <p>“Yürüyerek gitmemiz zor.”</p>

  <p>“Bir araba ödünç alırız.”</p>

  <p>Seksen Yedinci Cadde’yi geçiyoruz, bir dizi harap evin önünden yürüyoruz. Belediye temizlikçileri buraya haftalardır uğramamış besbelli. Her yerde çöp var. Çöp dolu iğrenç torbalar sokağın her yanına saçılmış.</p>

  <p>Pencerelerin çoğu tahtalarla kapatılmış.</p>

  <p>Bazılarına branda çekilmiş.</p>

  <p>Çoğundan kumaş parçaları sallanıyor.</p>

  <p>Bazıları kırmızı.</p>

  <p>Bazıları siyah.</p>

  <p>Birkaç evden radyo ve televizyonların uğultusu geliyor.</p>

  <p>Bir çocuk ağlıyor.</p>

  <p>Ama bunlar haricinde mahalle tamamen, uğursuz bir şekilde sessiz.</p>

  <p>Altıncı bloku aşmak üzereyken, Amanda, “Bir tane buldum !” diye haykırıyor.</p>

  <p>Karşıya geçip 90’ların ortasından kalma bir Oldsmobile Cutlass Ciera’ya doğru yürüyorum.</p>

  <p>Beyaz. Kaportası yer yer paslanmış. Jant kapakları yok.</p>

  <p>Kirli camdan içeri bakınca, kontakta sallanan anahtarları görüyorum.</p>

  <p>Şoför kapısını açıyorum, direksiyonun başına geçiyorum.</p>

  <p>“Bunu gerçekten yapacak mıyız?” diye soruyor Amanda.</p>

  <p>Yolcu koltuğuna oturuyor, motoru çalıştırıyorum.</p>

  <p>Deponun dörtte biri hâlâ dolu.</p>

  <p>Bizi gitmek istediğimiz yere götürmeye yeter.</p>

  <p>Ön cam öyle kirli ki yüzeyine yapışan tozu, kiri ve yaprakları biraz olsun temizlemek için silecekleri on saniye aralıksız çalıştırmam gerekiyor.</p>

  <div class="m2"></div>

  <p>Anayol bomboş.</p>

  <p>Daha önce hiç böyle bir şey görmedim.</p>

  <p>Görebildiğim kadarıyla iki yönde de bir tane bile araç yok.</p>

  <p>Güneş batıyor, son ışıkları Willis Kulesi’ne çarpıp ışıldıyor.</p>

  <p>Hızla kuzeye ilerliyorum, her yeni kilometrede midemdeki düğüm biraz daha sıkışıyor.</p>

  <p>Amanda, “Haydi geri dönelim” diyor. “Ciddiyim. Bir sorun var besbelli.”</p>

  <p>“Ailem buradaysa benim yerim onların yanı.”</p>

  <p>“Bunun senin Chicago’n olduğundan bile emin değiliz ki?”</p>

  <p>Radyoyu açıyor ve FM kanalındaki paraziti bir süre dolaştıktan sonra Acil Uyarı Sisteminin tanıdık sireni hoparlörlerde yankılanmaya başlıyor.</p>

  <div class="metin1">
    <p>Bu mesaj, Illinois Polis Merkezi’nin talebi üzerine yayınlanmaktadır. Cook Country’de yirmi dört saat sokağa çıkma yasağı uygulanmaktadır. Bütün vatandaşlarımızın yeni bir açıklamaya dek evlerinde kalması gerekmektedir. Ulusal Muhafızlar bütün mahallelerin güvenliğini denetlemeyi, yiyecek dağıtmayı ve Hastalık Koruma ve Kontrol Merkezi karantina bölgelerine ulaşım sağlamayı sürdürmektedir.</p>
  </div>

  <p>Güneydeki yolda dört tane kamuflaj desenli Humvee hızla ilerliyor.</p>

  <div class="metin1">
    <p>Bulaşıcı hastalık tehdidi hâlâ sürüyor. İlk belirtiler yüksek ateş, şiddetli baş ağrısı ve kas ağrısıdır. Kendinizin ya da evinizden birinin hastalığa yakalandığını düşünüyorsanız sokağa bakan pencerelerinizden birine kırmızı bir kumaş parçası asın. Evinizde ölen varsa sokağa bakan bir pencereye siyah bir kumaş parçası asın.</p>

    <p>Hastalık Koruma ve Kontrol Merkezi personeli mümkün olan en kısa sürede yardımınıza gelecek.</p>

    <p>Gelişmeler için bizi dinlemeye devam edin.</p>
  </div>

  <p>Amanda bana bakıyor.</p>

  <p>“Neden geri dönmüyorsun?”</p>

  <div class="m2"></div>

  <p>Bizim blokta park edecek bir yer bulamayınca arabayı çalışır halde sokağın ortasına bırakıyorum.</p>

  <p>“Sen aklını kaçırmışsın” diyor Amanda.</p>

  <p>Yatak odası penceresinden kırmızı bir etek ve siyah bir kazak sarkan kahverengi kumtaşından binayı işaret ediyorum.</p>

  <p>“Orası benim evim, Amanda.”</p>

  <p>“Acele et. Ve dikkatli ol lütfen.”</p>

  <p>Arabadan çıkıyorum.</p>

  <p>Sokak çok sessiz, akşam pusunda sokaklar mavimsi görünüyor.</p>

  <p>Bir blok ileride sokağın ortasında yavaş yavaş ilerleyen solgun karaltılar fark ediyorum.</p>

  <p>Dönemece ulaşıyorum.</p>

  <p>Elektrik hattı sessiz, evlerin içinden gelen ışık olması gerekenden daha yumuşak.</p>

  <p>Mum ışığı.</p>

  <p>Mahallemde elektrikler kesilmiş.</p>

  <p>Ön kapının merdivenlerinden çıkıp yemek odasını gören büyük pencereden içeri bakıyorum.</p>

  <p>İçerisi kasvetli ve karanlık.</p>

  <p>Kapıyı tıklatıyorum.</p>

  <p>Bir süre sonra mutfaktan çıkan bir gölge yavaşça oturma odasındaki masanın yanından geçip ön kapıya doğru geliyor.</p>

  <p>Ağzım kupkuru oluyor.</p>

  <p>Burada olmamam gerekirdi.</p>

  <p>Bu benim evim değil.</p>

  <p>Avize farklı.</p>

  <p>Şöminenin üzerindeki Van Gogh resmini de hiç görmedim.</p>

  <p>Kapıdaki üç kilit sırayla açılıyor.</p>

  <p>Kapı birkaç santim aralanınca içeriden gelen koku benim evimin kokusuna hiç benzemiyor.</p>

  <p>Hastalık ve ölüm kokusu içeriden gelen.</p>

  <p>Daniela titreyen eliyle bir mumu kaldırıyor.</p>

  <p>Loş ışıkta bile teninin şişliklerle kaplı olduğunu görüyorum.</p>

  <p>Gözleri simsiyah.</p>

  <p>Kanlı.</p>

  <p>Beyazları neredeyse görünmez halde.</p>

  <p>“Jason?” diyor. Sesi yumuşak ve alçak. Yanaklarından yaşlar süzülüyor. “Aman Tanrım. Sen misin?”</p>

  <p>Kapıyı açıyor, sendeleyerek bana doğru geliyor. Ayakta durmakta zorlanıyor sanki.</p>

  <p>Sevdiğin kişiden tiksinmek berbat bir his.</p>

  <p>Bir adım geri çekiliyorum.</p>

  <p>Dehşete düştüğümü fark edip duruyor.</p>

  <p>“Nasıl olur?” diyor hırıltılı bir sesle. “Sen öldün.”</p>

  <p>“Ne diyorsun sen?”</p>

  <p>“Bir hafta önce seni kanlarla dolu bir ceset torbası içinde buradan çıkardılar.”</p>

  <p>“Charlie nerede?” diye soruyorum.</p>

  <p>Başını iki yana sallıyor, gözlerinden yaşlar akıyor. Öksürünce ağzını kapattığı eline kan bulaşıyor.</p>

  <p>“Öldü mü?” diye soruyorum.</p>

  <p>“Onu almaya gelen olmadı” diyor. “Cesedi hâlâ odasında. Orada çürüyor, Jason.”</p>

  <p>Bir an dengesini yitirir gibi oluyor, kapının pervazına tutunuyor.</p>

  <p>“Gerçek misin?” diye soruyor.</p>

  <p>Gerçek miyim ben?</p>

  <p>Ne soru ama.</p>

  <p>Konuşamıyorum.</p>

  <p>Boğazım acıyla yanıyor.</p>

  <p>Gözlerime yaşlar doluyor.</p>

  <p>Ona ne kadar acısam da korkunç gerçek şu: Ondan korkuyorum. Kendimi koruma güdüsüyle dehşet içinde geri çekiliyorum.</p>

  <p>Amanda arabadan sesleniyor: “Gelenler var!”</p>

  <p>Sokağa bakıyorum, bir aracın farı karanlığı aydınlatıyor.</p>

  <p>“Jason, seni burada bırakırım!” diye haykırıyor Amanda.</p>

  <p>“O da kim?” diyor Daniela.</p>

  <p>Yaklaşan aracın motor gürültüsünden dizel olduğunu anlıyorum. Amanda haklıydı. Bu şehrin ne kadar tehlikeli olabileceğini anladığımız anda geri dönmeliydik.</p>

  <p>Burası benim dünyam değil.</p>

  <p>Yine de oğlumun farklı bir versiyonunun evin ikinci katındaki yatak odasında çürümekte olduğunu düşününce kalbim sıkışıyor.</p>

  <p>Oraya koşup onu dışarı taşımak istiyorum ama o zaman ben de ölürüm.</p>

  <p>Merdivenlerden inip sokağa çıkıyorum, o sırada iyice yaklaşan zırhlı askeri araç, Güney Yakası’ndan çaldığımız arabanın üç metre gerisinde duruyor.</p>

  <p>Üzerinde farklı işaretler var: Kızıl Haç, Ulusal Muhafızlar, Hastalık Koruma ve Kontrol Merkezi.</p>

  <p>Amanda arabanın camından dışarı sarkıyor.</p>

  <p>“Ne oluyor Jason?”</p>

  <p>Gözlerimi siliyorum.</p>

  <p>“Oğlum ölmüş, hâlâ içeride. Daniela da ölüyor.”</p>

  <p>Askeri aracın ön kapısı açılıyor, üzerinde siyah koruma giysisi olan siyah gaz maskesi takmış bir figür aşağı inip suikast silahını bana doğru çeviriyor.</p>

  <p>Maskenin arkasından bir kadın sesi geliyor.</p>

  <p>“Olduğun yerde kal.”</p>

  <p>İçgüdüsel olarak ellerimi kaldırıyorum.</p>

  <p>Silahı çalıntı arabamızın ön camına çevirip arabaya doğru yürüyor.</p>

  <p>Amanda’ya, “Motoru kapat” diyor.</p>

  <p>Amanda uzanıp kontağı kapatırken askeri aracın sürücüsü de kapıyı açıp iniyor.</p>

  <p>Verandada zorlukla ayakta duran Daniela’ya bakıyorum.</p>

  <p>“Karım çok hasta. Oğlumun cesedi de üst katta.”</p>

  <p>“Doğru renkleri asmışsınız. Yakında birileri gelip...”</p>

  <p>“Hemen tıbbi yardıma ihtiyacı var.”</p>

  <p>“Bu sizin arabanız mı?”</p>

  <p>“Evet.”</p>

  <p>“Nereye gitmeyi planlıyordunuz?”</p>

  <p>“Karımı ona yardım edebilecek birilerine ulaştırmak istiyordum. Hangi hastaneler...”</p>

  <p>“Burada bekleyin.”</p>

  <p>“Lütfen.”</p>

  <p>“Bekle” diyor askeri aracın şoförü, aksi bir ses tonuyla.</p>

  <p>Kaldırıma çıkıyor, şimdi verandanın en üst basamağında oturan Daniela’nın yanına gidiyor.</p>

  <p>Onun önünde diz çöküyor, sesini duyuyorum ama söylediklerini anlayamıyorum.</p>

  <p>Suikast silahlı kadın Amanda’yla beni kollayarak bekliyor.</p>

  <p>Sokağın karşı tarafındaki evlerden birinin penceresinden el feneriyle evimin önünde olanları izliyor bir komşu.</p>

  <p>Şoför geri dönüyor.</p>

  <p>“Bakın” diyor. “Karantina merkezleri tamamen dolu. İki haftadır öyle. Onu bir merkeze yerleştirmeyi başarsanız da bir şey değişmez. Gözler kanamaya başladığında sonu gelmiş demektir. Sizi bilmem ama ben ölmekte olan insanlar ve cesetlerle dolu bir Federal Acil Yönetim Kurumu çadırı yerine kendi yatağımda ölmeyi tercih ederim.” Omzunun üstünden gaz maskeli kadına bakıyor. “Nadia, bu beyefendiye oto-enjektör verir misin? Bir de maske getir.”</p>

  <p>Kadın, “Mike” diyor.</p>

  <p>“Söylediğimi yap.”</p>

  <p>Nadia askeri aracın arkasına gidip kapıları açıyor.</p>

  <p>“Ölecek mi yani?”</p>

  <p>“Çok üzgünüm.”</p>

  <p>“Ne kadar vakti var?”</p>

  <p>“Sabaha çıkacağını sanmam.”</p>

  <p>Arkamızdaki karanlıkta Daniela inliyor.</p>

  <p>Nadia yanıma geliyor, elime beş tane dolu oto-enjektör ve bir yüz maskesi tutuşturuyor.</p>

  <p>Askeri aracın şoförü, “Maskeyi sürekli takın. Zor olduğunu biliyorum ama ona dokunmayın” diyor.</p>

  <p>“Bu enjektörlerde ne var?” diye soruyorum.</p>

  <p>“Morfin. Beşini birden yaparsanız acı çekmeden ölür. Yerinizde olsam beklemezdim. Hastalığın son sekiz saati çok kötüdür.”</p>

  <p>“Hiç şansı yok mu?”</p>

  <p>“Yok.”</p>

  <p>“Tedavisi nedir?”</p>

  <p>“Bu şehri kurtarabilecek kadar hızlı bir tedavi bulamayacaklar.”</p>

  <p>“İnsanların evlerinde ölmesine izin mi verecekler?”</p>

  <p>Yüzündeki maskenin vizörü bile siyah.</p>

  <p>Gözlerini göremiyorum.</p>

  <p>“Gitmeye kalkar ve yanlış caddelere girerseniz sizi öldürürler. Özellikle karanlıkta.”</p>

  <p>Dönüp gidiyor.</p>

  <p>O ve maskeli kadın arazi aracına biniyorlar, motoru çalıştırıp uzaklaşıyorlar.</p>

  <p>Güneş ufuk çizgisinin altında kayboldu.</p>

  <p>Sokak kararıyor.</p>

  <p>Amanda, “Hemen gitmeliyiz” diyor.</p>

  <p>“Bu hastalık bulaşıcı.”</p>

  <p>“Farkındayım.”</p>

  <p>“Jason...”</p>

  <p>“O benim karım.”</p>

  <p>“Hayır, karının bir <i>versiyonu.</i> O hastalığı kaparsan gerçek karını bir daha asla göremeyeceksin.”</p>

  <p>Maskeyi yüzüme takıp verandanın merdivenlerini çıkıyorum.</p>

  <p>Yaklaştığımı gören Daniela başını kaldırıp bana bakıyor.</p>

  <p>Mahvolmuş yüzü içimi sızlatıyor.</p>

  <p>Üzerine kan ve siyah safra kusmuş.</p>

  <p>“Beni götürmeyecekler mi?” diyor.</p>

  <p>Başımı iki yana sallıyorum.</p>

  <p>Onu kucaklamak, rahatlatmak istiyorum.</p>

  <p>Ondan koşarak kaçmak istiyorum.</p>

  <p>“Sorun değil” diyor. “Her şey yoluna girecekmiş gibi yapmak zorunda değilsin. Ben hazırım.”</p>

  <p>“Bana bunları verdiler” diyorum, oto-enjektörleri yanına koyuyorum.</p>

  <p>“Bunlar nedir?”</p>

  <p>“Sonunun acısız gelmesini sağlayacak şeyler.”</p>

  <p>“Yatağımızda ölümünü izledim senin” diyor. “Oğlumun ölümünü de gördüm. Bu eve yeniden girmek istemiyorum bir daha. Hayatımın bir sürü başka olasılığa rağmen böyle olacağını hiç düşünmemiştim.”</p>

  <p>“Hayatın böyle değil. Yalnızca böyle sonlandı. Hayatın çok güzeldi.”</p>

  <p>Elindeki mum düşüyor, betonun üzerinde sönüyor, fitili tütüyor.</p>

  <p>“Sana bu iğneleri yaparsam her şey biter” diyorum. “İstediğin bu mu?”</p>

  <p>Başını sallıyor, yanaklarından kan ve gözyaşı akıyor.</p>

  <p>Oto-enjektörlerden birinin mor kapağını açıyorum, ucunu bacağına yaslıyorum ve diğer ucundaki düğmeye basıyorum.</p>

  <p>Şırınga bedenine bir doz morfin gönderirken Daniela kımıldamıyor bile. Sonraki dört şırıngayı da peş peşe yapıyorum.</p>

  <p>Morfin etkisini hemen gösteriyor.</p>

  <p>Ferforje parmaklığa doğru devriliyor, ilaç etkisini gösterirken siyah gözleri matlaşıyor.</p>

  <p>“Daha iyi misin?” diye soruyorum.</p>

  <p>Gülümser gibi oluyor, sonra giderek boğuklaşan sesiyle konuşuyor: “Halüsinasyon gördüğümü biliyorum ama sen benim meleğimsin. Bana geri döndün. O evde tek başıma ölmekten öyle korkuyordum ki.”</p>

  <p>Hava hızla kararıyor.</p>

  <p>“Başım... öyle hafifledi ki” diyor.</p>

  <p>Bu verandada birlikte oturduğumuz akşamları düşünüyorum. İçki içerek. Gülerek. Sokak lambalarının ışığında kaldırımdan geçen komşularla atışarak geçen huzurlu akşamlar geliyor aklıma.</p>

  <p>Şu anda kendi dünyam bana öyle güvenli ve kusursuz görünüyor ki. Şimdi anlıyorum - o güvenli hayatın kıymetini bilemedim. Her şey çok güzeldi ama her an dağılıp gidebilirdi ve bunun farkında değildim.</p>

  <p>Daniela, “Keşke bana dokunabilseydin, Jason” diyor.</p>

  <p>Sesi hırıltılı bir fısıltıdan ibaret şimdi.</p>

  <p>Gözleri kapanıyor.</p>

  <p>Nefes alıp verişi giderek yavaşlıyor.</p>

  <p>Sonunda göğsü inip kalkmaz oluyor.</p>

  <p>Onu bu halde burada bırakmak istemiyorum, ama ona dokunmamam gerektiğini biliyorum.</p>

  <p>Ayağa kalkıp kapıdan içeri giriyorum. Ev sessiz ve karanlık, ölüm bir ürperti gibi kaplıyor her yanımı.</p>

  <p>Mum ışığıyla aydınlanan yemek odasından geçip mutfağa, oradan çalışma odasına giriyorum. Sert ahşap zemin ayaklarımın altında gıcırdıyor - evde başka hiç ses yok.</p>

  <p>Merdivenlerin başında durup ikinci katın karanlığına bakıyorum, oğlumun cesedi orada, yatağında çürüyor.</p>

  <p>Oraya gitme arzusu bir kara deliğin karşı konulmaz çekimi gibi.</p>

  <p>Ama ona direniyorum.</p>

  <p>Kanepenin üzerindeki battaniyeyi alıp dışarı çıkıyorum, battaniyeyi Daniela’nın cesedinin üzerine örtüyorum.</p>

  <p>Sonra evimin kapısını kapatıp merdivenlerden iniyor, bu dehşetten uzaklaşıyorum.</p>

  <p>Arabaya binip motoru çalıştırıyorum.</p>

  <p>Dönüp Amanda’ya bakıyorum.</p>

  <p>“Beni burada bırakmadığın için teşekkür ederim.”</p>

  <p>“Bırakmam gerekirdi.”</p>

  <p>Direksiyona geçiyorum, yola çıkıyoruz.</p>

  <p>Şehrin bazı bölgelerinde hâlâ elektrik var.</p>

  <p>Bazı mahalleler kapkaranlık.</p>

  <p>Gözlerim doluyor sürekli.</p>

  <p>Yolu göremiyorum.</p>

  <p>Amanda, “Jason, bu senin dünyan değil” diyor. “O senin karın değildi. Hâlâ eve dönüp onları bulabilirsin.”</p>

  <p>Mantığım haklı olduğunu söylüyor ama duygularıma söz geçiremiyorum.</p>

  <p>O kadını sevme ve koruma güdüsü kemiklerime işlemiş.</p>

  <p>Şimdi Bucktown’dan geçiyoruz.</p>

  <p>Uzakta bir mahalleden alevler yükseliyor.</p>

  <div class="m2"></div>

  <p>Anayol karanlık ve boş.</p>

  <p>Amanda uzanıp yüzümdeki maskeyi çıkarıyor.</p>

  <p>Evimin içindeki ölüm kokusu hâlâ burnumda.</p>

  <p>O kokudan kurtulamıyorum.</p>

  <p>Evimizin önündeki verandada bir battaniyenin altında ölmekte olan Daniela’yı düşünüyorum.</p>

  <p>Şehir merkezinde batıya doğru ilerlerken pencereden dışarı bakıyorum.</p>

  <p>Yıldızların ışığında gökdelenleri ancak seçiyorum.</p>

  <p>Siyah ve cansızlar.</p>

  <p>Amanda, “Jason?” diyor.</p>

  <p>“Efendim?”</p>

  <p>“Bir araba bizi takip ediyor.”</p>

  <p>Dikiz aynasına bakıyorum.</p>

  <p>Hiç ışık olmadığından arkamızdan gelen hayalet bir aracı anımsatıyor.</p>

  <p>Birden yanan kör edici kırmızı ve mavi ışıklar arabamızın içine doluyor.</p>

  <p>Arkamızdaki arabadan megafonla anons yapılıyor: <i>Aracınızı kenara çekin</i>.</p>

  <p>Paniğe kapılıyorum.</p>

  <p>Kendimizi koruyacak hiçbir şeyimiz yok.</p>

  <p>Bu külüstür arabayla kaçmamız da olanaksız.</p>

  <p>Ayağımı gazdan çekiyorum, sürat göstergesinin ibresi ters yönde hareketleniyor.</p>

  <p>Amanda, “Duracak mısın?” diyor.</p>

  <p>“Evet.”</p>

  <p>“Neden?”</p>

  <p>Yavaşça frene basıyorum, hızımız düşerken arabayı kenara çekip durduruyorum.</p>

  <p>“Jason.” Amanda kolumu tutuyor. “Ne yapıyorsun?”</p>

  <p>Yan aynadan siyah bir cipin arkamızda durduğunu görüyorum.</p>

  <p><i>Aracın motorunu durdurun ve anahtarları pencereden dışarı atın</i>.</p>

  <p>“Jason!”</p>

  <p>“Güven bana.”</p>

  <p><i>Bu size son uyarım</i>. <i>Arabanın motorunu kapatın, anahtarları pencereden dışarı atın</i>. <i>Kaçmaya kalkışırsanız sonunuz kötü olacak</i>.</p>

  <p>Bir mil kadar geride başka farlar beliriyor.</p>

  <p>Vitesi park konumuna alıp farları kapatıyorum. Penceremi indiriyorum, kolumu dışarı çıkarıp anahtarları dışarı atıyormuş gibi yapıyorum.</p>

  <p>Cipin yan kapısı açılıyor, gaz maskeli bir adam elinde silahıyla dışarı çıkıyor. Arabayı çalıştırıyorum, farları yakıyorum ve gazı köklüyorum.</p>

  <p>Motorun gürültüsüne rağmen silah sesini duyuyorum.</p>

  <p>Arka camı bir kurşun deliyor.</p>

  <p>Sonra bir tane daha.</p>

  <p>Üçüncü kurşun araba teybine saplanıyor.</p>

  <p>Geri dönüp bakınca cipin birkaç yüz metre geride kaldığını görüyorum.</p>

  <p>Hız göstergesinin ibresi altmış kilometreyi gösteriyor.</p>

  <p>“Çıkış noktasından ne kadar uzaktayız?” diye soruyor Amanda.</p>

  <p>“Birkaç kilometre.”</p>

  <p>“Başkaları da geliyor.”</p>

  <p>“Onları görüyorum.”</p>

  <p>“Jason, eğer bizi yakalarlarsa...”</p>

  <p>“Biliyorum.”</p>

  <p>Şimdi hızım doksanın üstünde, motor bu hızda gitmekte zorlanıyor, dakika devir sayısı kırmızı seviyeye ulaşıyor.</p>

  <p>Dönmemiz gereken yolun yarım kilometre ötede olduğunu söyleyen bir tabelanın yanından geçiyoruz.</p>

  <p>Bu hızla dönüş yoluna birkaç saniyede ulaşıyoruz.</p>

  <p>Frenlere asılıyorum ama dönüşten önceki rampanın üstünden hızla geçiyoruz.</p>

  <p>İkimizin de emniyet kemerleri takılı değil.</p>

  <p>Amanda torpido gözüne, ben direksiyona yapışıyoruz.</p>

  <p>Rampayı aşınca dur işaretine aldırmadan sola dönüyorum - lastikler ciyaklıyor, burnuma yanık kokusu geliyor. Amanda araba kapısına savruluyor, ben de neredeyse onun koltuğuna çıkacak gibi oluyorum.</p>

  <p>Üst geçitten geçerken anayolda beş tane araç sayıyorum; en yakındaki cip, peşinde iki arazi aracıyla hızla çıkış rampasına yaklaşıyor.</p>

  <p>Güney Chicago’nun boş sokaklarını hızla aşıyoruz.</p>

  <p>Amanda öne eğiliyor, ön camdan dışarı bakıyor.</p>

  <p>“Ne oluyor?” diye soruyorum.</p>

  <p>Gökyüzüne bakıyor.</p>

  <p>“Orada ışıklar görüyorum.”</p>

  <p>“Bir helikopter falan mı yoksa?”</p>

  <p>“Evet.”</p>

  <p>Boş kavşaklardan hızla geçiyorum, yıkıntı halindeki tren istasyonunu geride bırakıp kenar mahalleden çıkıyoruz, terk edilmiş depoların bulunduğu sanayi mahallesine ulaşıyoruz.</p>

  <p>Şehrin kıyısındayız artık.</p>

  <p>“Yaklaşıyorlar” diyor Amanda.</p>

  <p>Bir mermi arabanın bagajına saplanıyor.</p>

  <p>Peş peşe gürültüyle ateşlenen üç tanesi kaportayı deliyor.</p>

  <p>“Bir makineli tüfek bu” diyor Amanda.</p>

  <p>“Yere yat.”</p>

  <p>Yaklaşan sirenlerin sesini duyuyorum artık.</p>

  <p>Bu eski Sedan yaklaşan araçlarla asla bol ölçüşemez.</p>

  <p>İki kurşun daha arka camı deliyor.</p>

  <p>Bir tanesi Amanda’nın koltuğuna saplanıyor.</p>

  <p>Kurşun delikleriyle dolu camdan ilerideki gölü görüyorum.</p>

  <p>“Dayan, az kaldı” diyorum.</p>

  <p>Pulaski Caddesi’nden sağa dönüyorum, üç kurşun arka koltuğun yanındaki camı parçalarken farları kapatıyorum.</p>

  <p>Farları kapatınca ilk birkaç saniye boyunca karanlıkta uçuyormuşuz gibi geliyor bana.</p>

  <p>Sonra gözlerim karanlığa alışıyor.</p>

  <p>İlerideki kaldırımı görebiliyorum, çevremizde binaların siyah siluetleri yükseliyor.</p>

  <p>Burası kırların ortasındaymışız gibi karanlık.</p>

  <p>Ayağımı gazdan çekiyorum ama frene dokunmuyorum.</p>

  <p>Geri dönüp bakınca hızla Pulaski’ye sapan arazi araçlarını görüyorum.</p>

  <p>Biraz ilerideki, yıldızlı gökyüzüne yükselen tanıdık bacaları seçebiliyorum.</p>

  <p>Hızımız saatte kırk kilometre ama arazi araçları hızla yaklaşsalar da farları henüz bize ulaşmadı.</p>

  <p>Tel örgüyü görüyorum.</p>

  <p>Hızımız giderek azalıyor.</p>

  <p>Yolun karşısına geçiyorum, arabanın burnunu kilitli kapıya bindirip kapıları ardına kadar açıyorum.</p>

  <p>Yavaşça otoparkta ilerliyoruz, devrilmiş trafik lambası direklerinin etrafından manevra yaparken dönüp yola bakıyorum.</p>

  <p>Siren sesleri yaklaşıyor.</p>

  <p>Arazi araçları kapının önünde hızla geçiyor, peşlerinde tepelerine makineli tüfekler yerleştirilmiş iki dört çekerli var.</p>

  <p>Motoru kapatıyorum.</p>

  <p>Sessizlikte, uzaklaşan sirenleri dinliyorum.</p>

  <p>Amanda yerden kalkarken arka koltuktaki sırt çantasını alıyorum.</p>

  <p>Arabanın kapanan kapılarının sesi karşımızdaki tuğla duvarda yankılanıyor.</p>

  <p>Yıkıntı halindeki binaya doğru yürüyoruz, üstündeki tabelada kalan yazıyı okuyorum: CAGO ELEKTRİK.</p>

  <p>Başımızın üstünden geçen bir helikopter parlak spot ışığıyla otoparkı tarıyor.</p>

  <p>Şimdi bir motor sesi duyuyorum.</p>

  <p>Siyah bir arazi aracı hızla üzerimize geliyor.</p>

  <p>Farları gözlerimizi kör ediyor.</p>

  <p>Binaya doğru koşmaya başlıyoruz, megafondan gelen bir erkek sesi durmamızı emrediyor.</p>

  <p>Tuğla duvardaki delikten içeri giriyorum, Amanda’nın içeri gelmesine yardım ediyorum.</p>

  <p>İçerisi zifiri karanlık.</p>

  <p>Çantayı yırtarcasına açıp el fenerini çıkarıyorum.</p>

  <p>Fenerin ışığında yerle bir olmuş bir ofis görüyoruz. Karanlıkta bu yeri görünce Jason2’yle buraya geldiğim geceyi hatırlıyorum. Beni çıplak bir halde silah zoruyla bu eski binanın farklı bir versiyonuna getirmişti.</p>

  <p>İlk odadan çıkıyoruz, el fenerinin ışığı karanlığı deliyor.</p>

  <p>Bir koridordan geçiyoruz.</p>

  <p>Giderek daha hızlı koşuyoruz.</p>

  <p>Ayak seslerimiz çürümüş tahtalarda yankılanıyor.</p>

  <p>Yüzümden akan terler gözlerimi yakıyor.</p>

  <p>Kalbim öyle hızlı atıyor ki göğsümden çıkacak sanıyorum.</p>

  <p>Nefes nefeseyim.</p>

  <p>Arkamızdan sesleniyorlar.</p>

  <p>Geri dönüp bakınca karanlığı delen lazerleri ve gece görüşü gözlüklerine ait olduğunu sandığım yeşil ışıkları görüyorum.</p>

  <p>Telsiz sesi geliyor, birileri fısıldaşıyor, helikopterin pervanesinin gürültüsü duvarları aşıp içeri doluyor.</p>

  <p>Koridora rasgele ateş etmeye başladıklarında kendimizi yere atıp bekliyoruz.</p>

  <p>Sendeleyerek ayağa kalkınca hızla koşmaya başlıyoruz yeniden.</p>

  <p>Bir kesişim noktasında başka bir koridora dalıyorum, doğru yolda olduğumuzu sanıyorum ama karanlıkta emin olmak imkânsız.</p>

  <p>Sonunda jeneratör odasına inen açık merdivenlerin tepesindeki metal platforma ulaşıyoruz.</p>

  <p>Aşağı iniyoruz.</p>

  <p>Peşimizdekiler öyle yakın ki koridordan gelen üç farklı insan sesini ayırt edebiliyorum.</p>

  <p>İki adam, bir kadın.</p>

  <p>Amanda’nın peşinden son basamaktan inerken merdivenlerde ayak sesleri yankılanmaya başlıyor.</p>

  <p>İki kırmızı nokta etrafımızda dolaşıyor.</p>

  <p>Yana çekiliyorum ve karanlığın içinde küpün durduğunu tahmin ettiğim yöne doğru koşmaya devam ediyorum.</p>

  <p>Tepemizden silah sesleri geliyor, koruma giysileri içinde iki kişi merdivenlerin sonuna ulaşıp peşimizden ileri atılıyor.</p>

  <p>Küp on beş metre kadar ileride, kapısı açık ve yaklaşan fenerimizin ışığında metal yüzeyi hafifçe parlıyor.</p>

  <p>Silah sesi.</p>

  <p>Sağ kulağımın yanından eşekarısı gibi vızıldayan bir şey hızla geçiyor.</p>

  <p>Küpe çarpan bir mermiden kıvılcım çakıyor.</p>

  <p>Kulağım yanıyor.</p>

  <p>Arkamızda bir adam haykırıyor: “Kaçacak yeriniz kalmadı!”</p>

  <p>Küpe ilk önce Amanda giriyor.</p>

  <p>Eşiği aşar aşmaz dönüyorum, omzumla kapıyı itmeye başlıyorum.</p>

  <p>Altı metre ötemizdeki askerlerin gaz maskeleri altında hızla nefes alıp verdiklerini bile duyabiliyorum.</p>

  <p>Ateş açıyorlar, tüfeklerinin ağzından parlak ışıklar fışkırıyor ve bu kâbus dünyasında gördüğüm ve işittiğim son şey küpün metal yüzeyine çarpan kurşunlar ile onların sesleri oluyor.</p>

  <div class="m2"></div>

  <p>Hemen ilaç alıp koridorda yürümeye başlıyoruz.</p>

  <p>Bir süre sonra Amanda durmak istiyor ama ben duramıyorum.</p>

  <p>Yürümeye devam etmek zorundayım.</p>

  <p>Bir saat boyunca hiç durmadan yürüyorum.</p>

  <p>İlacın etkisi geçene kadar.</p>

  <p>Kulağım kanıyor, giysilerim kan içinde.</p>

  <p>Koridor yeniden bir kutuya dönüşüyor.</p>

  <p>Sırt çantasını yere atıyorum.</p>

  <p>Üşüyorum.</p>

  <p>Ter içindeyim.</p>

  <p>Küpün ortasında duran Amanda’nın eteği kirli ve yırtılmış, kazağı parçalanmış. Bunlar terk edilmiş elektrik santralinde koşarken oldu.</p>

  <p>Feneri yere bırakırken içimde bir şeyler kopuyor.</p>

  <p>Enerji, gerilim, öfke, korku.</p>

  <p>Hepsi bir anda içimde yükseliyor ve kontrol edilemez bir şekilde hıçkırarak ağlamaya başlıyorum.</p>

  <p>Amanda feneri kapatıyor.</p>

  <p>Soğuk duvara yapışıp yere çöküyorum, Amanda beni kucağına çekiyor.</p>

  <p>Parmaklarını saçlarımın arasında dolaştırıyor.</p>

  <div class="m2"></div>

  <p><b>Kalan ampul sayısı: 40</b></p>

  <p>Kendime geldiğimde etraf kapkaranlık, sırtımı duvara vermiş, küpün içinde yerde yan yatıyorum. Amanda’ya sarılarak uyumuşum, bedenlerimiz birbirine yaslanıyor. Başı omzumda.</p>

  <p>Çok aç ve susuzum.</p>

  <p>Ne kadardır uyuduğumu merak ediyorum.</p>

  <p>En azından kulağımın kanaması kesilmiş.</p>

  <p>Çaresiz durumda olduğumuzu inkâr etmek imkânsız.</p>

  <p>Birbirimizden başka sabit olan tek şey bu küp.</p>

  <p>Çok büyük bir okyanusun ortasında minik bir kayık.</p>

  <p>Sığınağımız.</p>

  <p>Hapishanemiz.</p>

  <p>Yuvamız.</p>

  <div class="m2"></div>

  <p>Onu uyandırmamaya özen göstererek Amanda’nın yanından kalkıyorum.</p>

  <p>Kapüşonlu sweatshirt’ümü çıkarıp katlıyor, başının altına yerleştiriyorum.</p>

  <p>Kımıldıyor ama uyanmıyor.</p>

  <p>Kapıyı yokluyorum, kilidi açmamam gerektiğini biliyorum. Ama dışarıda ne olduğunu öğrenmek zorunda olduğumu hissediyorum ve küp bana klostrofobik geliyor.</p>

  <p>Kapı kolunu çevirip yavaşça açıyorum.</p>

  <p>Burnuma gelen ilk koku, çam ağaçları.</p>

  <p>Sık bir çam ormanmdayız, ağaçların arasından güneş ışığı sızıyor.</p>

  <p>Birkaç metre ötede bir geyik kımıltısız duruyor, siyah, ıslak gözleriyle küpe bakıyor.</p>

  <p>Adımımı dışarı atınca geyik sessizce çamların arasında yok oluyor.</p>

  <p>Orman insanı şaşırtacak kadar sessiz.</p>

  <p>Çam iğneleriyle kaplı zemin puslu.</p>

  <p>Küpten birkaç adım uzaklaşıyor, sabah güneşinin altına, toprağa oturuyorum, güneşin sıcak ve parlak ışıklarının keyfini çıkarıyorum.</p>

  <p>Bir meltem ağaçların tepesinde dolaşıyor.</p>

  <p>Burnuma duman kokusu geliyor.</p>

  <p>Bir ateşten mi?</p>

  <p>Bacadan mı?</p>

  <p>Burada kim yaşıyor acaba?</p>

  <p>Nasıl bir dünya bu?</p>

  <p>Ayak sesleri duyuyorum.</p>

  <p>Dönüp bakınca Amanda’nın ağaçların arasından bana doğru geldiğini görüyorum ve aniden suçluluk doluyor içim - son dünyada benim yüzümden az kalsın ölüyordu. Buraya benim yüzümden düşmedi, beni kurtardığı için düştü. Cesurca tehlikeli bir şey yaptığı için.</p>

  <p>Yanıma oturup yüzünü güneşe çeviriyor.</p>

  <p>“Nasıl uyudun?” diye soruyor.</p>

  <p>“Kötü. Boynum tutulmuş. Sen?”</p>

  <p>“Her yanım ağrıyor.”</p>

  <p>Eğilip kulağımı inceliyor.</p>

  <p>“Kötü mü?”</p>

  <p>“Hayır, kurşun kulakmemeni sıyırmış anladığım kadarıyla. Yarayı temizlerim.”</p>

  <p>Geleceğin Chicago’sunda doldurduğumuz su şişesini bana uzatıyor, kocaman bir yudum alıp sonsuza dek içmek istiyorum.</p>

  <p>“İyi misin peki?” diye soruyor.</p>

  <p>“Onu düşünmeden edemiyorum. Verandamızda öylece ölüşünü. Charlie de odasında. Sen ve ben öyle fena kaybolduk ki.”</p>

  <p>“Zor olduğunu biliyorum ama asıl düşünmeden gereken soru -ikimizin de düşünmesi gereken- bizi neden o dünyaya götürdüğün.”</p>

  <p>“Tek yazdığım ‘Eve dönmek istiyorum’du.”</p>

  <p>“Evet. Öyle yazdın ama içinden geçen başka bir şey vardı.”</p>

  <p>“Nasıl yani?”</p>

  <p>“Açık değil mi?”</p>

  <p>“Değil.”</p>

  <p>“En büyük korkun.”</p>

  <p>“O tür bir senaryodan herkes korkmaz mı?”</p>

  <p>“Belki. Ama o senaryo tam senin zihninden çıkacak bir şeydi. Bunu görmediğine şaşırıyorum.”</p>

  <p>“Nasıl benim zihnimden çıkacak bir şey?”</p>

  <p>“Ailen yalnızca ölmedi, bir hastalıktan öldü. Sekiz yaşındayken de anneni de bir hastalık yüzünden kaybettin.”</p>

  <p>Amanda’ya bakıyorum.</p>

  <p>“Bunu nereden biliyorsun?”</p>

  <p>“Sence nereden biliyorum?”</p>

  <p>Elbette. Jason2’nin terapistiydi.</p>

  <p>“Annesinin ölümünü seyretmek onu değiştirdi. Bu yüzden asla evlenmedi, çocuk sahibi olmadı. Kendini işine verdi.”</p>

  <p>Ona inanıyorum. Bazen Daniela’dan kaçmayı düşündüğüm olmuştu. Onu çılgınca sevdiğimden değil, kaybetmekten korktuğum için. Charlie’ye hamile olduğunu öğrendiğimde de aynı korkuyu yeniden hissetmiştim.</p>

  <p>“Neden öyle bir dünyaya gitmek isteyeyim ki?”</p>

  <p>“İnsanlar neden kontrolcü annelerine benzeyen kadınlarla evlenir? Ya da eve hiç uğramayan babaları gibi erkeklerle? Eski hataları düzeltebilmek için. Çocukken canını yakan şeyleri yetişkin olunca düzeltebilmek için. Belki ilk bakışta fazla anlamlı gelmiyordur ama bilinçaltı kendi ritmiyle işler. O dünya küpün nasıl çalıştığını anlamamıza epey yardımcı oldu bence.”</p>

  <p>Su şişesini yeniden ona uzatıp, “Kırk” diyorum.</p>

  <p>“Kırk ne?”</p>

  <p>“Kırk ampul kaldı. Yarısı senin. Doğru dünyaya gitmek için yirmişer şansımız var. Ne yapmak istersin?”</p>

  <p>“Emin değilim. Tek bildiğim, kendi dünyama dönmeyeceğim.”</p>

  <p>“Yola birlikte mi devam edelim, vedalaşalım mı?”</p>

  <p>“Sen nasıl hissediyorsun bilmiyorum ama bence birbirimize ihtiyacımız var. Eve ulaşmana yardım edebilirim belki.”</p>

  <div class="m2"></div>

  <p>Çam ağacının gövdesine yaslanmış oturuyorum, dizimde bir not defteri duruyor, aklım karmakarışık.</p>

  <p>Yalnızca sözcükler, niyet ve arzular aracılığıyla bir dünya yaratma düşüncesi bile ne kadar tuhaf.</p>

  <p>Sıkıntı verici bir paradoks - kontrol tamamen bende ama kendimi kontrol edebildiğim kadarıyla.</p>

  <p>Duygularımı.</p>

  <p>İçimdeki fırtınayı.</p>

  <p>Bana yön veren gizli motoru.</p>

  <p>Sınırsız sayıda dünya varsa kendiminkini, bana ait olanı nereden bulacağım?</p>

  <p>Sayfaya bakıyorum, benim Chicago’mla ilgili aklıma gelen bütün ayrıntıları yazmaya başlıyorum. Hayatımı sözcüklerle çiziyorum.</p>

  <p>Mahallemdeki sokaktan birlikte okula yürüyen çocuklar, bir pınarın neşeli ve fokur fokur sesini andıran cıvıltıları.</p>

  <p>Evimden üç blok ötedeki soluk beyaz tuğla duvarın üzerindeki, çok güzel olduğu için üstü yıllarca boyanmayan grafiti.</p>

  <p>Evimin ayrıntılarını düşünüyorum.</p>

  <p>Merdivenin mutlaka gıcırdayan dördüncü basamağı.</p>

  <p>Alt kattaki, musluğu damlatan banyo.</p>

  <p>Mutfağımızdan sabah yükselen taze kahve kokusu.</p>

  <p>Bütün dünyamın bağlı olduğu minik, önemsiz ayrıntılar.</p>
</body>
</html>