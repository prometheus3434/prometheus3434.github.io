<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>7</h2>

  <p>Tavandaki çıplak ampul küçük hücreyi titrek bir ışıkla aydınlatıyor. Çelik çerçeveli yatağa el ve ayak bileklerimden bağlıyım. Beni yatağa bağlayan zincirler beton duvardaki cıvataların da içinden geçiyor.</p>

  <p>Kapının kilidi üç kez dönüyor ama şaşıramayacak kadar uyuşmuş haldeyim.</p>

  <p>Kapı savrularak ardına kadar açılıyor.</p>

  <p>Leighton üzerinde bir smokinle içeri geliyor.</p>

  <p>Yüzünde ince çerçeveli bir gözlük.</p>

  <p>Bana yaklaştığı zaman burnuma önce tıraş kolonyası, sonra nefesindeki alkol kokusu çalınıyor. Şampanya? Nereden geldiğini merak ediyorum. Bir partiden mi? Bir yardım toplama faaliyetinden mi? Ceketinin saten yakasına iğnelenmiş olan pembe kurdele hâlâ duruyor.</p>

  <p>Leighton kâğıt gibi ince şiltenin kenarına ilişiyor.</p>

  <p>Ciddi görünüyor.</p>

  <p>Ve inanılmaz üzgün.</p>

  <p>“Söylemek istediğin şeyler olduğundan eminim Jason, ama umarım önce benim konuşmama izin verirsin. Olanların çoğu benim suçum. Geri döndün ama o kadar... kötü durumda olmana hazır değildik. Seni düş kırıklığına uğrattık ve korumakta başarısız olduk, üzgünüm. Başka ne diyeceğimi bilemiyorum. Ben yalnızca... olup biten her şeyden nefret ediyorum. Dönüşün bir kutlama vesilesi olmalıydı.”</p>

  <p>Ağır ilaçlarla uyuşturulduğumu hissetmeme rağmen üzüntüden titriyorum.</p>

  <p>Öfkeden de.</p>

  <p>“Daniela’nın dairesine gelen adam - onu peşimden <i>sen</i> mi gönderdin?” diye soruyorum.</p>

  <p>“Bana başka bir seçenek bırakmadın. Ona buradan söz etmiş olma ihtimalin bile...”</p>

  <p>“Onu öldürmesini mi söyledin?”</p>

  <p>“Jason...”</p>

  <p>“Sen mi verdin o emri?”</p>

  <p>Cevap vermiyor ama bu bile bir cevap zaten.</p>

  <p>Leighton’ın gözlerinin içine bakıyorum; tek düşünebildiğim, kafasını gövdesinden ayırmak.</p>

  <p>“Seni kahrolası...”</p>

  <p>Kendimi kaybediyorum.</p>

  <p>Hıçkırarak ağlıyorum.</p>

  <p>Daniela’nın çıplak ayağından yere damlayan kanını bir türlü aklımdan çıkaramıyorum.</p>

  <p>“Çok üzgünüm kardeşim.” Leighton uzanıyor, elini koluma koyuyor, geri çekilmeye çalışırken az kalsın kendi omzumu çıkarıyorum.</p>

  <p>“Dokunma bana!”</p>

  <p>“Neredeyse yirmi dört saattir bu hücredesin. Seni bağlamak ve uyuşturmak hiç hoşuma gitmiyor ama kendin ve başkaları için tehdit oluşturduğun sürece bu durum değişmeyecek. Bir şeyler yiyip içmen gerekiyor. Bunu yapmayı kabul ediyor musun?”</p>

  <p>Duvardaki bir çatlağa odaklanıyorum.</p>

  <p>Leighton’ın kafasını kullanarak duvarda bir çatlak daha açmayı hayal ediyorum.</p>

  <p>Onun başını geriye yalnızca kırmızı bir hamur kalana kadar yeniden, yeniden duvara vurmak istiyorum.</p>

  <p>“Jason, ya seni beslemelerine izin verirsin ya da midene bir tüp sokup öyle beslerler seni.”</p>

  <p>Ona onu öldüreceğimi söylemek istiyorum. Onu ve bu laboratuvardaki herkesi. Sözcüklerin dilimin ucuna geldiğini hissediyorum ama aklımı başıma toplamayı başarıyorum - bu adamın insafına kalmış haldeyim.</p>

  <p>“O apartman dairesinde korkunç şeyler gördüğünü biliyorum ve bunun için üzgünüm. Keşke bunlar hiç olmasaydı ama bazen bir mesele kontrolden çıkıyor ve... Bak, lütfen bunları görmek zorunda kaldığın için çok ama çok üzgün olduğumu bil.”</p>

  <p>Leighton kalkıyor, kapıya doğru gidiyor, kolunu tutup açıyor.</p>

  <p>Eşikte durup bana bakıyor, yüzünün yarısı gölgede, yarısı aydınlıkta.</p>

  <p>“Belki şu anda bunu anlamıyorsun ama sen olmasan burası da olmazdı” diyor. “Senin çalışmaların ve zekân olmasa hiçbirimiz burada olmazdık. Kimsenin bunu unutmasına izin vermeyeceğim, özellikle de senin.”</p>

  <div class="m2"></div>

  <p>Sakinleşiyorum.</p>

  <p>Sakinleşmiş <i>numarası yapıyorum</i>.</p>

  <p>Çünkü bu kahrolası hücrede zincirli kalmak hiçbir işe yaramıyor.</p>

  <p>Yattığım yerden kapının üstündeki güvenlik kamerasına bakıyorum ve Leighton’ı görmek istediğimi söylüyorum.</p>

  <p>Beş dakika sonra bağlarımı açıyor ve “Seni bu saçmalıklardan kurtardığım için en az senin kadar seviniyorum” diyor.</p>

  <p>Kalkmama yardım etmek için elini uzatıyor.</p>

  <p>Deri kayışların örselediği bileklerimi ovuşturuyorum.</p>

  <p>Ağzım kupkuru.</p>

  <p>Susuzluktan delirecek gibiyim.</p>

  <p>“Daha iyi misin?” diye soruyor.</p>

  <p>Burada uyandığımda ilk düşündüklerimin doğru olduğunu fark ediyorum. Olduğumu sandıkları adam olmalıyım. Bunu başarmanın tek yolu belleğimi yitirmiş, kimliğimi kaybetmiş gibi yapmak. Boşlukları onların doldurmasına izin vermek. Çünkü olduğumu sandıkları adam değilsem işlerine yaramam.</p>

  <p>O zaman bu laboratuvardan sağ çıkamam.</p>

  <p>Ona “Korktum” diyorum. “Bu yüzden kaçtım.”</p>

  <p>“Seni kesinlikle anlıyorum.”</p>

  <p>“Sana yaşattıklarım için üzgünüm ama anlaman gerekiyor - kaybolmuş durumdayım, içimde son on yılın olması gereken yerde kocaman bir boşluk var.”</p>

  <p>“O anıları hatırlaman için elimizden gelen her şeyi yapacağız. İyileşmeni sağlamak için. MR çekeceğiz. Travma sonrası stres bozukluğu yaşayıp yaşamadığını kontrol edeceğiz. Psikiyatrımız Amanda Lucas birazdan seninle konuşmaya gelecek. Sana söz veriyorum - bu durum düzelinceye kadar her taşın altına bakacağız. Sana yeniden tamamen kavuşana kadar.”</p>

  <p>“Teşekkürler.”</p>

  <p>“Sen de benim için aynısını yapardın eminim. Bak, son on dört ay boyunca başından neler geçti bilmiyorum ama on bir yıldır tanıdığım, benimle birlikte burayı inşa eden meslektaşım ve arkadaşım şu anda senin kafanın içinde bir yerlerde kilitli ve onu bulmak için yapmayacağım hiçbir şey yok.”</p>

  <p>Korkunç bir düşünce ama ya haklıysa?</p>

  <p>Ben kim olduğumu bildiğime inanıyorum.</p>

  <p>Ama içten içe merak ediyorum... Ya gerçek hayatım hakkında hatırladıklarım -bir koca, baba, öğretim görevlisi olmam- gerçek değilse?</p>

  <p>Bu laboratuvarda çalışırken beynimde bir tür hasar oluştuysa ve bunları hayal ediyorsam?</p>

  <p>Ya bu dünyadaki herkesin olduğuma inandığı kişiysem?</p>

  <p>Hayır.</p>

  <p>Kim olduğumu biliyorum ben.</p>

  <p>Leighton yatağımın kenarında oturuyordu.</p>

  <p>Şimdi ayağa kalkıyor ve yatağın ayak ucunda dikiliyor.</p>

  <p>“Sormam gerek” diyor. “O kadının apartman dairesinde ne yapıyordun?”</p>

  <p>Yalan söylemeliyim.</p>

  <p>“Emin değilim.”</p>

  <p>“Onu nereden tanıyordun?”</p>

  <p>Gözyaşlarımı ve öfkemi saklamak için mücadele ediyordum.</p>

  <p>“Bir zamanlar sevgiliydik onunla.”</p>

  <p>“En başa dönelim. Üç gece önce tuvalet penceresinden kaçtıktan sonra Logan Meydanı’ndaki evine nasıl ulaştın?”</p>

  <p>“Bir taksiyle.”</p>

  <p>“Taksi şoförüne nereden geldiğini anlattın mı?”</p>

  <p>“Hayır, elbette anlatmadım.”</p>

  <p>“Peki, evinde bizi atlattıktan sonra nereye gittin?”</p>

  <p>Yalan söyle.</p>

  <p>“Bütün gece dışarıda dolaştım. Aklım karışmıştı, korkuyordum. Ertesi gün Daniela’nın sergisinin afişini gördüm. Onu öyle buldum.”</p>

  <p>“Daniela’dan başka kimseyle konuştun mu?”</p>

  <p>Ryan.</p>

  <p>“Hayır.”</p>

  <p>“Emin misin?”</p>

  <p>“Evet. Onun apartman dairesine döndüm, ikimiz baş başaydık, sonra sizin adamınız...”</p>

  <p>“Şunu anlaman gerek: Her şeyimizi bu laboratuvara adadık. Senin çalışmana. Hepimiz bu işteyiz. Çalışmanı korumak için hepimiz hayatlarımızı veririz. Seni korumak için de.”</p>

  <p>Ateşlenen silah.</p>

  <p>Gözlerinin arasındaki siyah delik.</p>

  <p>“Seni bu halde görmek beni çok üzüyor, Jason.”</p>

  <p>Bunu gerçekten üzüntü ve pişmanlıkla söylüyor.</p>

  <p>Hissettiklerini bakışlarında okuyorum.</p>

  <p>“Arkadaş mıydık?” diye soruyorum.</p>

  <p>Başını sallayarak onaylıyor, duygularına hâkim olmaya çalışıyormuş gibi çenesi geriliyor.</p>

  <p>“Bu laboratuvarı korumak için birini öldürmeyi nasıl kabul edebildiğinizi anlamaya çalışıyorum” diyorum.</p>

  <p>“Benim tanıdığım Jason Dessen, Daniela Vargas’a olanları ikinci kez düşünmezdi bile. Olanlara sevinirdi demiyorum. Hiçbirimiz sevinmiyoruz. Midemi bulandırıyor. Ama tanıdığım Jason, nedenini anlardı.”</p>

  <p>Başımı iki yana sallıyorum.</p>

  <p>“Birlikte inşa ettiğimiz şeyi unutmuşsun” diyor.</p>

  <p>“O zaman göster bana.”</p>

  <div class="m2"></div>

  <p>Beni yıkıyor, bana yeni giysiler giydiriyor, yemek yediriyorlar.</p>

  <p>Öğle yemeğinden sonra Leighton ve ben servis asansörüyle eksi dördüncü kata iniyoruz.</p>

  <p>Bu koridordan son geçişimde duvarlar plastikle kaplıydı ve nerede olduğumu bilmiyordum.</p>

  <p>Henüz tehdit edilmemiştim.</p>

  <p>Buradan ayrılamayacağım söylenmemişti.</p>

  <p>Fakat Leighton’la hemen hiç yalnız kalmadığımızı fark ettim. Polise benzeyen iki adam hep yakınımızda bir yerdeler. Bu güvenlik görevlilerini buradaki ilk gecemden hatırlıyorum.</p>

  <p>“Bina dört katlı aslında” diyor Leighton. “Spor salonu, kayıt odası, toplantı salonu ve yatakhaneler birinci katta. Laboratuvarlar, temiz odalar, konferans odaları ikinci kat. Üçüncü kat üretim katı. Dördüncü katta da revir ve görev kontrol merkezi var.”</p>

  <p>Ulusal sırları saklamaya yarayacak kadar sağlam görünen iki kanatlı, tonozlu bir kapıya geliyoruz.</p>

  <p>Leighton duvara monte edilmiş dokunmatik bir ekranın yanında duruyor.</p>

  <p>Cebinden bir kart anahtar çıkarıp tarayıcının altına tutuyor.</p>

  <p>Dijital bir kadın sesi: <i>Adınız lütfen,</i> diyor.</p>

  <p>Leighton ekrana doğru eğiliyor: “Leighton Vance.”</p>

  <p><i>Şifre.</i></p>

  <p>“Bir-bir-sekiz-yedi.”</p>

  <p><i>Ses teşhisi başarılı. Hoş geldiniz Doktor Vance.</i></p>

  <p>Kapı açılırken çıkan sinyal sesi beni şaşırtıyor, ses arkamızdaki koridorda yankılanıyor.</p>

  <p>Kapılar yavaşça aralanıyor.</p>

  <p>Bir hangara giriyoruz.</p>

  <p>Yüksekteki çatı kirişlerindeki spotlar yanıyor, içinde durduğumuz üç buçuk metreye üç buçuk metrelik metal küp aydınlanıyor.</p>

  <p>Nabzım hızlanıyor.</p>

  <p>Gördüklerime inanamıyorum.</p>

  <p>Leighton şaşırdığımı hissetmiş olacak ki “Çok güzel, değil mi?” diyor.</p>

  <p>Olağanüstü güzel.</p>

  <p>Başlangıçta hangarın içindeki vınlamanın kaynağının spotlar olduğunu sanıyorum ama olamaz. Vınlama öyle derinden geliyor ki dev bir motorun ultra alçak frekanslı titreşimi gibi ense kökümde hissediyorum onu.</p>

  <p>Büyülenmiş gibi küpe doğru gidiyorum.</p>

  <p>Bu ölçekte bir kutu görebileceğimi hayal bile edemezdim.</p>

  <p>Yakından bakınca pürüzsüz değil ama girintili çıkıntılı yüzeyi ışığı öyle bir yansıtıyor ki adeta saydam görünüyor.</p>

  <p>Leighton ışıkların altında ışıldayan tertemiz beton zemini işaret ediyor. “Seni bulduğumuzda bilincin kapalıydı ve tam şurada yatıyordun.”</p>

  <p>Yavaşça kutunun çevresinde yürüyoruz.</p>

  <p>Uzanıp parmaklarımla yüzeyine dokunuyorum.</p>

  <p>Soğukluğunu hissediyorum.</p>

  <p>Leighton, “On bir yıl önce, sen Pavia Ödülü’nü kazandıktan sonra sana geldik ve beş milyar dolar bütçemiz olduğunu söyledik” diyor. “Bir uzay mekiği inşa edebilirdik ama paranın hepsini sana verdik. Sınırsız kaynakla neler başarabileceğini görmek için.”</p>

  <p>“İşim bu mu?” diye soruyorum. “Notlarım burada mı?”</p>

  <p>“Elbette.”</p>

  <p>Kutunun diğer kenarına ulaşıyoruz.</p>

  <p>Beni diğer köşesine götürüyor.</p>

  <p>Kutunun bu yanına bir kapı açılmış.</p>

  <p>“İçeride ne var?” diye soruyorum.</p>

  <p>“Kendin bak.”</p>

  <p>Kapı çerçevesinin altı, hangarın yüzeyinden yaklaşık otuz santim yüksekte.</p>

  <p>Kolu indiriyorum, kapıyı itip açıyorum, içeri adım atacak gibi oluyorum.</p>

  <p>Leighton elini omzuma koyuyor.</p>

  <p>“Daha fazla ilerleme” diyor. “Kendi iyiliğin için.”</p>

  <p>“Tehlikeli mi?”</p>

  <p>“İçeri giren üçüncü insan sendin. Senden sonra iki kişi daha girdi. Ama şimdiye dek yalnızca sen dönebildin.”</p>

  <p>“Onlara ne oldu?”</p>

  <p>“Bilmiyoruz, içeride kayıt cihazı kullanamıyoruz. Tek umudumuz, geri dönenlerden birinin olanları anlatması. Senin döndüğün gibi dönen birinin.”</p>

  <p>Küpün içi boş, sade, karanlık.</p>

  <p>Duvarları, zemini ve tavanı dışıyla aynı malzemeden yapılmış.</p>

  <p>Leighton, “Ses geçirmez, radyasyon geçirmez, hava geçirmez ve tahmin edebileceğin üzere güçlü bir manyetik alan yaratıyor” diyor.</p>

  <p>Kapıyı kapatınca, kapının diğer tarafında gürültüyle inen kilidin sesini duyuyorum.</p>

  <p>Bu küpe bakmak, boşa çıkan bir hayalimin yeniden dirildiğini görmek gibi bir şey.</p>

  <p>Yirmili yaşlarımın sonunda bunun gibi bir küp üzerinde çalışıyordum. Benimkisi, makroskopik bir nesneyi süperpozisyon haline geçirmek amacıyla tasarlanmış üç santimlik bir küptü.</p>

  <p>Biz fizikçilerin bazen şaka yollu kedi hali dediğimiz şeyden söz ediyorum.</p>

  <p>Ünlü düşünce deneyi Schrödinger’in kedisi gibi.</p>

  <p>Bir kedi, bir şişe zehir ve radyoaktif bir kaynağın kapalı bir kutuya konduğunu hayal edin. Kutunun içindeki sensor bir bölünen bir atom gibi tür radyoaktif bozunma tespit ederse şişe kırılır ve kediyi öldüren zehir kutuya yayılır. Atomun bölünmesi ve radyoaktif bozulmanın gerçekleşmesi ile gerçekleşmemesi olasılıkları eşittir.</p>

  <p>Klasik dünyadaki, bizim dünyamızdaki bir sonucu kuantum seviyesindeki bir olayla ilişkilendirmenin zekice bir yoludur bu paradoks.</p>

  <p>Kuantum mekaniğinin Kopenhag yorumunda daha çılgınca bir şey önerilir; kutu açılmadan önce, gözlem yapılmadan önce, atom süperpozisyon halindedir - bölünüp bölünmediği belirsizdir. Yani kedi hem hayattadır hem ölüdür.</p>

  <p>Yalnızca kutu açıldığında ve gözlem gerçekleştirildiğinde dalga fonksiyonu iki halden birine geçiş yapar.</p>

  <p>Bir başka deyişle, mümkün olan sonuçlardan yalnızca birini görürüz.</p>

  <p>Örneğin ölü bir kedi.</p>

  <p>Ve bu bizim gerçekliğimize dönüşür.</p>

  <p>Ama bundan sonra her şey tuhaflaşıyor.</p>

  <p>En az bildiğimiz kadar gerçek olan, kutuyu açtığımızda mırlayan kediyi bulduğumuz bir başka dünya daha var mıdır?</p>

  <p>Kuantum mekaniğinin çoklu evrenler yorumu, öyle olduğunu söylüyor.</p>

  <p>Kutuyu açtığımızda bir dallanma oluşur.</p>

  <p>Ölü kediyi bulduğumuz bir evren.</p>

  <p>Canlı kediyi bulduğumuz bir evren.</p>

  <p>Kediyi öldüren ya da onun yaşamasına izin veren, onu <i>gözlemlememizdir</i>.</p>

  <p>Bundan sonrası aklı durduracak kadar tuhaf.</p>

  <p>Çünkü bu tür gözlemler <i>sürekli</i> gerçekleşiyor.</p>

  <p>Yani bir şey gözlemlendiğinde dünya gerçekten bölünüyorsa, hayal edemeyeceğimiz kadar çok sayıda ve olabilecek her şeyin olduğu sonsuz bir evrenler silsilesi -bir çoklu evren— var demektir.</p>

  <p>Minik küpümü yaparken amacım gözleme ve dış etkilere kapalı bir ortam yaratmaktı. Böylece -40 mikrometre uzunluğundaki, yaklaşık bir trilyon atomdan oluşan- makroskopik nesnem o belirsiz kedi halinde özgürce var olabilecek ve ortamıyla etkileşime girildiği için kuantum bileşikleri arasındaki uyum kaybolmayacaktı.</p>

  <p>Bu problemi çözemeden ödeneğimi kaybettim ama benim başka bir versiyonum çözmeyi başarmıştı anlaşılan. Sonra bütün konsepti akla hayale sığmaz bir ölçekte yeniden inşa etmişti. Çünkü Leighton’ın söyledikleri doğruysa, bu kutu fizik hakkında bildiğim her şeyin imkânsız gördüğü şeyi yapıyordu.</p>

  <p>Daha iyi bir rakibin karşısında yarışı kaybetmiş gibi utanıyorum. Bu kutuyu inşa eden adamın efsanevi bir öngörüsü vardı.</p>

  <p>Benim daha zeki, benden daha iyi halim.</p>

  <p>Leighton’a bakıyorum.</p>

  <p>“Çalışıyor mu?”</p>

  <p>“Burada yanımda duruyor olman çalıştığını gösteriyor” diyor.</p>

  <p>“Anlamıyorum. Bir partikülü laboratuvarda bir kuantum haline koymak istersen yoksunluk odası inşa edersin. Bütün ışığı keser, havayı alır, ısıyı mutlak sıfırın bir fraksiyon üstüne denk gelecek şekilde düşürürsün. Bir insanı öldürecek koşullardır bunlar. Odayı ne kadar büyütürsen o kadar hassaslaşır. Yeraltında olmamıza rağmen bu küpün içinde kuantum halini bozabilecek her türlü partikül var — nötrinolar, kozmik ışınlar. Başa çıkılmaz bir durum bu.”</p>

  <p>“Sana ne diyeceğimi bilmiyorum... sen başa çıkmayı başardın.”</p>

  <p>“Nasıl?”</p>

  <p>Leighton gülümsüyor. “Bak, bana açıkladığında anlamlı geldi ama sana aynı şekilde açıklayamıyorum. Kendi notlarını okumalısın. Sana söyleyebileceğim tek şey, küpün gündelik nesnelerin kuantum süperpozisyonunda var olabileceği bir ortam yarattığı ve bu ortamı sürdürdüğü.”</p>

  <p>“Bizim için de geçerli mi?”</p>

  <p>“Bizim için de geçerli.”</p>

  <p>Tamam.</p>

  <p>Bildiğim her şey bana bunun imkânsız olduğunu söylese de, makro ölçekli ve verimli bir kuantum ortamı yaratmanın bir yolunu bulmuşum — belki de manyetik alanı içerideki nesneleri atomik ölçekli kuantum sisteminde çiftleştirecek hale getirerek.</p>

  <p>Peki ya kutunun içindekiler?</p>

  <p>Kutunun içindeki canlılar da gözlemcidir.</p>

  <p>Bir gerçeklikte, eşfazlılığın kaybolması halinde yaşıyoruz, çünkü sürekli çevremizi gözlemliyoruz ve kendi dalga fonksiyonumuzu çökertiyoruz.</p>

  <p>İşin içinde başka şeyler de olmalı.</p>

  <p>“Haydi gel” diyor Leighton. “Sana bir şey göstermek istiyorum.”</p>

  <p>Beni hangarın yan tarafındaki bir dizi pencerenin önüne, küpün kapısına bakan duvara götürüyor.</p>

  <p>Kart anahtarını başka bir güvenlikli kapıda kullanarak beni bir tür haberleşme merkezini veya görev kontrol merkezini andıran başka bir odaya götürüyor.</p>

  <p>Şu anda çalışma istasyonlarından yalnızca biri dolu ve kadının biri ayaklarını masaya atmış oturuyor. Kulağında kulaklıklar olduğundan içeri girdiğimizden haberi yok.</p>

  <p>“Bu merkezde yirmi dört saat, haftada yedi gün birileri vardır. Dönecekleri bekleyerek nöbet tutarız burada.”</p>

  <p>Leighton bir bilgisayar terminalinin arkasına geçiyor, bir dizi şifre giriyor, bazı dosyaları karıştırıyor ve sonunda aradığı şeyi buluyor.</p>

  <p>Bir video dosyasını açıyor.</p>

  <p>Yüksek çözünürlüklü videoda küpün kapısını gören bir kameranın görüntüleri var. Kamera, kontrol merkezinin pencerelerinin üstüne yerleştirilmiş olmalı.</p>

  <p>Ekranın alt tarafında on dört ay öncesini gösteren bir tarih görüyorum. Saat saniyenin yüzde birini gösteriyor.</p>

  <p>Bir adam çerçeveye girip küpe yaklaşıyor.</p>

  <p>Aerodinamik uzay giysisinin üzerine bir sırt çantası takmış, kaskını sol kolunun altında taşıyor.</p>

  <p>Kapıya ulaşınca döner kolu indirip kapıyı itiyor. İçeri girmeden önce omzunun üstünden dosdoğru kameraya bakıyor.</p>

  <p>Bu adam benim.</p>

  <p>Elimi sallıyorum, kutuya giriyorum ve kendimi içeri kapatıyorum.</p>

  <p>Leighton görüntüyü hızla ileri alıyor.</p>

  <p>Elli dakika hızla geçerken küp hareketsiz duruyor.</p>

  <p>Çerçeveye başka biri girince görüntüyü yeniden yavaşlatıyor.</p>

  <p>Uzun, siyah saçlı bir kadın kutuya doğru yürüyor ve kapısını açıyor.</p>

  <p>Görüntü başa takılı bir GoPro kamerasından gelmeye başlıyor.</p>

  <p>Kutunun içini gösteriyor, çıplak duvarlarda ve zeminde parlayan bir ışık metalin pürüzlü yüzeyinde dolaşıyor.</p>

  <p>“Ve puf” diyor Leighton. “Yok olup gidiyorsun. Ta ki...” Bir başka dosyayı alıyor eline. “Üç buçuk gün önceye dek.”</p>

  <p>Sendeleyerek küpün ağzında belirişimi, sanki dışarı itilmiş gibi aniden yere devrilişimi seyrediyorum.</p>

  <p>Biraz daha zaman geçiyor ve koruma giysili ekip gelip beni sedyeye yerleştiriyor.</p>

  <p>Şu anda hayatım olan kâbusun başladığı anı kameradan izlemek o kadar gerçeküstü bir duygu ki.</p>

  <p>Bu yeni, farklı, tepetaklak dünyadaki ilk saniyelerim.</p>

  <div class="m2"></div>

  <p>Birinci kattaki odalardan birini benim için hazırlamışlar. Hücreden çok daha iyi olduğu kesin.</p>

  <p>Lüks bir yatak.</p>

  <p>Doldurulabilen bir küvet.</p>

  <p>Vazo içinde, odayı kokusuyla dolduran taze bir çiçek demeti.</p>

  <p>Leighton, “Umarım burada daha rahat edersin” diyor. “Açıkça söyleyeceğim: Lütfen kendini öldürmeye çalışma, çünkü bu ihtimale hazırlıklıyız. Kapının önünde seni durdurmaya hazır bekleyen görevliler olacak ve öyle bir şeye kalkışırsan alt katta, o iğrenç hücrede, bağlı halde yaşamak zorunda kalacaksın. Eğer kendini kötü hissedersen telefonu aç ve karşındakine gelip beni bulmasını söyle. Sessizce acı çekme.”</p>

  <p>Masanın üzerinde duran dizüstü bilgisayara dokunuyor.</p>

  <p>“Son on beş yıllık çalışmaların bu bilgisayarda. Velocity Laboratuvarı öncesi araştırmaların bile var içinde. Şifresi yok. İstediğin gibi kurcala. Belki aklına bir şeyler gelir.” Kapıdan çıkarken dönüp bakıyor ve “Bu arada, kapı kilitli olacak” diyor. “Ama yalnız senin güvenliğin için.”</p>

  <p class="ara">***</p>

  <p>Dizüstü bilgisayarı alıp yatağa oturuyorum, on binlerce dosyanın içindeki bilgileri gözden geçirip anlamaya çalışıyorum.</p>

  <p>Dosyalar yıllara göre düzenlenmiş ve Pavia’yı kazanmamdan önceki döneme, yüksek lisans günlerime, hayatımın en önemli projesinin başladığı yıllara kadar uzanıyor.</p>

  <p>İlk dosyalardaki çalışmalar bana tanıdık geliyor: yayımlanan ilk makalemin taslakları, onunla ilişkili makalelerin özetleri, Chicago Laboratuvarı’ndaki çalışmalarıma ve ilk minik küpün inşasına kadar uzanan araştırmalarım.</p>

  <p>Temiz odada elde edilen veriler özenle düzenlenmiş.</p>

  <p>Çift görmeye başlayana dek bilgisayardaki dosyaları okuyorum, ondan sonra bile kendimi zorlayıp çalışmalarımın <i>benim</i> hayatımda bittiği yerden sonrasına uzanışını takip ediyorum.</p>

  <p>Kendim hakkında her şeyi unutup sonradan kendi biyografimi okumaya benziyor.</p>

  <p>Her gün çalışmışım.</p>

  <p>Notlarım daha iyi, daha ayrıntılı, daha açık bir hal almış.</p>

  <p>Ama yine de makroskopik diskimin süperpozisyonunu yaratmanın yolunu bulmakta zorlanmışım. Bu konudaki sıkıntım ve umutsuzluğum notlarımdan da anlaşılıyor.</p>

  <p>Gözlerim kapanmaya başlıyor.</p>

  <p>Komodinin üzerindeki lambayı söndürüp battaniyeyi üzerime çekiyorum.</p>

  <p>İçerisi zifiri karanlık.</p>

  <p>Odadaki tek ışık, yatağımın karşı duvarındaki yeşil bir nokta.</p>

  <p>Gece görüşüyle kayıt yapan bir kameranın ışığı.</p>

  <p>Birisi her hareketimi, her anımı izliyor.</p>

  <p>Gözlerimi kapatıp bunu unutmaya çalışıyorum.</p>

  <p>Ama gözlerimi ne zaman kapatsam aynı görüntü musallat oluyor zihnime: bileğinden çıplak ayağına süzülen kan damlası.</p>

  <p>Gözlerinin arasındaki siyah delik.</p>

  <p>Kendimi kaybetmek işten değil.</p>

  <p>Darmadağın olmak.</p>

  <p>Karanlıkta yüzükparmağımdaki ipe dokunuyorum ve kendime diğer hayatımın gerçek olduğunu, bir yerlerde hâlâ sürdüğünü hatırlatıyorum.</p>

  <p>Gelgit dalgaları ayaklarımın altındaki kumu denize taşırken bir sahilde durmak gibi, bildiğim, tanıdığım dünyanın ve onu destekleyen gerçekliğin kaybolup gittiğini hissedebiliyorum.</p>

  <p>Merak ediyorum; ona karşı yeterince mücadele etmezsem bu gerçeklik yavaşça eskisinin yerine geçip beni sürükleyerek götürecek mi?</p>

  <div class="m2"></div>

  <p>Aniden uyanıyorum.</p>

  <p>Birisi kapıyı tıklatıyor.</p>

  <p>Işığı yakıp sendeleyerek yataktan çıkıyorum, başım dönüyor, ne zamandır uyuduğumu hiç bilmiyorum.</p>

  <p>Kapı daha yüksek sesle tıklatılıyor.</p>

  <p>“Geliyorum!” diyorum.</p>

  <p>Kapıyı açmaya çalışıyorum ama dışarıdan kilitlenmiş.</p>

  <p>Kilidin döndüğünü duyuyorum.</p>

  <p>Kapı açılıyor.</p>

  <p>İki elinde iki kahve fincanı, kolunun altında bir defterle koridorda duran bu siyah elbiseli kadını daha önce nerede ve ne zaman gördüğümü anlamam biraz zaman alıyor. Sonra hatırlıyorum - burada gördüm onu. Küpün önünde kendime geldiğim gece, o tuhaf bilgilendirme toplantısını yönetmiş, daha doğrusu yönetmeye çalışmıştı.</p>

  <p>“Merhaba Jason. Ben Amanda Lucas.”</p>

  <p>“Evet, doğru.”</p>

  <p>“Affedersin, baskın yapar gibi kapında belirmek istemezdim.”</p>

  <p>“Sorun değil.”</p>

  <p>“Konuşmak için bana biraz zaman ayırabilir misin?”</p>

  <p>“Elbette.”</p>

  <p>Onu içeri alıyor, kapıyı kapatıyorum.</p>

  <p>Masanın önündeki sandalyeye oturmasını işaret ediyorum.</p>

  <p>Kâğıt bir bardağı havaya kaldırıyor. “Sana kahve getirdim, ilgini çeker mi bilmiyorum.”</p>

  <p>“Evet, teşekkürler” diyorum elindeki bardağı alıp.</p>

  <p>Yatağın ucuna ilişiyorum.</p>

  <p>Kahve ellerimi ısıtıyor.</p>

  <p>“Çikolata-fındık aromalı bir saçmalık da vardı ama sen sade kahve seviyorsun değil mi?”</p>

  <p>Kahveden bir yudum alıyorum. “Evet, bu çok iyi.”</p>

  <p>Kahvesinden bir yudum alıp, “Senin için tuhaf olmalı bu durum” diyor.</p>

  <p>“Öyle de denebilir.”</p>

  <p>“Leighton gelip seninle konuşmak isteyebileceğimi söyledi mi?”</p>

  <p>“Evet, söyledi.”</p>

  <p>“Güzel. Ben laboratuvarın psikiyatrıyım. Dokuz yıldır burada çalışıyorum. Sertifikam vs. var. Velocity Laboratuvarı’na gelmeden önce özel muayenehanemde çalışıyordum. Sana bazı sorular sormamın sakıncası var mı?”</p>

  <p>“Sorabilirsin.”</p>

  <p>“Leighton’a...” Not defterini açıyor. “Alıntı yapıyorum: ‘Son on yılın olması gereken yerde kocaman bir boşluk var’ demişsin. Doğru mu bu?”</p>

  <p>“Öyle.”</p>

  <p>Kalemiyle kâğıda bir şeyler karalıyor.</p>

  <p>“Jason, son zamanlarda korkmanı, çaresizlik ya da dehşet hissetmeni gerektiren ölümcül bir deneyim yaşadın veya böyle bir şeye şahit oldun mu?”</p>

  <p>“Daniela Vargas gözlerimin önünde başından vuruldu.”</p>

  <p>“Sen neden söz ediyorsun?”</p>

  <p>“Sizler benim... birlikte olduğum kadını öldürdünüz. Burada geri getirilmemden hemen önce.” Amanda gerçekten çok şaşırmış görünüyor. “Bir dakika? Bundan haberin yok muydu?”</p>

  <p>Yutkunuyor, kendini topluyor.</p>

  <p>“Bu korkunç bir şey, Jason.” Bana inanmıyormuş gibi söylüyor bunu yine de.</p>

  <p>“Sence uyduruyor muyum?”</p>

  <p>“Küpe ya da son on dört aydır yaşadıklarına dair bir şey hatırlıyor musun bunu merak ediyorum.”</p>

  <p>“Dediğim gibi, belleğim bu konuda bomboş.”</p>

  <p>Yeniden not alıyor, sonra “İlginç, belki bunu hatırlamıyorsun ama... o kısa bilgilendirme toplantısı sırasında hatırladığın son şeyin Logan Meydanı’nda bir bar olduğunu söyledin” diyor.</p>

  <p>“Bunu söylediğimi anımsamıyorum. O sırada kendimde değildim.”</p>

  <p>“Doğru. Demek ki küpe dair hiçbir anın yok. Peki. Şimdi sana birkaç tane evet-hayır sorusu soracağım. Uyumakta zorluk çekiyor musun?”</p>

  <p>“Hayır.”</p>

  <p>“Daha kolay sinirleniyor, çabuk öfkeleniyor musun?”</p>

  <p>“Aslında hayır.”</p>

  <p>“Konsantrasyon sorunun var mı?”</p>

  <p>“Sanmıyorum.”</p>

  <p>“İhtiyatlı olmak zorunda hissediyor musun?”</p>

  <p>“Evet.”</p>

  <p>“Peki. Abartılı bir irkilme tepkisi verdiğini fark ettin mi?”</p>

  <p>“Ben... emin değilim.”</p>

  <p>“Bazen, aşırı stresli bir durum psikojenik amnezi denen bir tepkiyi tetikleyebilir. Yapısal beyin hasarı görülmediği halde bellek fonksiyonu anormalleşir. Bugün MR sonuçları beyninde fiziksel bir hasar olmadığını doğrulayacak bence. Yani son on dört aya dair anıların hâlâ kafanın içinde ama zihninin derinlerine gömülmüş. Onları geri kazanmana yardımcı olmak benim işim.”</p>

  <p>Kahvemden bir yudum alıyorum. “Nasıl yapacaksın bunu?”</p>

  <p>“Deneyebileceğimiz çeşitli tedavi yöntemleri var. Psikoterapi, bilişsel terapi, yaratıcı terapi. Hatta klinik hipnoz. Bu zor dönemde sana yardımcı olmak hayatta en çok istediğim şey.”</p>

  <p>Amanda birden rahatsız edici bir dikkatle gözlerimin içine bakıyor, varlığımızın gizemli sırları kornealarıma yazılmış gibi bakışlarımı araştırıyor.</p>

  <p>“Beni gerçekten hatırlamıyor musun?” diye soruyor.</p>

  <p>“Hayır.”</p>

  <p>Sandalyeden kalkıp eşyalarını alıyor.</p>

  <p>“Leighton seni MR’a götürmek için gelir yakında. Tek istediğim, sana elimden geldiğince yardımcı olmak, Jason. Beni hatırlamaman da önemli değil. Arkadaşın olduğumu bil yeter. Burada herkes senin iyiliğini istiyor. Senin sayende buradayız. Bunu bildiğine inanıyoruz, bu yüzden beni lütfen duy; sana, zihnine ve inşa ettiğin şeye hayranız.”</p>

  <p>Kapının ağzında durup bana bakıyor.</p>

  <p>“O kadının adı neydi? Öldürüldüğünü gördüğünü sandığın kadın.”</p>

  <p>“Gördüğümü <i>sanmadım</i>. Gördüm. Adı Daniela Vargas.”</p>

  <div class="m2"></div>

  <p>Günün geri kalanını masa başında kahvaltı edip bilgisayarda hiçbirini hatırlamadığım bilimsel başarılarımı incelemekle geçiriyorum.</p>

  <p>Şu an içinde bulunduğum koşullara rağmen notlarımı okumak, minyatür küpe doğru ilerleyişlerini görmek çok rahatlatıcı.</p>

  <p>Diskimin süperpozisyonunu yaratmayı nasıl mı başardım?</p>

  <p>Süperiletken kübitleri eşzamanlı halleri titreşimler olarak kaydedebilen bir dizi rezonatörle birleştirerek. Kulağa çok sıkıcı gelse de çığır açan bir yöntem.</p>

  <p>Pavia Ödülü’nü kazanmamı sağladı.</p>

  <p>Beni buraya getirdi.</p>

  <p>On yıl önce, Velocity Laboratuvarları’ndaki ilk işgünümde ekibim için ilginç bir hedef tanımı metni kaleme almış, kuantum mekaniği ve çoklu evrenler konusundaki bilgilerini güncellemeye çalışmışım.</p>

  <p>Yazının özellikle boyutluluk hakkındaki bölümü dikkatimi çekiyor.</p>

  <p>Şöyle yazmışım...</p>

  <div class="metin1">
    <p>Çevremizi üç boyutlu algılarız ama aslında 3B bir dünyada yaşamayız. 3B statiktir. Bir enstantanedir. Varlığımızın doğasını tarif edebilmek için dördüncü boyutu eklememiz gerekir.</p>

    <p>4B bir tetraküpteki 4. boyut uzamsal değildir. Zamansaldır.</p>

    <p>Zamanın okuyla birlikte hareket eden uzamı temsil eden bir dizi 3B küptür.</p>

    <p>Bunun en iyi örneği, geceleyin gökyüzüne bakıp parlaklığının gözlerimize ulaşması elli ışık yılı süren yıldızları görmektir. Veya beş yüz ışık yılı. Ya da beş milyar. O sırada yalnızca uzaya değil, beş milyon yıl geriye bakıyoruzdur.</p>

    <p>Bu 4B uzay zamanındaki rotamız bizim doğumumuzla başlayan ve ölümümüzle sonlanan hayat çizgimiz (gerçekliğimizdir). Dört koordinat (x, y, z ve zaman) tetraküpte belli bir noktayı işaret eder.</p>

    <p>Her şeyin burada kaldığını zannederiz ama bu ancak bütün sonuçlar kaçınılmazsa, özgür irade bir illüzyonsa, hayat çizgimiz tek başınaysa doğrudur.</p>

    <p>Peki hayat çizgimiz bazıları bildiğimiz hayattan biraz daha farklı, bazıları tamamen farklı sayısız hayat çizgisinden oluşuyorsa?</p>

    <p>Kuantum mekaniğinin çoklu evrenler yorumu, bütün olası gerçekliklerin var olduğunu varsayar. Olması mümkün olan her şey olmaktadır. Geçmişimizde olabilecek her şey olmuştur; yalnızca başka bir evrende gerçekleşmiştir.</p>

    <p>Ya bu doğruysa?</p>

    <p>Ya beşinci boyuttaki bir olasılıklar uzamında yaşıyorsak?</p>

    <p>Ya çoklu evrendeysek ama beyinlerimiz algıladıklarımızı tek bir evrene indirgeyen bir güvenlik duvarı geliştirecek şekilde evrimleştiyse? Tek bir hayat çizgisini fark etmemize izin veriyorsa? Anbean seçtiğimiz bir hayata. Düşündükçe mantıklı geliyor. Bütün olası gerçeklikleri aynı anda gözlemlemek boy ölçüşebileceğimiz bir şey değil.</p>

    <p>Peki bu 5B olasılıklar uzamına nasıl ulaşabiliriz?</p>

    <p>Ve ulaşabildiğimizde bizi nereye götürür?</p>
  </div>

  <p>Leighton akşamüstü saatlerinde sonunda yanıma geliyor.</p>

  <p>Bu kez merdivenleri kullanıyoruz ama revire kadar inmek yerine ikinci katta merdivenlerden ayrılıyoruz.</p>

  <p>“Planda ufak bir değişiklik var” diyor.</p>

  <p>“MR çekilmeyecek mi?”</p>

  <p>“Henüz değil.”</p>

  <p>Beni daha önce gördüğüm bir yere götürüyor - beni küpün önünde buldukları gece Amanda Lucas’ın bilgilendirme toplantısı yaptığı konferans odasına.</p>

  <p>Odanın ışıkları karartılmış.</p>

  <p>“Neler oluyor?” diye soruyorum.</p>

  <p>“Otur biraz, Jason.”</p>

  <p>“Ama anlamıyorum...”</p>

  <p>“Otur lütfen.”</p>

  <p>Sandalyeyi çekip oturuyorum.</p>

  <p>Leighton da karşıma yerleşiyor.</p>

  <p>“Eski dosyalarını incelediğini duydum” diyor.</p>

  <p>Başımı evet anlamında sallıyorum.</p>

  <p>“Bir şeyler hatırladın mı peki?”</p>

  <p>“Hatırladım diyemem.”</p>

  <p>“Ne kötü. Geçmişte yazdıklarını görmenin bazı şeyleri hatırlamanı sağlayacağını sandım.”</p>

  <p>Oturduğu yerde dikleşiyor.</p>

  <p>Sandalyesi gıcırdıyor.</p>

  <p>İçerisi o kadar sessiz ki tepemdeki elektrik ampullerinin vınlamasını duyuyorum.</p>

  <p>Masanın diğer tarafından beni seyrediyor.</p>

  <p>Bir tuhaflık var.</p>

  <p>Bir şeyler yolunda değil.</p>

  <p>Yanlış.</p>

  <p>Leighton, “Babam Velocity’yi kırk beş yıl önce kurdu” diyor. “Onun zamanında her şey farklıydı. Jet motorları ve türbo fanlar inşa ettik, en yeni bilimsel araştırmalara katkıda bulunmaktan çok hükümetle ve büyük firmalarla bağlantılarımızı korumak önemliydi. Şimdi yirmi üç kişiyiz ama hâlâ değişmeyen bir şey var. Bu şirket her zaman bir aileydi ve bizi bir arada tutan şey birbirimize tamamen güvenmemiz.”</p>

  <p>Başını sağa çevirip hafifçe sallıyor.</p>

  <p>Işıklar yanıyor.</p>

  <p>Karartılmış camın arkasındaki oturma sıralarını görebiliyorum şimdi. İlk geceki gibi on beş-yirmi kişi oturuyor içeride.</p>

  <p>Ama o geceki gibi ayağa kalkıp alkışlayan yok.</p>

  <p>Gülümseyen bir yüz bile yok.</p>

  <p>Gözlerini dikmiş bana bakıyorlar.</p>

  <p>Ciddiler.</p>

  <p>Gergin.</p>

  <p>Hafiften paniğe kapılmaya başlıyorum.</p>

  <p>“Neden buradalar?” diye soruyorum.</p>

  <p>“Sana söyledim. Biz bir aileyiz. Pisliğimizi birlikte temizleriz.”</p>

  <p>“Anlamıyorum..</p>

  <p>“Yalan söylüyorsun, Jason. Olduğunu söylediğin kişi değilsin. Bizden biri değilsin.”</p>

  <p>“Sana açıkladım...”</p>

  <p>“Biliyorum, küp hakkında hiçbir şey hatırlamıyorsun. Son on yıl karanlık bir delik sanki.”</p>

  <p>“Kesinlikle.”</p>

  <p>“Bu iddianı sürdürmek istediğinden emin misin?”</p>

  <p>Leighton masadaki dizüstü bilgisayarı açıp bir şeyler yazıyor.</p>

  <p>Ayağa kalkıyor, dokunmatik ekrana da bir şeyler yazıyor.</p>

  <p>“Nedir bu?” diye soruyorum. “Neler oluyor?”</p>

  <p>“Döndüğün gece başladığımız şeyi bitireceğiz. Sana sorular soracağım ve bu kez sorduklarıma cevap vereceksin.”</p>

  <p>Sandalyeden kalkıyorum, kapıya doğru gidip açmaya çalışıyorum.</p>

  <p>Kilitli.</p>

  <p>“Otur!”</p>

  <p>Leighton’ın sesi patlayan bir silah sesi gibi çıkıyor.</p>

  <p>“Gitmek istiyorum.”</p>

  <p>“Ben de gerçekleri anlatmaya başlamanı istiyorum.”</p>

  <p>“Sana gerçekleri söyledim zaten.”</p>

  <p>“Hayır, Daniela Vargas’a söyledin gerçekleri.”</p>

  <p>Camın diğer tarafında bir kapı açılıyor ve bir güvenlik görevlisi tarafından sımsıkı yakalanmış bir adam sendeleyerek içeri giriyor.</p>

  <p>Güvenlik görevlisi adamın yüzünü cama yapıştırıyor.</p>

  <p>İsa aşkına.</p>

  <p>Ryan’ın burnu şişmiş, bir gözü tamamen kapanmış yüzünü hemen tanıyorum.</p>

  <p>Şiş ve morarmış yüzünden cama kan bulaşıyor.</p>

  <p>“Ryan Holder’a da gerçekleri söyledin” diyor Leighton.</p>

  <p>Ryan’ın yanına koşup adını söylüyorum.</p>

  <p>Karşılık vermeye çalışıyor ama camın arkasından sesini duyamıyorum.</p>

  <p>Öfkeyle Leighton’a bakıyorum.</p>

  <p>“Otur, yoksa seni sandalyeye oturtup bağlayacak birini çağırırım,” diyor.</p>

  <p>Önceden hissettiğim öfke yeniden içime doluyor. Bu adam Daniela’nın ölümüne neden oldu. Şimdi de bu. Onu elimden almalarından önce ne kadar zarar verebileceğimi hesaplıyorum.</p>

  <p>Ama oturuyorum.</p>

  <p>“Onu nereden buldunuz?” diyorum.</p>

  <p>“Biz bulmadık, Ryan bana geldi. Daniela’nın dairesinde anlattığın şeylerden rahatsız olmuştu. Şimdi ona anlattıklarını duymak istiyorum yeniden.”</p>

  <p>Güvenlik görevlisinin Ryan’ı en ön sıradaki koltuklardan birine oturtmasını seyrederken bir anda aklıma geliyor - küpün çalışmasını sağlayan eksik parçayı, Daniela’nın evinde sözünü ettiği “bileşeni” Ryan yaptı. Şayet beyinlerimiz kendi kuantum hallerimizi algılamamızı bir şekilde engelliyorsa, o zaman belki bu mekanizmayı devreden çıkarabilecek bir ilaç vardır; çalışanlara gönderdiğim hedef tanımı metnindeki “güvenlik duvarı” bir şekilde indirilebiliyordur belki.</p>

  <p>Benim dünyamdaki Ryan, prefrontal korteksi ve onun bilinç yaratmaktaki rolünü araştırıyordu. Bu Ryan’ın beynimizin gerçekliği algılama biçimini değiştiren bir ilaç yaratmış olması uzak bir ihtimal değildi. Böyle bir ilaç çevremizi normal duruma getirmek için değiştirmemizi engelleyebilir, beynimizin dalga fonksiyonunu bozabilirdi.</p>

  <p>Yeniden şu ana dönüyorum.</p>

  <p>“Neden canını yaktınız?” diye soruyorum.</p>

  <p>“Ryan’a Lakemont Koleji’nde öğretim görevlisi olduğunu, bir oğlun olduğunu, Daniela Vargas’ın da eşin olduğunu söylemişsin. Bir gece eve dönerken kaçırıldığını, sonra kendini burada bulduğunu anlatmışsın. Bunun senin dünyan olmadığını söylemişsin ona. Bunları söylediğini kabul ediyor musun?”</p>

  <p>Onu elimden almalarından önce ne kadar zarar verebileceğimi hesaplıyorum yeniden. Burnunu kırabilir miyim? Dişlerini dökebilir miyim? Onu öldürebilir miyim?</p>

  <p>Sesim homurtu gibi çıkıyor. “Sevdiğim kadını benimle <i>konuştuğu</i> için öldürdünüz. Arkadaşımı dövdünüz. Beni zorla burada tutuyorsunuz. Bir de sorularına cevap vermemi mi istiyorsun? Canın cehenneme.” Camın diğer tarafındakilere bakıyorum. “Hepinizin canı cehenneme.”</p>

  <p>Leighton, “Belki de sen bildiğim ve sevdiğim Jason değilsin” diyor. “Belki de o adamın hırsının ve zekâsının onda birine sahip bir gölgesin ama şu soruyu anlayabileceğinden kuşkum yok: Ya küp çalışıyorsa? O zaman gelmiş geçmiş en önemli bilimsel gelişmeye imza atmışız demektir. Nelere yol açabileceğini tahmin bile edemeyiz. Bunu korumak için aşırı önlemlere başvurmamız neden sorun olsun?”</p>

  <p>“Gitmek istiyorum.”</p>

  <p>“Gitmek istiyorsun. Hah. Söylediklerimi de düşünerek, o küpün içinden başarıyla çıkan tek kişi olduğunu düşün. Uğruna milyarlarca dolar harcadığımız, elde etmek için hayatlarımızı adadığımız önemli bilgilere sahipsin. Bunu seni korkutmak için söylemiyorum, sadece mantığına hitap etmeye çalışıyorum - senden gerekli bilgiyi almak için yapmayacağımız bir şey olabilir mi?”</p>

  <p>Soruyu sorup sessizce bekliyor.</p>

  <p>O zalim sessizlikte camın arkasında oturanlara bakıyorum.</p>

  <p>Ryan’a bakıyorum.</p>

  <p>Amanda’ya bakıyorum. Benimle göz teması kurmuyor. Gözlerinde yaşlar parlıyor ama çenesi gergin ve kaskatı. Sanki duygularını gizlemek için bütün gücüyle mücadele ediyor.</p>

  <p>“Beni dikkatle dinlemeni istiyorum” diyor Leighton. “Hiçbir şey burada, şimdi, bu odada olduğundan daha kolay olmayacak senin için. Şu anı elinden geldiğince değerlendirmeye çalışmanı istiyorum. Şimdi bana bak.”</p>

  <p>Ona bakıyorum.</p>

  <p>“Küpü sen mi inşa ettin?”</p>

  <p>Bir şey söylemiyorum.</p>

  <p>“Küpü <i>sen mi</i> inşa ettin?”</p>

  <p>Yine susuyorum.</p>

  <p>“Nereden geldin?”</p>

  <p>Kafamın içinde düşünceler dört dönüyor, olası bütün senaryoları değerlendiriyorum - onlara bildiğim her şeyi anlatabilirim, hiçbir şey anlatmayabilirim, bir şeyler anlatabilirim. Şayet bir şey anlatacaksam <i>ne</i> anlatacağım?</p>

  <p>“Burası senin dünyan mı, Jason?”</p>

  <p>Durumum hâlâ değişmedi. Güvende olmam için işlerine yaramak zorundayım. Benden bir şeyler istedikleri sürece avantaj bende. Onlara bildiğim her şeyi anlattığım anda bütün gücümü kaybederim.</p>

  <p>Bakışlarımı masadan kaldırıp Leighton’ın gözlerinin içine bakıyorum.</p>

  <p>“Şu an seninle konuşmayacağım” diyorum.</p>

  <p>İç geçiriyor.</p>

  <p>Boynunu çıtlatıyor.</p>

  <p>Sonra kendi kendine, “Burada işimiz bitti o zaman” diyor.</p>

  <p>Arkamdaki kapı açılıyor.</p>

  <p>Dönüyorum ama içeri giren kişiyi görmeme fırsat kalmadan sandalyemden alınıp yere fırlatılıyorum.</p>

  <p>Birisi sırtıma oturuyor, dizleri omurgama batıyor.</p>

  <p>Bir iğne boynuma girerken başımı sımsıkı tutuyorlar.</p>

  <p>Hissettiğim anda mutsuzluk veren sert, ince bir şiltenin üzerinde uyanıyorum.</p>

  <div class="m2"></div>

  <p>Boynuma enjekte ettikleri ilacın etkisini hâlâ hissediyorum - sanki kafatasımın ortasına bir delik açılmış gibi.</p>

  <p>Kulağıma fısıldayan bir ses duyuyorum.</p>

  <p>Doğrulup oturmaya çalışıyorum ama en ufak hareketimde başımdaki zonklama şiddetleniyor.</p>

  <p>“Jason?”</p>

  <p>Bu sesi tanıyorum.</p>

  <p>“Ryan?”</p>

  <p>“Merhaba.”</p>

  <p>“Ne oldu?” diye soruyorum.</p>

  <p>“Seni biraz önce buraya taşıdılar.”</p>

  <p>Gözlerimi güçlükle açıyorum.</p>

  <p>Yeniden o hücrede, çelik karyolalı yatağın üstündeyim, Ryan da yanımda dizleri üstüne çökmüş duruyor.</p>

  <p>Yakından daha da kötü görünüyor durumu.</p>

  <p>“Jason, çok üzgünüm.”</p>

  <p>“Olanların hiçbiri senin suçun değil.”</p>

  <p>“Hayır, Leighton doğru söylüyordu. Daniela’nın dairesinden ayrıldıktan sonra onu aradım. Seni gördüğümü söyledim. Yerini söyledim.” Ryan hâlâ çalışan gözünü kapatıyor, yüzü acıyla buruşuyor ve “Onu incitebileceklerini tahmin edemedim” diyor.</p>

  <p>“Bu laboratuvara nasıl geldin?”</p>

  <p>“Onlara istedikleri bilgileri vermiyordun sanırım, bu yüzden gecenin bir yarısı çıkıp geldiler. Öldüğünde onun yanında mıydın?”</p>

  <p>“Gözlerimin önünde öldürdüler onu. Adamın biri zorla evine girip kafasına bir mermi sıktı.”</p>

  <p>“Aman Tanrım.”</p>

  <p>Karyolaya tırmanıp yanıma oturuyor, sırtımızı beton duvara yaslıyoruz.</p>

  <p>“Daniela’ya ve bana anlattıklarını onlara söylersem beni de araştırmaya dahil ederler sandım. Bir şekilde ödüllendireceklerini düşündüm. Onun yerine beni dövdüler. Onlara her şeyi anlatmadığımı iddia ettiler.”</p>

  <p>“Üzgünüm.”</p>

  <p>“Bana bir şey anlatmadın. Bu yerin varlığından bile haberim yoktu. Leighton için ve senin için çalıştım ama...”</p>

  <p>“Senden bir şey gizlemedim, Ryan. O ben değildim.”</p>

  <p>Sanki söylediğimi sindirmeye çalışır gibi dikkatle bana bakıyor.</p>

  <p>“Daniela’nın evinde anlattıkların doğru muydu yani?”</p>

  <p>Ona doğru eğilerek fısıldıyorum: “Her sözcüğü doğruydu. Sesini yükseltme. Bizi dinliyorlardır.”</p>

  <p>“Buraya nasıl geldin?” diye fısıldıyor Ryan. “Bu dünyaya?”</p>

  <p>“Bu hücrenin hemen yanında bir hangar var ve o hangarda da benim başka bir versiyonumun inşa ettiği metal bir küp.”</p>

  <p>“Peki bu küp tam olarak ne işe yarıyor?”</p>

  <p>“Anlayabildiğim kadarıyla çoklu bir evrenin giriş kapısı.”</p>

  <p>Aklımı yitirmişim gibi bakıyor bana. “Bu nasıl olur?”</p>

  <p>“Sadece dinlemeni istiyorum. Buradan kaçtığım gece bir hastaneye gittim. Bana bir toksin testi yaptılar ve gizemli bir psikoaktif bileşen buldular kanımda. Daniela’nın resepsiyonunda seni gördüğüm zaman, ‘bileşenin’ işe yarayıp yaramadığını sordun bana. Benim için tam olarak ne üzerinde çalışıyordun?”</p>

  <p>“Benden prefrontal korteksin üç alanında beyin kimyası fonksiyonlarını geçici olarak değiştirecek bir ilaç yapmamı istedin. Dört yılımı aldı bu. En azından iyi ödeme yaptın.”</p>

  <p>“Nasıl değiştirecek?”</p>

  <p>“Bir süreliğine uykuya dalmalarını sağlayacak. Uygulamanın ne olduğunu hiç bilmiyordum.”</p>

  <p>“Schrödinger’in kedisi paradoksunun ne olduğunu biliyorsun, değil mi?”</p>

  <p>“Elbette.”</p>

  <p>“Gözlemin gerçekliği nasıl belirlediğini de?”</p>

  <p>“Evet.”</p>

  <p>“Benim diğer versiyonum, bir insanı süperpozisyonlamaya çalışıyordu. Bilincimizin ve gözlem gücünün buna asla izin vermeyeceği düşünüldüğünde teorik açıdan olanaksız. Ama beyinde gözlem etkisinden sorumlu bir mekanizma varsa...”</p>

  <p>“O mekanizmayı geçici olarak kapatmak istiyordun.”</p>

  <p>“Evet.”</p>

  <p>“Yani benim ilacım gözlemlemeyi engelliyordu?”</p>

  <p>“Bence öyle.”</p>

  <p>“Ama başkalarının bizi gözlemlemesine engel olmuyordu. Onların gözlem etkisinin gerçekliğimizi belirlemesine engel olmuyordu.”</p>

  <p>“İşte küp bu noktada giriyor işin içine.”</p>

  <p>“Aman Tanrım. Yani bir insanı yaşayan ve ölü bir kediye dönüştürmenin yolunu mu buldun? Bu... dehşet verici bir şey.”</p>

  <p>Hücre kapısının kilidi açılıyor, kapı aralanıyor.</p>

  <p>İkimiz de başımızı kaldırıp bakıyoruz, eşikte iki yanında güvenlik görevlileriyle Leighton’ın dikildiğini görüyoruz.</p>

  <p>Dar tişörtlerini pantolonlarının içine sokmuş, fiziksel açıdan hayatlarının zirvesinde olmayan güvenlik görevlileri şiddeti iş edinmiş adamlara benziyorlar.</p>

  <p>Leighton, “Ryan, lütfen bizimle gelir misin?” diyor.</p>

  <p>Ryan duraksıyor.</p>

  <p>“Onu çıkarın oradan.”</p>

  <p>“Geliyorum, geliyorum.”</p>

  <p>Ryan ayağa kalkıp topallayarak kapıya gidiyor.</p>

  <p>Güvenlik görevlileri kollarına girip onu götürüyorlar ama Leighton onlarla birlikte gitmiyor.</p>

  <p>Bana bakıyor.</p>

  <p>“Ben böyle biri değilim, Jason” diyor. “Bundan nefret ediyorum. Beni böyle bir canavar olmaya zorlamandan nefret ediyorum. Olacaklar benim tercihim değil. Senin seçimin.”</p>

  <p>Yataktan fırlayıp üzerine atılıyorum ama kapıyı suratıma kapatıyor.</p>

  <p class="ara">***</p>

  <p>Hücremin ışıklarını kapatıyorlar.</p>

  <p>Görebildiğim tek şey, kapının üstünden beni gözetleyen kameranın yeşil ışığı.</p>

  <p>Karanlıkta köşeye büzülüyor, olanaksız görünen beş gün önce gece mahallemde yürürken peşimden gelen ayak seslerini duyduğumdan beri nasıl bu ana sürüklendiğimi düşünüyorum.</p>

  <p>Geyşa maskesini ve silahı gördüğümden beri gökyüzümde yalnızca korku ve akış karışıklığı yıldızları var.</p>

  <p>Şu anın hiçbir mantığı yok.</p>

  <p>Problem çözmem mümkün değil.</p>

  <p>Bilimsel yöntemler işe yaramıyor.</p>

  <p>Bitkinim, üzgünüm, umutsuzum, dehşet içindeyim ve her şeyin bitmesini istiyorum.</p>

  <p>Hayatımın aşkı gözlerimin önünde öldürüldü.</p>

  <p>Ben burada otururken en eski arkadaşlarımdan birine işkence yapılıyor.</p>

  <p>Bu insanlar işimi bitirmeden önce bana da acı çektirecekler kuşkusuz.</p>

  <p>Çok korkuyorum.</p>

  <p>Charlie’yi özlüyorum.</p>

  <p>Daniela’yı özlüyorum.</p>

  <p>Renove etmek için hiçbir zaman yeterli para bulamadığım, kumtaşından eski evimi özlüyorum.</p>

  <p>Paslı Suburban’ımı özlüyorum.</p>

  <p>Kampüsteki ofisimi özlüyorum.</p>

  <p>Öğrencilerimi.</p>

  <p>Bana ait olan hayatı özlüyorum.</p>

  <p>Orada, karanlıkta, canlanan bir ampulün ısınan ipçikleri gibi buluyor gerçek beni.</p>

  <p>Beni kaçıran adamın bir şekilde tanıdık gelen, hayatım hakkında sorular soran sesini duyuyorum.</p>

  <p>İşim hakkında.</p>

  <p>Karım hakkında.</p>

  <p>Ona “Dani” diyor muydum?</p>

  <p>Ryan Holder’ın kim olduğunu biliyordu.</p>

  <p>Tanrı aşkına.</p>

  <p>Beni terk edilmiş bir elektrik üretim tesisine götürdü.</p>

  <p>İlaç verdi.</p>

  <p>Hayatım hakkında sorular sordu.</p>

  <p>Telefonumu, giysilerimi aldı.</p>

  <p>Aman Tanrım.</p>

  <p>Şimdi her şeyi anlıyorum.</p>

  <p>Kalbim birden öfkeyle çarpmaya başlıyor.</p>

  <p>Bunların hepsini benim yerime geçebilmek için yaptı.</p>

  <p>Benim hayatıma sahip olabilmek için.</p>

  <p>Sevdiğim kadına.</p>

  <p>Oğluma.</p>

  <p>İşime.</p>

  <p>Evime.</p>

  <p>Çünkü o adam bendim.</p>

  <p>Diğer Jason, küpü inşa eden adam - <i>bunları bana o yaptı.</i></p>

  <p>Gözetim kamerasının yeşil ışığı kararırken, bunu o küpü gördüğüm andan itibaren bir şekilde bildiğimi fark ediyorum.</p>

  <p>Sadece bu bilgiyle doğrudan yüzleşmeye cesaret edemiyordum.</p>

  <p>Bunu neden yapacaktım ki?</p>

  <p>Size ait olmayan bir dünyada kaybolmak bir şey.</p>

  <p>Kendi dünyanızda yerinize bir başkasının geçtiğini bilmek başka bir şey.</p>

  <p>Daha iyi bir versiyonunuzun hayatınızı ele geçirdiğini bilmek.</p>

  <p>Benden daha zeki olduğuna hiç kuşku yok.</p>

  <p>Charlie’ye daha iyi babalık edebilecek mi peki?</p>

  <p>Daniela’ya daha iyi bir koca olacak mı?</p>

  <p>Daha iyi bir sevgili?</p>

  <p>Bunu bana o yaptı.</p>

  <p>Hayır.</p>

  <p>Bundan çok daha karmaşık bir durum söz konusu.</p>

  <p>Bunu bana <i>ben</i> yaptım.</p>

  <p>Kapıdaki kilidin çekildiğini duyunca içgüdüsel olarak duvarın dibine büzülüyorum.</p>

  <p>İşte geldiler.</p>

  <p>Benim için geldiler.</p>

  <p>Kapı yavaşça aralanıyor, eşikte tek başına biri duruyor, arkasından gelen ışıkta yalnızca siluetini görüyorum.</p>

  <p>İçeri girip kapıyı arkasından kapatıyor.</p>

  <p>Bir şey göremiyorum.</p>

  <p>Ama kokusunu alıyorum - parfümünü, duş jelinin kokusunu.</p>

  <p>“Amanda?”</p>

  <p>“Alçak sesle konuş” diyor.</p>

  <p>“Ryan nerede?”</p>

  <p>“Gitti.”</p>

  <p>“Gitti de ne demek oluyor?”</p>

  <p>Her an hıçkırarak ağlayacakmış gibi geliyor sesi. “Onu öldürdüler. Çok üzgünüm, Jason. Onu sadece korkutacaklar sandım ama...”</p>

  <p>“Öldü mü?”</p>

  <p>“Senin için de gelecekler birazdan.”</p>

  <p>“Peki sen neden...”</p>

  <p>“Çünkü bunların olacağını bilmiyordum. Daniela’ya yaptıkları şeyler. Holder’a. Sana yapmak üzere oldukları şeyler. Aşılmaması gereken sınırları aştılar. Bilim adına da değil. Hiçbir şey uğruna.”</p>

  <p>“Beni bu laboratuvardan çıkarabilir misin?”</p>

  <p>“Hayır. Haberlerde ve gazetelerde senden söz edildiği için bir işe yaramaz bu.”</p>

  <p>“Neden söz ediyorsun? Neden haberlerdeymişim?”</p>

  <p>“Daniela’yı öldürdüğünü sanıyorlar. Polis seni arıyor.”</p>

  <p>“Suçu bana mı attılar?”</p>

  <p>“Çok üzgünüm. Bak, seni bu laboratuvardan çıkaramam ama hangara sokabilirim.”</p>

  <p>“Küpün nasıl çalıştığını biliyor musun?” diye soruyorum.</p>

  <p>Gözlerini göremesem de bakışını üzerimde hissediyorum.</p>

  <p>“Hiçbir fikrim yok. Ama tek çıkış yolu bu.”</p>

  <p>“Anladığım kadarıyla o şeyin içine girmek, bir uçaktan atlayıp paraşütünün açılıp açılmayacağını bilmemek gibi bir şey”</p>

  <p>“Uçak zaten düşüyorsa fark eder mi ki?”</p>

  <p>“Peki ya kamera?”</p>

  <p>“Bu odadaki mi? Kapattım onu.”</p>

  <p>Amanda kapıya doğru hareketleniyor.</p>

  <p>Kapı aralanınca beliren dikey ışık çizgisi genişliyor.</p>

  <p>Hücrenin kapısı tamamen açılınca Amanda’nın sırtında bir çanta olduğunu görüyorum. Koridora çıkınca kırmızı eteğini düzeltiyor ve dönüp bana bakıyor.</p>

  <p>“Geliyor musun?”</p>

  <p>Yatağa tutunup ayağa kalkıyorum.</p>

  <p>Karanlıkta saatler geçirmiş olmalıyım, çünkü koridordaki parlak ışık gözlerimi yakıyor. Kendimi aniden parlak ışığın altında bulunca şaşırıyorum.</p>

  <p>Şimdilik bizden başka kimse yok etrafta.</p>

  <p>Amanda koridorun sonundaki çift kanatlı sağlam kapıya doğru ilerliyor.</p>

  <p>Dönüp bana bakıyor, “Haydi gidelim” diye fısıldıyor.</p>

  <p>Sessizce onu takip ediyor, tepede parlayan floresan lambaların altında hızla yürüyorum.</p>

  <p>Ayak seslerimiz haricinde çıt çıkmıyor koridorda.</p>

  <p>Dokunmatik ekrana ulaştığımda Amanda kart anahtarını tarayıcının altına tutuyor.</p>

  <p>“İçeride görev kontrol merkezinde nöbet tutan biri olmayacak mı?” diye soruyorum. “Orada sürekli birinin beklediğini sanıyordum.”</p>

  <p>“Bu gece nöbet tutma sırası bende. O işi hallettim.”</p>

  <p>“Bana yardım ettiğini anlarlar.”</p>

  <p>“Onlar bunu anladığında ben çoktan çıkıp gitmiş olurum.”</p>

  <p>Dijital kadın sesi, <i>Adınız lütfen</i> diyor.</p>

  <p>“Amanda Lucas.”</p>

  <p><i>Şifre</i>.</p>

  <p>“İki-iki-üç-yedi.”</p>

  <p><i>Giriş yapma talebiniz reddedildi.</i></p>

  <p>“Kahretsin.”</p>

  <p>“Neler oluyor?” diye soruyorum.</p>

  <p>“Birisi koridor kameralarında bizi görmüş ve hesabımı dondurmuş olmalı. Leighton her şeyi birkaç saniye içinde öğrenmiştir.”</p>

  <p>“Bir daha dene.”</p>

  <p>Kartını yeniden tarayıcıya uzatıyor.</p>

  <p><i>Adınız, lütfen.</i></p>

  <p>“Amanda Lucas.”</p>

  <p><i>Şifreniz.</i></p>

  <p>Bu kez yavaşça, sözcükleri vurgulayarak konuşuyor: “İki-iki-üç-yedi.”</p>

  <p><i>Giriş talebiniz reddedildi.</i></p>

  <p>“Kahretsin.”</p>

  <p>Koridorun diğer ucundaki kapı açılıyor.</p>

  <p>Leighton’ın adamları kapıda belirince Amanda’nın yüzü korkudan bembeyaz oluyor, benim ağzımın içinde de keskin, metalik bir tat beliriyor.</p>

  <p>“Çalışanlar kendi şifrelerini mi oluşturuyor, yoksa şifreler size veriliyor mu?” diye soruyorum.</p>

  <p>“Onları biz oluşturuyoruz.”</p>

  <p>“Kartını bana ver.”</p>

  <p>“Neden?”</p>

  <p>“Çünkü kimse benim hesabımı dondurmayı akıl etmemiştir.”</p>

  <p>Kartı bana uzattığı sırada Leighton da aynı kapıda beliriyor.</p>

  <p>Bana sesleniyor.</p>

  <p>Bize doğru ilerlemeye başlayan Leighton ve adamlarına bir an için bakıyorum.</p>

  <p>Kartı tarayıcıya uzatıyorum.</p>

  <p><i>Adınız, lütfen.</i></p>

  <p>“Jason Dessen.”</p>

  <p><i>Şifreniz.</i></p>

  <p>Doğum günümün yılı ve ayı, tersten.</p>

  <p>“Üç-yedi-iki-bir.”</p>

  <p><i>Ses tanımlaması başarılı. Hoş geldiniz, Dr. Dessen.</i></p>

  <p>Kapının açılma alarmı sinirlerimi tel tel ediyor.</p>

  <p>Kapılar yavaşça açılırken bize doğru koşan adamları çaresizlik içinde seyrediyorum — yüzleri kırmızı, kolları inip kalkıyor.</p>

  <p>Dört veya beş saniye sonra yanımızda olacaklar.</p>

  <p>Kapı kanatları yeterince aralanır aralanmaz Amanda içeri giriyor.</p>

  <p>Peşinden hangara giriyorum, pürüzsüz betonun üzerinden küpe doğru koşuyorum.</p>

  <p>Görev kontrol merkezi boş, tavan spotları odayı aydınlatıyor ve bu senaryodan kurtulmamızın mümkün olmadığını düşünüyorum.</p>

  <p>Küpe yaklaştığımız zaman Amanda, “İçeri girmemiz gerekiyor!” diye haykırıyor.</p>

  <p>Açılan kapıdan içeri dalan adamlara bakıyorum. İlkinin elinde bir silah veya elektroşok tabancası var, yüzüne Ryan’ın kanı olduğunu tahmin ettiğim kırmızı bir şey bulaşmış.</p>

  <p>Beni görünce silahını kaldırıp nişan alıyor ama küpün diğer tarafına kaçıyorum.</p>

  <p>Amanda kapıyı iterek aralayınca hangarda bir alarm çalmaya başlıyor ama o aldırmadan içeri giriyor.</p>

  <p>Ben de peşinden küpün içine koşuyorum, eşikten içeri, küpün içine dalıyorum.</p>

  <p>Beni kenara itip kapıyı kapatmak için çekiştirmeye başlıyor.</p>

  <p>Bağırışlar ve yaklaşan ayak sesleri duyuyorum.</p>

  <p>Amanda’nın zorlandığını görünce onunla birlikte kapıya yükleniyorum.</p>

  <p>Kapı en az bir ton ağırlığında sanki.</p>

  <p>Sonunda yavaşça kapanmaya başlıyor.</p>

  <p>Kapıyı tutuyorlar ama eylemsizlik lehimize işliyor.</p>

  <p>Kapı gürültüyle kapanıyor, kocaman kilit yuvasına oturuyor.</p>

  <p>İçerisi sessiz.</p>

  <p>Ve kapkaranlık — karanlık öyle saf ve katıksız ki olduğumuz yerde dönüyormuşuz gibi hissediyoruz.</p>

  <p>Sendeleyerek en yakındaki duvara doğru gidiyorum, elimi metale koyuyorum, bu şeyin içinde olduğumu kabullenmeye çalışırken somut bir nesneye dokunmaya ihtiyacım var.</p>

  <p>“Kapıyı açabilirler mi?” diyorum.</p>

  <p>“Emin değilim. On dakika kilitli kalması gerekiyor. Bir tür emniyet tedbiri diyebilirsin.”</p>

  <p>“Neye karşı tedbir?”</p>

  <p>“Bilmiyorum. Seni kovalayan insanlara karşı tedbir, mesela? Tehlikeli durumlardan kurtulma tedbiri? Sen tasarladın onu. İşe yarıyor anladığım kadarıyla.”</p>

  <p>Karanlıkta bir hışırtı duyuyorum.</p>

  <p>Pille çalışan Coleman marka bir fener canlanarak küpün içini mavimsi bir ışıkla aydınlatıyor.</p>

  <p>Burada olmak tuhaf, ürkütücü ama bu kalın, neredeyse yok edilemez duvarların arasında olmak aynı zamanda ferahlatıcı da.</p>

  <p>Işıkta fark ettiğim ilk şey, kapının dibinde duran, ikinci ekleminden kopmuş dört parmak oluyor.</p>

  <p>Amanda sırt çantasını açıp diz çöküyor, çantayı karıştırmaya başlıyor. Az önce olanlardan sonra oldukça sakin görünüyor, durumla baş etmeye çalışıyor.</p>

  <p>Küçük deri bir çanta çıkarıyor.</p>

  <p>Çantanın içi şırıngalar ve iğnelerle dolu. Berrak bir sıvıyla dolu minik tüplerin içindeki Ryan’ın hazırladığı bileşen olmalı.</p>

  <p>“Benimle birlikte bu işi yapıyor musun yani?” diyorum.</p>

  <p>“Ne yapayım dersin? Dışarı çıkıp Leighton’a ona ve uğruna çalıştığımız her şeye nasıl ihanet ettiğimi mi anlatayım?”</p>

  <p>“Küpün nasıl çalıştığı hakkında en ufak bir fikrim yok.”</p>

  <p>“Benim de yok, demek ki epey eğleneceğiz birlikte” diyor ve saatine bakıyor. “Kapı kapandığında kronometreyi başlattım. Sekiz dakika, elli altı saniye sonra içeri girecekler. Zaman sorunumuz olmasa bu ampullerden birini içebilir veya kas iğnesi yapabilirdik ama şimdi bir damar bulmamız gerek. Kendine iğne yaptın mı hiç?”</p>

  <p>“Hayır.”</p>

  <p>“Kolunu sıva.”</p>

  <p>Dirseğime lastik bir bant bağlıyor, kolumu fenerin ışığına uzatmamı istiyor.</p>

  <p>“Dirseğinin ön tarafındaki şu damarı görüyor musun? Bu senin antekubital damarın, iğneyi o damara yapmalısın.”</p>

  <p>“Sen yapsan daha iyi olmaz mı?”</p>

  <p>“Sorun yaşamazsın merak etme.”</p>

  <p>Bana alkollü bir mendil uzatıyor.</p>

  <p>Paketi yırtıp açıyor, derimi temizliyorum.</p>

  <p>Sonra bana 3 mililitrelik bir şırınga, iki iğne ve bir ampul veriyor.</p>

  <p>“Bu filtreli bir iğne” diyor şırıngalardan birine dokunarak. “Onu cam parçalarını da çekmeden sıvıyı şırıngaya çekmek için kullan, sonra diğer iğneye geçip sıvıyı kendine enjekte et. Anladın mı?”</p>

  <p>“Sanırım anladım.” Filtreli iğneyi şırıngaya takıyor, kapağım açıyor, cam tüpün boynunu kırıyorum. “Hepsini çekeyim mi şırıngaya?” diye soruyorum.</p>

  <p>Koluna lastik bir bant sarıp iğne yapacağı yeri temizliyor.</p>

  <p>“Evet.”</p>

  <p>Ampulün içindekileri dikkatle şırıngaya çekiyor, iğneyi değiştiriyorum.</p>

  <p>Amanda, “Şırıngaya hafifçe vurup iğneden biraz sıvı fışkırtmaya özen göster” diyor. “Damarına hava kabarcığı göndermek istemezsin.”</p>

  <p>Bana yeniden saatini gösteriyor: 7.39...</p>

  <p>7.38.</p>

  <p>7.37.</p>

  <p>Şırıngaya pıt pıt vurup Ryan’ın kimyasal bileşeninin bir damlasını iğneden dışarı sıkıyorum.</p>

  <p>“Yani şimdi ben...” diyorum.</p>

  <p>“İğneyi kırk beş derecelik açıyla damarına sok, ucundaki delik yukarıya gelecek şekilde tut. Biraz zor bir şey istediğimi biliyorum. Çok iyi gidiyorsun.”</p>

  <p>Sistemim adrenalin dolu olduğundan iğnenin etimi deldiğini hissetmiyorum bile.</p>

  <p>“Şimdi ne olacak?”</p>

  <p>“İğnenin damarın içinde olduğundan emin olmalısın.”</p>

  <p>“Bunu nasıl bileceğim?”</p>

  <p>“Pistonu hafifçe geri çek.”</p>

  <p>Dediğini yapıyorum.</p>

  <p>“Kan görüyor musun?”</p>

  <p>“Evet.”</p>

  <p>“Aferin sana. Damardasın. Şimdi turnikeyi çöz ve yavaşça enjekte et sıvıyı.”</p>

  <p>Pistonu ittiğim sırada, “Peki etkisini ne zaman gösterecek?” diye soruyorum.</p>

  <p>“Hemen etki gösterecek sanırım...”</p>

  <p>Cümlesinin sonunu duymuyorum bile.</p>

  <p>İlaç bedenimde dağılıyor.</p>

  <p>Duvara yaslanıyorum, zaman kaybediyorum. Amanda yeniden karşıma dikilip anlamaya çalıştığım ama anlayamadığım sözcükler söylüyor.</p>

  <p>Başımı eğip bakıyor, şırıngayı kolumdan çıkarmasını ve alkollü bir pamuk parçasını minik deliğe bastırmasını izliyorum.</p>

  <p>Sonunda ne söylediğini anlıyorum: “Üzerine bastır.”</p>

  <p>Şimdi Amanda’nın kolunu fener ışığına uzatmasını izliyorum, iğneyi damarına sokuyor ve turnikeyi gevşetiyor, bakışlarım yüzüne odaklanıyor.</p>

  <p>Az sonra Amanda da eroin kullanan bir keş gibi yere yığılıp kalıyor ve zaman hâlâ geçiyor ama artık önemi yok.</p>

  <p>Gördüklerime inanamıyorum.</p>
</body>
</html>