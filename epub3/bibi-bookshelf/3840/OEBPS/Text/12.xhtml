<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>12</h2>

  <p>Sabah olunca Amanda’yı yanımda bulamıyorum. Yan yatıp perdelerin arasından içeri dolan güneş ışığına bakıyorum, dışarıdaki trafiğin gürültüsünü dinliyorum. Komodinin üzerinde saat var ama dönüp bakmıyorum. Saat epey geç olmalı. Uyuyakalmışız.</p>

  <p>Doğrulup oturuyor, üzerimdeki örtüleri atıyor, Amanda’nın yatağına bakıyorum.</p>

  <p>Yatak boş.</p>

  <p>“Amanda?”</p>

  <p>Orada mı diye hemen banyoya koşuyorum ama komodinin üstündekileri görünce donup kalıyorum.</p>

  <p>Biraz nakit para.</p>

  <p>Biraz bozukluk.</p>

  <p>Sekiz tane ampul.</p>

  <p>Bir de üzerinde Amanda’nın el yazısı olan bir defter sayfası.</p>

  <div class="metin1">
    <p>Jason. Dün geceden sonra anladım ki peşinden gelemeyeceğim bir yolda ilerliyorsun. Bütün gece bunu düşündüm. Arkadaşın ve bir terapist olarak sana yardım etmek istiyorum. Seni iyileştirmek istiyorum. Ama yapamıyorum. Düşüşünü izlemeye de devam edemem. Özellikle düşüşüne neden olan şeylerden biri olduğum için. Kolektif bilinçaltımız bu dünyalarla bağlantımızı ne ölçüde etkiliyor? Karını bulmanı istemediğimden değil. Bundan daha fazla istediğim bir şey yok. Ama birkaç haftadır bir aradayız. Tek sahip olduğum kişisin ve böyle bir durumda sana bağlanmamak elimde değil.</p>

    <p>Dün beni terk ettiğini sandığım sırada defterlerini okudum. Tatlım, asıl önemli noktayı gözen kaçırıyorsun. Chicago’n hakkında bir sürü şey yazıp döküyorsun ama hissettiklerini yazmayı ihmal ediyorsun. Sırt çantasını, ampullerin ve paranın yarısını (tam 161 dolar ve bozukluklar) sana bıraktım. Sonum nasıl olacak bilmiyorum. Merak ediyorum ve korkuyorum ama heyecanlıyım da. Bir yandan gerçekten seninle kalmak istiyorum, ama sıradaki kapıyı tek başına açmalısın. Ben de öyle.</p>

    <p>Jason, sana bütün kalbimle mutluluklar diliyorum. Kendine iyi bak.</p>
  </div>

  <p class="right">Amanda</p>

  <p><b>Kalan ampul sayısı: 7</b></p>

  <p>Kendi başıma kalınca koridorun dehşetini çok daha şiddetli hissediyorum.</p>

  <p>Kendimi hiç bu kadar yalnız hissetmemiştim.</p>

  <div class="m2"></div>

  <p>Bu dünyada Daniela yok.</p>

  <p>Chicago onsuz tamamen yanlış geliyor bana.</p>

  <p>Her şeyden nefret ediyorum.</p>

  <p>Gökyüzünün rengi bile olması gerektiği gibi değil.</p>

  <p>Tanıdık binalar benimle alay eder gibi.</p>

  <p>Havanın tadı bile sahte sanki.</p>

  <p>Çünkü bu benim şehrim değil.</p>

  <p>Bizim şehrimiz.</p>

  <div class="m2"></div>

  <p><b>Kalan ampul sayısı: 6</b></p>

  <p>Kendimi bırakıyorum.</p>

  <p>Bütün gece tek başıma sokaklarda dolaşıyorum.</p>

  <p>Aklım karışık.</p>

  <p>Korkuyorum.</p>

  <p>Bedenimin ilacı tamamen atmasını bekliyorum.</p>

  <p>Bütün gece açık bir restoranda yemek yiyip şafakta trenle Güney Yakası’na dönüyorum.</p>

  <p>Terk edilmiş elektrik santraline giderken üç tane yeniyetme görüyor beni.</p>

  <p>Yolun karşı tarafındalar ama sokaklar bu saatte bomboş.</p>

  <p>Bana sesleniyorlar.</p>

  <p>Sataşıyor, laf atıyorlar.</p>

  <p>Onları duymazdan geliyorum.</p>

  <p>Daha hızlı yürüyorum.</p>

  <p>Sokağın karşısına geçtiklerini ve bana doğru hareketlendiklerini görünce başımın dertte olduğunu anlıyorum.</p>

  <p>Bir an koşmayı düşünüyorum ama gençler ve kuşkusuz benden daha hızlılar. Ayrıca, ağzımın kuruduğunu ve kaç veya dövüş mekanizmasının bedenime adrenalin pompaladığını hissedince gücüme ihtiyacım olacağını fark ediyorum.</p>

  <p>Bir mahallenin kıyısında, sıra sıra evlerin sonlandığı ve tren yolunun başladığı yerde bana yetişiyorlar.</p>

  <p>Bu saatte etrafta kimse yok.</p>

  <p>Yardım isteyebileceğim hiç kimse yok.</p>

  <p>Başta sandığımdan daha gençler, çevreye pis bir parfüm gibi içki kokusu saçıyorlar. Bakışlarındaki yorgun enerjiden bütün gece dışarıda dolaştıklarını anlıyorum, belki de bu fırsatı arıyorlardı.</p>

  <p>Bana vurmaya başlıyorlar.</p>

  <p>Bir şeyler söylemeye zahmet bile etmiyorlar.</p>

  <p>Onlara karşı koymayacak kadar yorgun ve bitkinim.</p>

  <p>Neler olduğunu anlamama fırsat kalmadan kendimi kaldırımda buluyorum; midemi, sırtımı, yüzümü tekmeliyorlar.</p>

  <p>Bir an kendimden geçiyorum ve ayıldığımda bedenimde dolaşıp üstümü arayan ellerini hissediyorum. Herhalde olmayan cüzdanımı arıyorlar.</p>

  <p>Sonunda sırt çantamı kapıyorlar ve ben kaldırımda kanlar içinde yatarken gülerek uzaklaşıyorlar.</p>

  <div class="m2"></div>

  <p>Uzun süre orada öylece yatıyor, trafiğin giderek artan gürültüsünü dinliyorum.</p>

  <p>Gün aydınlanıyor.</p>

  <p>İnsanlar durup halime bakmadan kaldırımdan gelip geçiyor.</p>

  <p>Her nefeste acıyan kaburgalarımın arasına bir sancı saplanıyor, sol gözüm şişip kapandı.</p>

  <p>Bir süre sonra doğrulup oturmayı başarıyorum.</p>

  <p>Kahretsin.</p>

  <p>Ampuller.</p>

  <p>Tel örgüye tutunarak ayağa kalkıyorum.</p>

  <p>Lütfen.</p>

  <p>Elimi gömleğimin içine sokuyorum, parmaklarımla göğsüme tutturduğum koli bandını yokluyorum.</p>

  <p>Bandı yavaşça çözerken canım çok yanıyor ama her yanım ağrıyor zaten.</p>

  <p>Ampuller hâlâ yerinde.</p>

  <p>Üçü kırılmış.</p>

  <p>Üçü sağlam.</p>

  <div class="m2"></div>

  <p>Sendeleyerek küpe ulaşıyor, kapısını kapatıyorum.</p>

  <p>Param gitti.</p>

  <p>Defterlerim gitti.</p>

  <p>Şırıngam ve iğnelerim de.</p>

  <p>Sancıyan bedenimden ve doğru seçimi yapmak için üç şanstan başka bir şeyim kalmadı.</p>

  <div class="m2"></div>

  <p><b>Kalan ampul sayısı: 2</b></p>

  <p>Günün ilk yarısını Güney Yakası’nın sokaklarından birinin köşesinde trene binecek kadar para dilenerek geçiriyorum.</p>

  <p>Geri kalanını kumtaşından evimin dört blok ötesinde, kaldırımda oturup karton tabelayı havaya kaldırıyorum:</p>

  <p class="center">EVSİZ. ÇARESİZ. NE VERİRSENİZ.</p>

  <p>Dağılmış yüzümün haline acıyor olmalılar, çünkü güneş batana dek 28 dolar 15 sent kazanmayı başarıyorum.</p>

  <p>Açım, susuzum, canım yanıyor.</p>

  <p>Beni kabul edecek kadar boktan bir restoran seçiyorum, yemeğin ücretini öderken bitkinliğimi hissediyorum.</p>

  <p>Gidecek bir yerim yok.</p>

  <p>Otele verecek param da.</p>

  <p>Dışarıda hava soğuk ve yağmurlu.</p>

  <p>Evime doğru yürüyor, ara sokaklardan birine girip rahatsız edilmeden uyuyabileceğim bir yer arıyorum.</p>

  <p>Garajım ile komşunun garajı arasında çöp kutusunun arkasında kalan dar bir aralık var. Bu aralığa giriyorum, yanıma aldığım ezilmiş karton kutuyu üstüme çekiyorum.</p>

  <p>Kutunun altına uzanıp kartona çarpan yağmur tanelerini dinliyorum ve derme çatma sığınağımın altında bu gece idare edebilmeyi diliyorum. Durduğum yerde arka bahçemi çevreleyen yüksek tel örgüyü ve evimin ikinci katındaki pencerelerden birini görebiliyorum.</p>

  <p>Yatak odamızın penceresi.</p>

  <p>Jason pencerenin önünden geçiyor.</p>

  <p>Jason2 değil bu. Bunun benim dünyam olmadığını biliyorum. Mahalledeki dükkânlar ve restoranlar farklı. Bu Dessen ailesinin kullandığı arabalar da öyle. Ayrıca bu Jason benim hiç olmadığım kadar şişman.</p>

  <p>Daniela bir an pencerede görünüyor, sonra uzanıp perdeleri kapıyor.</p>

  <p><i>İyi geceler sevgilim.</i></p>

  <p>Yağmur şiddetleniyor.</p>

  <p>Kutu ıslanıyor.</p>

  <p>Soğuktan titremeye başlıyorum.</p>

  <p class="ara">***</p>

  <p>Logan Meydanı’nda geçirdiğim sekizinci gün, Jason Dessen bile dilenci kutuma beş dolar atıyor.</p>

  <p>Tehlike yok.</p>

  <p>Beni tanımaları olanaksız.</p>

  <p>Güneşten yanmış, sakallı, kötü kokan bir evsizim.</p>

  <p>Mahallemin insanları cömert. Her gün ucuz bir yemek yiyor, kalan birkaç doları saklıyorum.</p>

  <p>Her gece Eleanor Caddesi’nin arkasındaki çıkmaz sokakta uyuyorum.</p>

  <p>Bir tür oyuna dönüşüyor bu. Yatak odasının ışıkları sönünce gözlerimi kapatıp onun yerinde olduğumu hayal ediyorum.</p>

  <p>Daniela’nın yanında.</p>

  <p>Bazı günler aklımı yitirecek gibi oluyorum.</p>

  <p>Amanda bir keresinde eski dünyasının bir hayalete döndüğünü söylemişti, ne demek istediğini biliyorum sanırım. Gerçekliği hissedilebilir olanla ilişkilendiriyoruz - duyularımızla deneyimlediğimiz şeylerle. Kendime, Chicago’nun Güney Yakası’nda beni istediğim her şeyin olduğu dünyaya ulaştırabilecek bir küp olduğunu söyleyip duruyorum, ama öyle bir yerin var olduğuna inanmıyorum artık. Benim gerçekliğim -her gün giderek- bu dünyaya dönüşüyor. Hiçbir şeyimin olmadığı bir dünya. Varlığı yalnızca şefkat, acıma ve tiksinti duyguları uyandıran evsiz, pis bir yaratık olduğum dünya.</p>

  <p>Az ötede bir başka evsiz kaldırımın ortasında durmuş boşlukla konuşuyor.</p>

  <p>Ondan çok mu farklıyım sanki, diye düşünüyorum, ikimiz de kontrolümüz dışında nedenlerden dolayı kimliğimizi yitirmedik mi?</p>

  <p>En korkutucu olan anları giderek daha sık yaşıyorum. Öyle anlarda sihirli bir küpün varlığı bana bile bir delinin sayıklamaları gibi geliyor.</p>

  <p class="ara">***</p>

  <p>Bir gece bir içki dükkânının önünden geçerken bir şişe içki alacak param olduğunu fark ediyorum.</p>

  <p>Bir şişe J&amp;B marka viski içiyorum.</p>

  <p>Kendimi Eleanor Caddesi 44 numaranın yatak odasında, örtülerin altında uyuyan Daniela ile Jason’ı izlerken buluyorum.</p>

  <p>Komodinin üstündeki saat sabahın 3.38’ini gösteriyor ve evde çıt çıkmamasına rağmen öyle sarhoşum ki kendi nabzımın sesini duyuyorum.</p>

  <p>Buraya nasıl geldiğimi hatırlayamıyorum.</p>

  <p>Tek düşündüğüm, bir zamanlar buna benim de sahip olduğum.</p>

  <p>Eskiden.</p>

  <p>Rüyayı andıran bu güzel hayat benimdi.</p>

  <p>O anda, oda çevremde dönerken ve yanaklarımdan aşağı yaşlar süzülürken, o hayat benim miydi yoksa onu hayal mi ettim, emin olamıyorum.</p>

  <p>Jason’ın yattığı tarafa doğru bir adım atıyorum, gözlerim karanlığa alışmaya başlıyor.</p>

  <p>Huzur içinde uyuyor Jason.</p>

  <p>Onun sahip olduğu şeyleri öyle feci istiyorum ki tadını bile alabiliyorum.</p>

  <p>Onun hayatına sahip olmak için her şeyi yaparım. Onun yerine geçmek için.</p>

  <p>Onu öldürmeyi hayal ediyorum. Boğarak canını almayı ya da kafasına bir kurşun sıkmayı.</p>

  <p>Onun yerine geçmeye çalıştığımı hayal ediyorum.</p>

  <p>Bu Daniela’yı karım olarak kabullenmeye çalıştığımı. Bu Charlie’nin oğlum olduğunu hayal ediyorum.</p>

  <p>Bu ev benim gibi gelir miydi bana?</p>

  <p>Geceleri uyuyabilir miydim?</p>

  <p>Daniela’nın gözlerinin içine bakınca hayatını sonlandırdığım sırada kocasının yüzünde beliren ifadeyi görmezden gelebilir miydim?</p>

  <p>Hayır.</p>

  <p>Hayır.</p>

  <p>Bir anda kendime geliyorum — acı dolu ve utanç içindeyim ama tam da ihtiyaç duyduğum anda geliyorum kendime.</p>

  <p>Suçluluk duygusu ve bu dünyadaki ufak tefek farklar hayatımı cehenneme çevirirdi. Yalnızca yaptıklarımı düşünmekle kalmaz, sahip olmadıklarımı da düşünüp hayıflanırdım.</p>

  <p>Bu asla benim dünyam olamazdı.</p>

  <p>Bunu yapamam.</p>

  <p>Bunu istemiyorum.</p>

  <p>Bu adam değilim ben.</p>

  <p>Burada olmamam gerekir.</p>

  <p>Yatak odasından koridora çıkarken bu Jason’ın yerine geçme düşüncesinin Daniela’mı bulmaktan vazgeçmek anlamına geldiğini fark ediyorum.</p>

  <p>Onu terk etmek olurdu bu.</p>

  <p>Ulaşılmaz olduğunu kabullenmek.</p>

  <p>Belki de doğrudur bu. Belki de onu, Charlie’yi ve kusursuz dünyamı bir daha asla bulamayacağım. Kumsalda bir kum taneciğini bulamayacağım gibi.</p>

  <p>Ama yine de iki ampulüm kaldı ve onlar da bitene kadar mücadeleden vazgeçemem.</p>

  <div class="m2"></div>

  <p>İkinci el giysi satan bir dükkâna gidip yeni giysiler alıyorum: kot pantolon, pazen gömlek, siyah bir denizci montu.</p>

  <p>Sonra bir eczaneden diş fırçası, sabun gibi şeyler ve bir not defteri, kalemler ve bir el feneri alıyorum.</p>

  <p>Bir motele yerleşiyor, eski giysilerimi atıyor, hayatımın en uzun duşunu alıyorum.</p>

  <p>Bedenimden akan sular gri renkli.</p>

  <p>Aynanın karşısına geçip kendime bakınca eski halime benzediğimi görüyorum ama doğru dürüst beslenmediğim için elmacıkkemiklerim iyice fırlamış.</p>

  <p>Akşamüstü saatlerine kadar uyuyor, sonra trenle Güney Yakası’na gidiyorum.</p>

  <p>Elektrik santrali sessiz, güneş ışıkları jeneratör odasının pencerelerinden içeri doluyor.</p>

  <p>Küpün kapısının önüne oturup not defterini açıyorum.</p>

  <p>Uyandığımdan beri Amanda’nın veda notunu düşünüyorum, hissettiğim şeyleri yazmadığımı söylemişti.</p>

  <p>Hislerimi yazmaya başlıyorum...</p>

  <div class="metin1">
    <p>Yirmi yedi yaşındayım. Bütün sabah laboratuvarda çalıştım, her şey o kadar iyi gidiyor ki içimden partiye gitmek gelmiyor. Bunu sık sık yapmaya başladım artık - temiz odada birkaç saat daha geçirebilmek için arkadaşlarımı ve sosyal ilişkilerimi ihmal eder oldum.</p>

    <p>Verandada durmuş limonlu Corona’mı içerken küçük arka bahçede görüyorum seni ilk olarak. Aklımda hâlâ laboratuvar var. Dikkatimi çeken şey duruşun sanırım - yüzüne aşina olduğum uzun boylu, ince bir adam tepene dikilmiş adeta. Bir sanatçı falan olmalı, yanılmıyorsam. Adını bile bilmiyorum; tek bildiğim, arkadaşım Kyle’ın geçenlerde bu adam hakkında bana söyledikleri: Ah, bu herif herkesle yatar.</p>

    <p>Olanları bugün bile açıklayamıyorum ama o adamın siyah saçlı, koyu renk gözlü, mavi elbiseli kadınla -sen- konuştuğunu gördüğümde içim kıskançlıkla doluyor. Açıklanamaz bir şekilde çılgınca vurmak istiyorum ona. Beden dilin rahatsız olduğunu gösteriyor bana. Gülümsemiyorsun, kollarını kavuşturmuşsun ve sıkıcı bir sohbete hapsolmuşsun. Nedense bu durumu önemsiyorum. Elinde boş bir kırmızı şarap kadehiyle adamın karşısında kaçmak ister gibi dikiliyorsun. İçimden bir ses, “Git onunla konuş, kurtar onu” diyor. Diğer yarım da “Bu kadın hakkında hiçbir şey bilmiyorsun, adını bile bilmiyorsun. Sen öyle bir adam değilsin” diyor.</p>

    <p>Çimenlerin üzerinde elimde dolu bir şarap kadehiyle sana doğru geliyorum. Bakışlarımız karşılaşınca göğsümde bir tür makine harekete geçiyor sanki. Dünyalar çarpışıyor. Yanına yaklaşınca sanki beni az önce içki almaya göndermiş gibi samimi bir gülümsemeyle kadehi alıyorsun. Sanki beni yıllardır tanıyorsun. Beni Dillon’la tanıştırmaya çalışıyorsun ama dar pantolonlu sanatçı yoluna taş konduğunu anlayınca bir bahane uydurup sıvışıyor hemen.</p>

    <p>Sonra çalının gölgesinde ikimiz baş başa kalıyoruz ve kalbim küt küt atmaya başlıyor. “Sohbetinizi böldüğüm için özür dilerim ama kurtarılmaya ihtiyacın vardı sanki” diyorum. “Doğru tahmin ettin” diyorsun. “Yakışıklı ama tahammül edilmez biri.” Sana kendimi tanıtıyorum. Bana adını söylüyorsun. Daniela. Daniela.</p>

    <p>Baş başa kaldığımız ilk anlarda nelerden konuştuk hatırlamıyorum. Daha çok atom fiziği uzmanı olduğumu söylediğimde nasıl güldüğünü hatırlıyorum. Beni küçümser gibi değil, sanki bunu duyduğuna gerçekten sevinmişsin gibi gülmüştün. Şarabın dudaklarında bıraktığı kırmızı lekeyi hatırlıyorum. İnsanların birbirinden ayrı olduğu, yalnız olduğu düşüncesinin bir illüzyon olduğunu içten içe hep biliyordum. Hepimiz aynı maddeden oluştuk - ölen yıldızların ateşlerinde oluşan maddelerden. Bunu biliyordum ama o anda seninle tanışana dek kemiklerime kadar hissetmemiştim. Senin sayende duyumsadım.</p>

    <p>Evet, belki seninle yatmak istiyorum ama aynı zamanda bu birbirine karışma hissinin daha derin bir şeyin kanıtı olup olmadığını da merak ediyorum. Bu düşüncemi kendime saklıyorum, neyse ki. Biranın içimi ısıtıp beni gevşettiğini, güneşin her yanı ısıttığını ve sonra batmaya başladığında o partiden seninle birlikte çıkmayı ne kadar çok istediğimi ama bunu sana sormaya cesaret edemediğimi hatırlıyorum. Sonra sen, “Bu akşam bir arkadaşımın galeri açılışı var, gelmek ister misin?” demiştin.</p>

    <p>Ben de şöyle düşünmüştüm: Seninle her yere gelirim.</p>
  </div>

  <p><b>Kalan ampul sayısı: 1</b></p>

  <p>Sonsuz koridorda yürüyorum, elimdeki fenerin ışığı duvarlarda sekiyor.</p>

  <p>Bir süre sonra tıpkı diğerlerine benzeyen bir kapının önünde duruyorum.</p>

  <p>Trilyonda, trilyonda bir.</p>

  <p>Kalbim hızla atıyor, avuçlarım terliyor.</p>

  <p>Başka istediğim bir şey yok.</p>

  <p>Yalnızca Daniela’mı istiyorum.</p>

  <p>Onu açıklayamadığım bir şekilde istiyorum.</p>

  <p>Bu hissi açıklamak da istemiyorum, çünkü gizemi kusursuz bir şey.</p>

  <p>Yıllar önce birinin arka bahçesindeki partide gördüğüm kadını istiyorum.</p>

  <p>Hayatımı birlikte kurmayı seçtiğim, bu uğurda başka şeylerden vazgeçtiğim kadını.</p>

  <p>Onu istiyorum.</p>

  <p>Başka hiçbir şeyi değil.</p>

  <p>Derin bir nefes alıyorum.</p>

  <p>Nefes veriyorum.</p>

  <p>Ve kapıyı açıyorum.</p>
</body>
</html>