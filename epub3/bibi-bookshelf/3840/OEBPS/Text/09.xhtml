<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/egmn.css" type="text/css" rel="stylesheet"/>
</head>

<body>
  <h2>9</h2>

  <p>Daha erken kalkıyor.</p>

  <p>Daha az içiyor.</p>

  <p>Daha hızlı araba kullanıyor.</p>

  <p>Daha fazla okuyor.</p>

  <p>Egzersiz yapmaya başladı.</p>

  <p>Çatalını daha farklı tutuyor.</p>

  <p>Daha kolay gülüyor.</p>

  <p>Daha az mesaj atıyor.</p>

  <p>Daha uzun duş alıyor ve sabunu gövdesinde dolaştırmak yerine artık bir lif kullanıyor.</p>

  <p>Dört günde bir değil iki günde bir, duşta değil lavabonun üstündeki aynaya bakarak tıraş oluyor.</p>

  <p>Giyindikten sonra ayakkabılarını hemen ayağına geçiriyor, eskisi gibi kapıdan çıkmayı beklemiyor.</p>

  <p>Diş ipini düzenli kullanıyor, üç gün önce onun kaşlarını cımbızla düzelttiğini bile gördü.</p>

  <p>En sevdiği pijama üstü olan eski U2 tişörtünü -on yıl önce United Center’daki konserden almışlardı- iki haftadır giymedi.</p>

  <p>Bulaşıkları farklı kuruluyor - onları bulaşıklığa yığmak yerine ıslak tabak ve bardakları tezgâhın üzerine koyduğu havluların üstüne diziyor.</p>

  <p>Kahvaltıda iki değil bir fincan kahve içiyor ve kahveyi eskisinden daha açık yapıyor. Hatta makineye o kadar az kahve koyuyor ki sabahları ondan önce kalkıp kahveyi kendisi yapmaya çalışıyor.</p>

  <p>Son zamanlarda yemek masasında gündelik olaylardan konuşmak yerine fikirlerden, kitaplardan, Jason’ın okuduğu makalelerden ve Charlie’nin derslerinden konuşuyorlar.</p>

  <p>Charlie’ye de daha farklı davranıyor.</p>

  <p>Daha hoşgörülü, eskisi kadar babacan değil.</p>

  <p>Sanki bir yeniyetmeye nasıl babalık yapılacağını unutmuş gibi.</p>

  <p>İPad’inde netflix izlemek için sabah ikiye kadar oturmayı da bıraktı.</p>

  <p>Ona artık asla “Dani” demiyor.</p>

  <p>Sürekli sevişmek istiyor ve her seferi ilk sefermiş gibi geliyor.</p>

  <p>Gözlerinin içine yeni sevgili olmuşlar gibi, keşfedecek sayısız gizem varmış gibi boğucu bir yoğunlukla bakıyor.</p>

  <p>Aynanın karşısında, Jason’ın yanında dururken bunlar ve benzer gözlemler Daniela’nın zihninde birikiyor.</p>

  <p>Sabahın erken saatleri, ikisi de güne hazırlanıyor.</p>

  <p>Daniela dişlerini fırçalıyor, Jason da kendi dişlerini. Daniela’nın ona baktığını görünce diş macunu köpüğü dolu ağzıyla sırıtıyor, ona göz kırpıyor.</p>

  <p>Daniela merak ediyor...</p>

  <p>Acaba kanser oldu da bana söylemiyor mu, diye düşünüyor.</p>

  <p>Antidepresan alıyor da bana söylemiyor mu?</p>

  <p>İşten kovuldu da bana söylemiyor mu?</p>

  <p>Midesini altüst eden sıcak bir his doluyor içine; öğrencilerinden biriyle ilişkisi var da bu yüzden mi yeni biri gibi hissediyor ve davranıyor?</p>

  <p>Hayır. Bunların hiçbiri değil.</p>

  <p>Aslında ters giden bir şey yok.</p>

  <p>Kâğıt üzerinde eskisinden daha iyi olduğu bile söylenebilir. Daniela’ya eskisinden daha fazla özen gösteriyor. İlişkilerinin başından beri bu kadar çok gülmediler, konuşmadılar.</p>

  <p>Ama o bir şekilde... farklı işte.</p>

  <p>Hiçbir şey ifade etmeyen ve her şeyi değiştiren binlerce küçük fark var eski Jason ile yenisinin arasında.</p>

  <p>Jason eğilip lavaboya tükürüyor.</p>

  <p>Musluğu kapatıyor, Daniela’nın arkasına geçiyor, ellerini onun kalçasına yerleştirip arkadan kucaklıyor.</p>

  <p>Daniela onun aynadaki yansımasına bakıyor.</p>

  <p><i>Ne tür sırlar gizliyorsun benden</i>? diye düşünüyor.</p>

  <p>Bu sözcükleri söylemek istiyor.</p>

  <p>Tam da bu sözcükleri.</p>

  <p>Ama erteleyip duruyor, çünkü ya vereceği cevabı duymak istemezse?</p>

  <p>“Bütün gün seni seyredebilirim” diyor Jason.</p>

  <p>“Dişlerimi fırçalamamı mı?” diyor, diş fırçası hâlâ ağzında olan Daniela.</p>

  <p>“Hı hı.” Ensesini öpünce Daniela’nın sırtında bir ürperti dolaşıyor, bir an için hepsini unutuyor — korkuyu, soruları, kuşkusunu.</p>

  <p>“Ryan Holder bu akşam altıda bir konferans veriyor” diyor Jason. “Benimle birlikte gelmek ister misin?”</p>

  <p>Daniela eğilip tükürüyor, ağzını duruluyor.</p>

  <p>“İsterdim ama beş buçukta dersim var.”</p>

  <p>“Eve dönünce seni akşam yemeğine çıkarabilir miyim peki?”</p>

  <p>“Çok hoş olur.”</p>

  <p>Dönüp onu öpüyor Daniela.</p>

  <p>Artık öpüşü bile farklı.</p>

  <p>Her seferinde yeni biriyle öpüşmek gibi.</p>

  <p>Jason geri çekilirken Daniela, “Hey” diyor.</p>

  <p>“Evet?”</p>

  <p>Sormalı ona.</p>

  <p>Fark ettiği her şeyi söylemeli.</p>

  <p>Kafasının içindeki soru işaretlerini ortaya atıp içini temizlemeli.</p>

  <p>Bir yanı bunu çok istiyor.</p>

  <p>Bir yanı bilmek istemiyor.</p>

  <p>Onun yakasıyla oynayıp saçlarını düzeltiyor, son kez dudaklarına bir öpücük kondururken, şimdi sırası değil, diye düşünüyor.</p>
</body>
</html>