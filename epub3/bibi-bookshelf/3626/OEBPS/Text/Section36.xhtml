<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>İnce Memed 1 - Yaşar Kemal</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4"><br class="calibre2" />
  <br class="calibre2" />
  <br class="calibre2" /></p>

  <h2 class="sigilnotintoc">6</h2>

  <p class="calibre4"><br class="calibre2" />
  <br class="calibre2" /></p>

  <p class="calibre4">Bir tek inekleri vardı. İnekleri bu yıl buzağılamıştı. Buzağı erkekti. Eğer İnce Memedin bir dönüm toprağı bile olsaydı, gelecek yıl inekten bir erkek buzağıyı daha dört gözle, yatakta yatamayacak kadar büyük bir istekle beklerdi. Gelecek yıl doğacak erkek buzağıyı hayal meyal görür gibi olur. Sonra iki buzağı birden büyür. Büyük bir çayırın ortasında çangal boynuzlu bir çift tosun... Tosunlar boyunduruğa kolay kolay alışmazlar... Uğraşmak gerek. En sonunda kuzu gibi olurlar. Tarla; çakırdikeni mi? Olsun. Çakırdikeni bir yıl biter, iki yıl biter. Üçüncü yıl köküne kibrit suyu. Yeter ki tarla senin olsun.</p>

  <p class="calibre4">Yeni doğan buzağıların tüyleri, mora çalan bir kırmızıdır. Sonraları değişir. Sarı, kırmızı, mor olur. Kulak tüyleri kadife gibi yumuşaktır. İnsan, avucunu iyice açar, orta yerini kulağa sürterse, soğuk, yumuşak bir ürperti, bir tatlılık duyar. Bütün fıkara köy evlerinde buzağıların yeri, ocaklığın yakınına, yatak serilen yerin bitişiğine yapılır. Buzağıların altına çiçekli bahar otları serilir. Ev bahar çiçeği, ot, buzağı pisliği ve buzağı kokar. Buzağı kokusu, süt kokusu gibi bir şeydir.</p>

  <p class="calibre4">Güz gelince buzağı büyür, o zaman öteki sığırların yanına yollanır. Ana, bütün baharı buzağısından habersiz, onunla ilgilenmeden geçirdi. Oğlunun derdi olmasaydı, buzağı evin içinde bir top bahar gibi dolaşır, evin sevinci olurdu.</p>

  <p class="calibre4">Memedlerin evi bir gözdür. Bir göz toprak dam... Duvarı, ancak bir metre yüksekliktedir. Bütün köyün damları güz yağmurlarına dayanmaz akardı. Köyde bir Memedlerin damına kareyleyemezdi güz yağmurları. Baba ölmeden az önce, gitmiş Sarıçağşaktan toprak getirmiş, evin üstünü onunla döşemişti. Sarıçağşağın toprağı bir başka topraktır. Bizim bildiğimiz, kara, kumlu, kıraç topraklardan değildir. Bu toprak, parça parça billur gibi donmuştur. Sarısı, kırmızısı, moru, mavisi, yeşili, türlü türlüsü vardır. Bu, renk renk toprak billurları birbirine karışmıştır. Bu sebepten, Memedlerin evlerinin damı güneşte çeşit çeşit rengiyle yalp yalp yanar.</p>

  <p class="calibre4">Yazın ana oğul canlarını dişlerine taktılar çalıştılar ama, ne çare!... Güzün dertli, belalı evlerine döndüler. Bir buzağıları bulunduğunu o zaman fark ettiler. Unutup gitmişlerdi. Buzağı dana olmuştu. Ana, ocağa büyücek bir kütük atmıştı. Dışarda kara bulutlar güneyden kuzeye akıyorlardı. Biraz sonra evin içini bir şimşek aydınlattı. Ocakta, yalımlar birbirini yiyordu. Bu sırada Memed içeri girdi. Elleri kıpkırmızı kesilmişti. Ocağın başına çömeldi. Arkasına dönünce, yatmış geviş getiren ineği gördü. İnek rahattı. Önünde saman vardı. Yemiyordu. Evin öteki ucu da samanla doluydu.</p>

  <p class="calibre4">Kalktı ineğin yanına gitti. İneğin başucunda duran danayı kulağından tuttu. Dana, buna huylandı. Başını elinden kurtardı, ineğin öteki yanına kaçtı. Oğlan gülümsedi.</p>

  <p class="calibre4">Ana:</p>

  <p class="calibre4">Sen yoğiken Alıçlı derede doğurdu bunu Fındık. Gece yarısı &nbsp;araya araya bir çalının içinde buldum. Anası başına durmuş yalıyordu. Beni bir zaman yanına yaklaştırmadı. Sonra önlüğüme sardım eve getirdim.</p>

  <p class="calibre4">Memed:</p>

  <p class="calibre4">Kocaman oldu, dedi.</p>

  <p class="calibre4">Ana:</p>

  <p class="calibre4">Yaa! dedi.</p>

  <p class="calibre4">Sonra, konuşmayı kesiverdiler. Birbirlerinin yüzüne bakamadılar. İkisinin de başı önüne düşmüş, gözleri ocağın közlerine dikilmişti.</p>

  <p class="calibre4">Ana:</p>

  <p class="calibre4">Vermezsek olmaz. Un daha şimdiden kalmadı, dedi.</p>

  <p class="calibre4">Memed, cevap vermedi.</p>

  <p class="calibre4">Ana, devam etti:</p>

  <p class="calibre4">Abdi Ağa da kızgın bize. Ölü fiyatına alır elimizden. Gene yazı bulamayız.</p>

  <p class="calibre4">Memed susuyordu.</p>

  <p class="calibre4">Ana:</p>

  <p class="calibre4">Başka çaremiz yok yavrum! dedi. Şu senin kaçman yok mu? Büktü belimizi.</p>

  <p class="calibre4">Başını yavaş yavaş kaldırdı anasına baktı. Gözleri dolu doluydu:</p>

  <p class="calibre4">Beni, dedi, bahane ediyor. Ben olmasam başka bir bahane bulurdu.</p>

  <p class="calibre4">Ana:</p>

  <p class="calibre4">Bulurdu yavrum, dedi. O gavur zaten babayın da düşmanıydı.</p>

  <p class="calibre4">Bu anda, ikisi de ineğe doğru döndüler. Kırmızı, dolgun, alnı nokta benli bir inekti bu.</p>

  <p class="calibre4">Kış geldi çattı. Kar diz boyu. Öğleüstünün karlı, bulutlu karanlığı var. Ana, is tutmuş kapkara bakır tencereyi ocağa vurmuş. Epeydir beri su, kaynayıp duruyor.</p>

  <p class="calibre4">Bu sırada içeriye Cennet girdi.</p>

  <p class="calibre4">Döne:</p>

  <p class="calibre4">Gel otur, dedi. Cennet hatun, gel otur.</p>

  <p class="calibre4">Cennet, bir ah çekti:</p>

  <p class="calibre4">Oturuyum mu ki bacım? Oturuyum mu ki, diye bir köşeye ilişti. Sabahtan beri ev ev dolanıp duruyorum. Ne yaptığımı, nereye gittiğimi bilmiyorum. Duydum ki sende de kalmamış buğday. Arpayı da tüketmişsin. Biz de tüketeli bir hafta oldu. Çuvalların dibi görüneli çok oldu. Bu yıl bizim ekin olmadı bacım. Sizinkisi gibi olsaydı...</p>

  <p class="calibre4">Bizim herif her yeri her evi gezdi. Ödünç istedi. Kimsede yok ki versin.</p>

  <p class="calibre4">Cennet Karı ocakta kaynayan suyu gördü.</p>

  <p class="calibre4">Ne vuracaksın ocağa? diye sordu. Cennet Karının sorusunda bir maksat vardı.</p>

  <p class="calibre4">Dönenin dudaklarının yanından beyaz, ölü bir gülümseme geçti:</p>

  <p class="calibre4">Su vurdum işte! dedi.</p>

  <p class="calibre4">Cennet Karı:</p>

  <p class="calibre4">Hiçbir şey kalmadı mı? diye hayretle sordu.</p>

  <p class="calibre4">Döne:</p>

  <p class="calibre4">Olanımız ocakta, dedi.</p>

  <p class="calibre4">Cennet Karı:</p>

  <p class="calibre4">Ya nedeceksin? diye acıyarak sordu.</p>

  <p class="calibre4">Döne:</p>

  <p class="calibre4">Bilmem, dedi.</p>

  <p class="calibre4">Cennet:</p>

  <p class="calibre4">Gidip Mustuludan bir daha istesen?</p>

  <p class="calibre4">Döne:</p>

  <p class="calibre4">İsterim ya, dedi. Onda da kalmamış...</p>

  <p class="calibre4">Tipi, yukardan beri, alabildiğine savuruyor. Tipi, göz açtırmıyor günlerdir. Ev aralarında köpekler bile yok. Köy, bir dağ başı gibi ıpıssız. Herkes, kapısını bacasını örtmüş içeri çekilmiş. İneği olanın evinde samanı da var. Kimsenin kimseyle bir ilişiği yok.</p>

  <p class="calibre4">Döne de gitmedik ev, başvurmadık kapı komadı: Belki bir hafta. Belki de on gün:</p>

  <p class="calibre4">Ölürüm de Abdi Ağaya yalvarmam, dedi. Ölürüm de...</p>

  <p class="calibre4">Her yıl böyle olurdu. Köyün yarıdan çoğu aç kalır dökülürdü kapısına Abdi Ağanın.</p>

  <p class="calibre4">Döne edemedi. Bir başına olsa neyse ne! Oğlan var. Günlerden beridir ki oğlanın ağzını bıçaklar açmıyor. Yüzünde, dudaklarında bir damla kan eseri kalmamış. Dudakları incelmiş, aynen kağıt gibi. Bütün yüz, bütün beden durgun. Ölü gibi. Bir yere oturdu muydu, akşama kadar oradan kalkmıyor. Başını iki eli arasına alıyor, dalıp gidiyor. Bütün canı, hayatiyeti, kini, sevgisi, korkusu, gücü kocaman gözlerine toplanmış. Gözlerinde arada bir, iğne ucu gibi bir pırıltı yanar söner. Keskin, batan bir pırıltıdır bu! Bu pırıltıdan korkulur. Korkunçtur. Parçalamaya, atılmaya hazırlanmış kaplanın gözlerinde de aynı pırıltı yanar söner mutlak. Bu nereden gelir? Belki yaratılıştadır. En doğrusu, çekilen işkencede, dertte, beladadır. Memedin gözlerine bu pırıltı, son bir yıl içinde gelip yerleşmiştir. Ondan önce Memedin çocuk gözleri bir hayranlık, bir sevinç içinde parlardı.</p>

  <p class="calibre4">Gökte kara bulutlar yuvarlanıp duruyordu. Abdi Ağanın kapısında üşümekten iki büklüm olmuş, yırtık, el dokuması giyimli bir kalabalık, birbirlerine sokulmuş titriyordu. Bir tek kişi vardı kalabalığın dışında: Döne. Onlar, Abdi Ağayı bekliyorlardı. İçerden, Abdi Ağa çıkacak da onlara bir şey söyleyecek. Derken Abdi Ağa, elinde doksan dokuzluk tespihi, başında devetüyünden örülmüş takkesi, sivri sakalıyla göründü:</p>

  <p class="calibre4">Gene aç mı kaldınız? diye söylendi.</p>

  <p class="calibre4">Kalabalıktan hiç ses çıkmadı.</p>

  <p class="calibre4">Kalabalığın arkasında tek başına duran Döneyi gören Abdi Ağa:</p>

  <p class="calibre4">Döne! Döne! diye bağırdı. Sen doğru evine git! Sana bir tek tane bile vermem. Evine git! Döne! dedi. Şimdiye kadar benim köyümden, benim kapımdan adam kaçıp da başka köye, başka adama çoban olmadı, yanaşma olmadı. Bunu senin bir karış oğlun icat etti. Sen doğru evine...</p>

  <p class="calibre4">Kalabalığa döndü:</p>

  <p class="calibre4">Siz arkamdan yürüyün!</p>

  <p class="calibre4">Geniş şalvarının cebinden bir tutam anahtar çıkardı, eline aldı.</p>

  <p class="calibre4">Ceketinin cebinden de bir defter çıkardı.</p>

  <p class="calibre4">Neden sonra kendini toplayabilen Döne arkasından:</p>

  <p class="calibre4">Ağam o, bir kımık çocuktur, diyebildi. Bizi aç koma.</p>

  <p class="calibre4">Ağa durdu. Döneye döndü. Arkasındaki kalabalık da durdu, döndü.</p>

  <p class="calibre4">Çocuk, çocukluğunu bilir, dedi Ağa. Şimdiye dek, ben kendimi bildim bileli, kimse Değirmenoluk köyünden kaçıp da başka köyde çobanlık, yanaşmalık etmedi. Etmez de... Sen doğru evine Döne!</p>

  <p class="calibre4">Abdi Ağa, ambarın kapısını açınca, sıcak, tozlu bir buğday kokusu fırladı dışarı.</p>

  <p class="calibre4">Kapıda durdu:</p>

  <p class="calibre4">Bana bakın, dedi. O Döneye bir tek tane bile vermeyeceksiniz. Acından ölecek. Şimdiye kadar Değirmenoluk köyünde acından ölen olmadı. O ölecek. Ya da satacağı bir şeyi varsa, satacak. Verirseniz, verdiğinizi duyarsam, hepinizin evine gelir verdiklerimi alırım. Demedi demeyin.</p>

  <p class="calibre4">Kalabalık:</p>

  <p class="calibre4">Bize yetmez ki... diye cevap verdi.</p>

  <p class="calibre4">Bize yetmez ki...</p>

  <p class="calibre4">Yetmez ki...</p>

  <p class="calibre4">Döneye...</p>

  <p class="calibre4">En arkadan cırlak bir kadın sesi:</p>

  <p class="calibre4">Kaçmayaydı Dönenin oğlu da... Bize ne! Varsın acından ölsün.</p>

  <p class="calibre4">Her biri sırtında çavdar, buğday, arpa karışığı zahireyle evine döndü. Değirmen köyün öte ucunda, ulu çınarın az aşağısındaydı. İkinci gün değirmenin önü çuvallarla doldu. Değirmen çoktandır bağlıydı. Kulaksız İsmaile gün doğdu.</p>

  <p class="calibre4">Akşamüstü her evden, bir sıcak ekmek kokusu geliyordu.</p>

  <p class="calibre4">Durmuş Ali, tam altmışında. Köyün en iri adamı. Yaşlı bir çınar kadar sağlam. Büyük yüzü, küçücük gözleri var. Ömrü boyunca ayağına ayakkabı giymemiştir. Ayağının altında kara, karış karış yırtılmış kalın bir tabaka ayakkabı yerini tutar. Ayakları kocamandır. Bu ayaklara göre, hiçbir ayakkabı bulunmaz. Bütün numaraların, hatta çarık büyüklüğünün bile dışındadır. Ama isteseydi çarık giyebilirdi. Bu, ona sorulduğunda, hiçbir şey söylemez, sadece küfreder.</p>

  <p class="calibre4">Kadının biri hamur yuğuruyor, biri ekmeği açıyor, biri de sacda pişiriyordu. Pişiren kadının sağına kırmızı, kalın sac bazlamaları yığılmıştı. Ali, bir iki tanesini iştahla yedi. Sonra gözleri sulandı. Karısına döndü:</p>

  <p class="calibre4">Avrat, dedi, hiç boğazımdan aşmıyor doğru dürüst.</p>

  <p class="calibre4">Kadın:</p>

  <p class="calibre4">Neden ola Ali? diye hayretle sordu.</p>

  <p class="calibre4">Ali:</p>

  <p class="calibre4">Şu bizim İbrahimin çocukları... Abdi gavurunun yaptığı hiç aklımdan çıkmıyor, dedi. Döneyi kovdu. Dün bir tek tane bile vermedi.</p>

  <p class="calibre4">Kadın:</p>

  <p class="calibre4">Yazık, dedi. İbrahim olaydı...</p>

  <p class="calibre4">Ali:</p>

  <p class="calibre4">Abdi bize de tembih etti ki...</p>

  <p class="calibre4">Kadın:</p>

  <p class="calibre4">Duydum, dedi.</p>

  <p class="calibre4">Ali:</p>

  <p class="calibre4">Şu koskocaman köyün ortasında, göz göre göre iki kişi aç mı kalacak?</p>

  <p class="calibre4">Ali, kızdı köpürdü. Avazı çıktığı kadar bağırıyordu. Bağırtı ta köyün öteki ucundan işitiliyordu.</p>

  <p class="calibre4">Kalk bakalım avrat, dedi, şu ekmekten iyi bir çıkın yap! Bir torbaya bir ölçek de un koy! İbrahimin çocuklarına götüreceğim.</p>

  <p class="calibre4">Kadın eteklerinin ununu çırparak ekmek tahtasının başından kalktı.</p>

  <p class="calibre4">Ali, elinde torba ve çıkın, hızla, gürleyen dallı bir ağaç gibi kapıdan çıktı. Dönenin kapısına geldiğinde yatışmıştı.</p>

  <p class="calibre4">Döne! Döne! diye bağırdı. Aç kapıyı.</p>

  <p class="calibre4">Döneyle oğlu ateşi geçmiş ocağın başına büzülmüşler, birer taş parçası gibi hareketsiz duruyorlardı.</p>

  <p class="calibre4">Ali, birkaç kere daha:</p>

  <p class="calibre4">Döne! Döne! diye bağırdı.</p>

  <p class="calibre4">Neden sonradır ki, Döne sesi tanıdı, toparlanıp kalkabildi.</p>

  <p class="calibre4">Vardı kapıyı isteksiz isteksiz açtı:</p>

  <p class="calibre4">Buyur Ali Ağam, dedi.</p>

  <p class="calibre4">Ali:</p>

  <p class="calibre4">Kız, dedi ne bekletiyorsun sabahtan beri dışarda?</p>

  <p class="calibre4">Döne:</p>

  <p class="calibre4">Gel içeri Ağam, dedi.</p>

  <p class="calibre4">Ali, kapıdan eğilerek içeri girdi.</p>

  <p class="calibre4">Bu ateş niye yanmıyor? diye sordu.</p>

  <p class="calibre4">Memedin gözlerine, o, iğne ucu gibi ışık çakılıp kalmıştı. Alinin iyi, güleç babacan yüzünü görünce ışık kayboluverdi.</p>

  <p class="calibre4">Ali, çıkını gösterdi:</p>

  <p class="calibre4">Allah kerim, dedi.</p>

  <p class="calibre4">Döne:</p>

  <p class="calibre4">Öyledir zaar, dedi.</p>

  <p class="calibre4">Ali:</p>

  <p class="calibre4">Üşüdüm Döne! dedi. Bak çocuk da büzülmüş. Yaksana şu ateşi...</p>

  <p class="calibre4">Döne, boş boş ocağa baktı:</p>

  <p class="calibre4">Sönmüş mü? dedi. Hiç farkında olmamışım.</p>

  <p class="calibre4">Ocağa odun attı, tutuşturdu Döne:</p>

  <p class="calibre4">Bu gavur Abdiyi...</p>

  <p class="calibre4">Abdi lafını duyunca, Memedin gözlerine o ışık gene geldi, oturdu.</p>

  <p class="calibre4">Ali:</p>

  <p class="calibre4">Vuranın, dedi, eli nurlanır. Doğru Cennete gider. Babası bunun gibi değildi. Köylüyü de düşünürdü.</p>

  <p class="calibre4">Aliden sonra, birkaç köylü daha yiyecek getirdi Döneye. Bunu, Abdinin tüyü bile duymadı. Ama, bu köylülerin getirdiği ancak on beş gün yetti. Ana oğul iki gün aç kaldılar. Üçüncü günün sabahı Döne hiçbir şey söylemeden, ineği yattığı yerden kaldırdı. Boğazına bir ip bağlayarak dışarı çıkardı.</p>

  <p class="calibre4">İnek dışarı çıkınca Memed:</p>

  <p class="calibre4">Ana!... dedi.</p>

  <p class="calibre4">Döne:</p>

  <p class="calibre4">Yavrum, dedi.</p>

  <p class="calibre4">Döne ineği çekerek, geldi Abdi Ağanın evinin önünde durdu.</p>

  <p class="calibre4">Dana, ineğin memelerinin arasına başını sokmuş emiştiriyordu. Döne, evin önünde bir zaman dikildi kaldı. Döneyi, dışarda Dursun görüp ağasına haber verdi. Haber üstüne Ağa dışarı çıktı. Döne başını yerden kaldıramıyordu. Sivri, ince çenesi titriyordu, çocuk dudakları büzüşerek titriyordu. Bütün bedenini de hafif bir titreme almıştı.</p>

  <p class="calibre4">Abdi Ağa, ineğin sırtına elini vurarak:</p>

  <p class="calibre4">Satmaya mı getirdin Döne? diye sordu.</p>

  <p class="calibre4">Başını yerden kaldırmadan:</p>

  <p class="calibre4">Heyye Ağam, dedi.</p>

  <p class="calibre4">Abdi Ağa, Dursuna emir verdi:</p>

  <p class="calibre4">Şu ineği al Döne bacının elinden de, götür bizim ahıra!</p>

  <p class="calibre4">Elini cebine soktu anahtar tutamını çıkardı.</p>

  <p class="calibre4">Çuval getirdin mi kızım Döne? diye sordu. Sesi yumuşak şefkatliydi.</p>

  <p class="calibre4">Döne:</p>

  <p class="calibre4">Heyye, dedi.</p>

  <p class="calibre4"><br class="calibre2" /></p>
</body>
</html>
