<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>İnce Memed 1 - Yaşar Kemal</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4"><br class="calibre2" />
  <br class="calibre2" />
  <br class="calibre2" /></p>

  <h2 class="sigilnotintoc">14</h2>

  <p class="calibre4"><br class="calibre2" />
  <br class="calibre2" /></p>

  <p class="calibre4">İki günden beri gündüzleri bir yere saklanıp, geceleri yol alıyolardı. Çamlı kayalıkların başına gelmişler, orada mola vermişlerdi.</p>

  <p class="calibre4">Deli Durdunun bir tuzağa düşüreceğinden korkuyorlardı.</p>

  <p class="calibre4">Cabbar:</p>

  <p class="calibre4">O bunu bir türlü kaldıramaz. Bize bir kötülük yapıncaya kadar gözüne uyku girmez. Onun yüreğinden ne geçerse bilirim. Dört yıl beraber gezdim. Çok yaşamaz. O bu günlerde yer kurşunu ya... Peşimizi de bırakmaz. Yoksa ölür. Bize bir şey yapamazsa çatlar ölür. Şimdi mutlak peşimizdedir. Keşke bunu yapmasaydık, dedi, keşke...</p>

  <p class="calibre4">Memed:</p>

  <p class="calibre4">Korkuyor musun Cabbar? diye sordu.</p>

  <p class="calibre4">Cabbar:</p>

  <p class="calibre4">Yok amma, dedi.</p>

  <p class="calibre4">Memed:</p>

  <p class="calibre4">Amması ne?</p>

  <p class="calibre4">Cabbar:</p>

  <p class="calibre4">Yani... Yani peşimizi bırakmaz da...</p>

  <p class="calibre4">Memed:</p>

  <p class="calibre4">Geleceği varsa...</p>

  <p class="calibre4">Cabbar:</p>

  <p class="calibre4">Öyle insanca gelmez ki, dedi. Bir yerde, hiç umulmadık bir yerde pusu kurar. Pususuna düşeriz. Yoksa, erkekçesine karşı karşıya. gelse... Allah ya ona verir, ya bize...</p>

  <p class="calibre4">Recep Çavuş dalmış, batan güne, güneşin bir tarafını kırmızılaştırdığı çam ağacının tepesine bakıyordu. Gün batıyordu. Başını usul usul indirdi. Yüzünü, boynundaki yaraya sarılı alacalı bezi, batan gün yaldızlıyordu.</p>

  <p class="calibre4">Ya bize verir, dedi.</p>

  <p class="calibre4">Yeniden çam ağacının tepesine daldı.</p>

  <p class="calibre4">Cabbar:</p>

  <p class="calibre4">Bana gücendin mi Memed kardaş? diye sordu.</p>

  <p class="calibre4">Memed:</p>

  <p class="calibre4">Yok, dedi, neden güceneyim kardaş? Belki dediklerinde haklısın. Bana da öyle geliyor ki peşimizi bırakmaz.</p>

  <p class="calibre4">Cabbar:</p>

  <p class="calibre4">Demek istedim ki tetik bulunalım. Nolur nolmaz...</p>

  <p class="calibre4">Memed:</p>

  <p class="calibre4">Haklısın dedi. Nolur nolmaz.</p>

  <p class="calibre4">Recep Çavuş:</p>

  <p class="calibre4">Beni dinleyin çocuklar, dedi. Ben, bu dağların nesini severim biliyor musunuz?</p>

  <p class="calibre4">Memed, gülümsedi:</p>

  <p class="calibre4">Yok, dedi.</p>

  <p class="calibre4">Recep Çavuş:</p>

  <p class="calibre4">Gün batarken ağaçlarını. Gün batarken hani ağaçlara pare pare ışık düşer. İşte onu.</p>

  <p class="calibre4">Memed:</p>

  <p class="calibre4">Anladım, dedi.</p>

  <p class="calibre4">Gün battı. Karanlık kavuştu. Ay yarımdı. Çok kalmıyor, hemen batıyordu. Ay, ağaçların gölgesini usuldan yere düşürdü. Gölgeler birbirlerine karışıyordu. Seçilmiyorlardı.</p>

  <p class="calibre4">Cabbar:</p>

  <p class="calibre4">Yürüyelim mi? diye sordu.</p>

  <p class="calibre4">Memed:</p>

  <p class="calibre4">Yürüyelim, dedi, ayağa kalktı.</p>

  <p class="calibre4">Recep Çavuş:</p>

  <p class="calibre4">Durun hele çocuklar, azıcık beni bekleyin, diyerek bir kayanın dibine doğru gitti. Orada biraz eğlendikten sonra döndü geldi.</p>

  <p class="calibre4">Karanlık kavuşunca, kayanın dibinde bir hoş, bir yeşillik gördüm. Yeşil bir kıvılcım... Yeşil yalım. Vardım baktım ki yosunmuş...</p>

  <p class="calibre4">Cabbar güldü. Memed de işin farkına vardı güldü:</p>

  <p class="calibre4">Bre Recep Çavuş, karanlıkta yosunu yeşil yalım gördün öyle mi?</p>

  <p class="calibre4">Recep Çavuş gayet ciddi:</p>

  <p class="calibre4">Şaştım bu işe. Bakın işte şurada.</p>

  <p class="calibre4">Memed:</p>

  <p class="calibre4">Tamam mı yeşil yalıma baktığın? diye sordu. Öyleyse yürüyelim.</p>

  <p class="calibre4">Recep Çavuş:</p>

  <p class="calibre4">Daha da bakmak isterdim ama, işimiz var.</p>

  <p class="calibre4">İşimiz var. dedi.</p>

  <p class="calibre4">Kayalıklardan inmeye başladılar. İki gündür hep kayalıklarda yürüyorlardı. Yürüyorlar değil, sürünüyorlardı. Sabahtan beri de azıkları bitmişti. Acıkmışlardı. Ayaklarında ayakkabı kalmamış, zımpara taşı gibi kayalar, onları yemişti. Ayaklarında yalnız ayakkabılarının yüzü kalmıştı. Ellerinin içi soyulmuş, kızıl ete kesmişti. Kan da akıyordu.</p>

  <p class="calibre4">Recep Çavuş:</p>

  <p class="calibre4">Gene başladık, dedi. Gene başladık sürünmeye. Ne korkuyorsunuz böyle o deli namussuzdan? Ne korkuyorsunuz be? İnelim aşağı. Pusu mu kuracak, ne halt karıştıracaksa karıştırsın.</p>

  <p class="calibre4">Memed:</p>

  <p class="calibre4">Öfkelenme Recep Çavuş iniyoruz.</p>

  <p class="calibre4">Recep Çavuş:</p>

  <p class="calibre4">Elimin acısı, boynumdaki kurşun yarasından acı geliyor. Ben bu ellerle nasıl kurşun sıkarım? Bir de öfkelenme diyorsun: Nasıl öfkelenmem ben.</p>

  <p class="calibre4">Memed:</p>

  <p class="calibre4">Geçer bre Çavuş, dedi: Köye varırsak yakı yaptırırım ellerine.</p>

  <p class="calibre4">Cabbar:</p>

  <p class="calibre4">Kocakarılardan beter oldun sen.</p>

  <p class="calibre4">Recep Çavuş kızdı:</p>

  <p class="calibre4">Bir daha böyle konuşursan Cabbar, dedi. Seni oraya çivilerim alimallah. Anladın mı?</p>

  <p class="calibre4">Memed:</p>

  <p class="calibre4">Cabbar sus! diye gözdağı verdi.</p>

  <p class="calibre4">Cabbar kahkahayla gülüyordu.</p>

  <p class="calibre4">Recep Çavuş onun gülmesine de kızdı.</p>

  <p class="calibre4">Dişlerini sıkarak:</p>

  <p class="calibre4">Herif adam değil ki, dedi, orospu dölü.</p>

  <p class="calibre4">Memed:</p>

  <p class="calibre4">Şimdi şimdi düze ineriz aslan Recep Çavuş, diye onu yatıştırmaya çalıştı.</p>

  <p class="calibre4">Recep Çavuş:</p>

  <p class="calibre4">Şu orospu dölüne söyle de gülmesini kessin. Alimallah çivilerim.</p>

  <p class="calibre4">Bunun üstüne Cabbar Recep Çavuşun yanına yaklaştı, elini hızla tuttu, öptü.</p>

  <p class="calibre4">Barıştık işte. Daha ne istiyorsun? diye güldü.</p>

  <p class="calibre4">Recep Çavuş yumuşamadı:</p>

  <p class="calibre4">Ben orospu dölleriyle barışmam, dedi.</p>

  <p class="calibre4">Memed, lafı değiştirmek için:</p>

  <p class="calibre4">Çavuşum, tüfeğin dolu mu? diye sordu.</p>

  <p class="calibre4">Çavuş:</p>

  <p class="calibre4">Dolu! diye sertçe karşılık verdi.</p>

  <p class="calibre4">Memed:</p>

  <p class="calibre4">Çok iyi.</p>

  <p class="calibre4">Recep Çavuş:</p>

  <p class="calibre4">Beşini de o Abdi gavurunun başına boşaltacağım. Parça parça, darmadağın olsun kafası... Zulmeder mi fakir fukaraya?</p>

  <p class="calibre4">Memed:</p>

  <p class="calibre4">Beraber sıkacağız, dedi. Benim yüreğim soğumaz elimlen öldürmezsem onu.</p>

  <p class="calibre4">Müthiş kin duyarak düşünüyordu. Bir adam öldürmek!... Bir adamı tamamen ortadan kaldırıp yok etmek... Bu, kendisinin elindeydi şimdi ha! Ormandaki attığı kurşunlar geliyordu gözünün önüne. Velinin can verişi geliyordu. Toprakta, çamurun içinde debelenişi... O, adam öldürmek demek değildi. Tabancayı ateşlerken dünyadan bir insanı ayırıyorum dememişti. Yakayı kurtarmak böyle daha kolay, mümkün olmuştu. Şimdi bir adam öldürecek. Bir cana kıyacak... Öfkesi, aşkı, sevgisi olan bir şeyi ortadan kaldıracaktı. Buna, kendinde hak görmüyor gibi bir duyguya kapılmıştı. Düşünmeyi, hem de enine boyuna, derinliğine düşünmeyi öğrenmişti. Kasabadaki Hasan Çavuş... Belki de aşkı öğretmiştir düşünmeyi. Kim bilir! Abdiyi öldürmezse ne olurdu? Bir an, belli belirsiz, hayal meyal bu düşünceden korktu. Savmaya çalıştı. O savmak istedikçe, Allahın belası düşünce geliyor, sırnaşıyordu. Hele köye bir varalım da...</p>

  <p class="calibre4">Recep Çavuş, var gücüyle bağırdı:</p>

  <p class="calibre4">Yetişin, düşüyorum.</p>

  <p class="calibre4">Vardılar gördüler ki Çavuş, bir ayağını bulunduğu kayadan ötekine atmak istemiş, ayağı yetişemeyince, geriye de çekememiş... Elleriyle bir ağacın köküne yapışıp, osada asılıp kalmıştı. Çektiler.</p>

  <p class="calibre4">Recep Çavuş bezgin bezgin:</p>

  <p class="calibre4">Allahaşkına söyle Memed, daha ne kadar var düzlüğe?</p>

  <p class="calibre4">Memed:</p>

  <p class="calibre4">Ha indik, ha ineceğiz.</p>

  <p class="calibre4">Ay tam karşı dağın ardına iniyordu ki, düzlüğe vardılar.</p>

  <p class="calibre4">Recep Çavuş:</p>

  <p class="calibre4">Hah işte şöyle! dedi. Bir kayadan düşüp parçalanmadan geldik. Pusu mu kuracak, kursun deli deyyus. Şurada bir iyice dinlenelim. Avuçlarımın içi bir sızlıyor ki...</p>

  <p class="calibre4">Ötekilerin de avuçlarının içi, dizleri, ayakları sızlıyordu. Her parçaları bir kaya başında kalmış gibiydi.</p>

  <p class="calibre4">Konuşmadılar. Memed, gene derin bir düşünceye dalmıştı. Diyordu ki, kendi kendine, Abdi ölümü hak etmiştir. İneklerini çekip götürüşleri geliyordu gözünün önüne... Çakırdikenlikte, bıçak gibi ayazda, ayaklarını, bacaklarını dikenler yiye yiye çift sürüşü geliyordu. Ayazda, dikenlerin yırttığı yerler ateş düşmüş gibi cayır cayır yanar, adamın yüreğine işler. Zehir gibi acı, kahırlı çocukluğu toptan geliyordu aklına... Abdi ölümü hak etmiştir. Hele varalım köye.</p>

  <p class="calibre4">Cabbar dürttü:</p>

  <p class="calibre4">Heeeyyy Memed! Gene ne daldın?</p>

  <p class="calibre4">Memed:</p>

  <p class="calibre4">Hiç, dedi, utanarak.</p>

  <p class="calibre4">Cabbar:</p>

  <p class="calibre4">Kalkın yola düşelim. Sabaha kalırsak hiçbir şey yapamayız.</p>

  <p class="calibre4">Memed:</p>

  <p class="calibre4">Hakkın var, dedi.</p>

  <p class="calibre4">Kalktılar. Bir çeyrek kadar yürüyünce çakırdikenliğe düştüler.</p>

  <p class="calibre4">Recep Çavuş:</p>

  <p class="calibre4">Vay anam vay! dedi. Kayalığın gözünü seveyim. Bu dikenler adamın bacağını köpek gibi dalıyor.</p>

  <p class="calibre4">Memed, sesi bozularak:</p>

  <p class="calibre4">Bu çakırdikenlik, o çakırdikenlik işte. Benim çift sürdüğüm yer.</p>

  <p class="calibre4">Recep Çavuş durmadan:</p>

  <p class="calibre4">Vay anam vay! diyordu: Vay anam vay!</p>

  <p class="calibre4">Cabbar:</p>

  <p class="calibre4">Bre Memed, dedi, bu kadar çakırdikenini saban sökemez ki... Dikenlik değil, ormanlık... Vay anam vay!</p>

  <p class="calibre4">Memed:</p>

  <p class="calibre4">Ormanlık.</p>

  <p class="calibre4">Cabbar:</p>

  <p class="calibre4">Kayalıklardan sonra da böyle bir diken ormanına düşerse insan... Talih dediğin de...</p>

  <p class="calibre4">Vay anam vay! İnce Memedin de talihi böyle olur. Vay anam vay!</p>

  <p class="calibre4">Durup soluk alıyorlar, bacaklarından sızan kanı elleriyle yokluyorlardı. Memed küfrediyordu. Çocukluğunda ettiği küfürleri yinelemekten tat duyuyordu. Bu küfürlerin çoğunu Dursundan öğrenmişti. Dursun şimdi nerelerdeydi acaba? Vay anam vay! Çakırdikenleri hışırdıyordu. Bastıkça, ağır, koygun bir ses çıkarıyorlardı. Gecenin ıssızlığında ses ta uzaklardan duyuluyordu. Vay anam vay!</p>

  <p class="calibre4">Cabbar:</p>

  <p class="calibre4">Diken neyse ne ya, dedi, şu topraktaki ufacık taşlar da ayrı bir bela.</p>

  <p class="calibre4">Memed:</p>

  <p class="calibre4">İşte çift sürdüğüm yerlere geldik. Tam buralar.</p>

  <p class="calibre4">Vay anam vay!</p>

  <p class="calibre4">Uzaktan, güneyden bir horoz sesi geldi. Horoz, uzun uzun, arkasını kesmeden ötüyordu. Sonra, bir dereye düştüler. Ayaklarının altından taş yuvarlanıyordu. Burdaki çakırdikeni daha beterdi.</p>

  <p class="calibre4">Vay anam vay!</p>

  <p class="calibre4">Dereyi çıkınca, karşılarına, karanlığa yapıştırılmış daha koyu bir karanlık gibi ulu çınarın karartısı çıktı. Çınara doğru yürüdüler. Çınarın arkasını dönünce, top gibi bir su gürültüsü patladı.</p>

  <p class="calibre4">Vay anam vay!</p>

  <p class="calibre4">Memed:</p>

  <p class="calibre4">Köye geldik, dedi. Suya inip elimizi yüzümüzü yıkayalım. Ben size yarın birer tane çarık yaparım ki...</p>

  <p class="calibre4">Suya inip, ayakkabılarını çıkardılar. Ayaklarını suya soktular.</p>

  <p class="calibre4">Vay anam vay!</p>

  <p class="calibre4">Cabbar:</p>

  <p class="calibre4">Recep Çavuş, dedi, yeter gayri baba! Çakırdikenlikten çıktık.</p>

  <p class="calibre4">Recep Çavuş:</p>

  <p class="calibre4">Ben böyle dikenliğe hiçbir yerde rastlamadım. Vay anam vay!</p>

  <p class="calibre4">Memed:</p>

  <p class="calibre4">Buraya göz derler işte...</p>

  <p class="calibre4">Bir zamanlar Süleymanın evine kaçtığında, anasının gelip, haftalarca bu suyun gözüne baktığını, ölüsünün bu kayanın dibinden çıkmasını beklediğini anımsadı. Anası aklına düştü. Kendi kendine belki bin birinci kez sordu: Anamı nettiler ola? Ha? Cabbar, anamı nettiler ola?</p>

  <p class="calibre4">Cabbar:</p>

  <p class="calibre4">Hiçbir şey yapamazlar, dedi.</p>

  <p class="calibre4">Recep Çavuş:</p>

  <p class="calibre4">Vay anam vay! diyordu. Buralar neresi böyle?</p>

  <p class="calibre4">Memed:</p>

  <p class="calibre4">Buraya gözün gürültüsü derler. Aşağıda değirmen vardır. Kulaksız İsmailin değirmeni...</p>

  <p class="calibre4">Bak kardaş! Köye girmeden oraya gidip, bir haber alalım. Daha iyi olur.</p>

  <p class="calibre4">Vay anam vay!</p>

  <p class="calibre4">Cabbar, Recep Çavuşa:</p>

  <p class="calibre4">Allah billah aşkına yeter Çavuş! dedi.</p>

  <p class="calibre4">Memed:</p>

  <p class="calibre4">Belki daha iyi olur. İsterseniz gidelim Kulaksızın değirmenine...</p>

  <p class="calibre4">Cabbar:</p>

  <p class="calibre4">Böyle daha iyi. Bence, hiçbir yere, hiçbir köye elini kolunu sallaya sallaya girmemeli.</p>

  <p class="calibre4">Recep Çavuş:</p>

  <p class="calibre4">Bakın, bu doğru işte, diye söylendi. Bu soytarı, köpoğlu Cabbarda iş var. Eşkıyalıkta, dağı taşı, kurdu karıncayı kendine her zaman düşman bileceksin. Her taşın ardında bir pusu var gibi davranacaksın. Sen daha yenisin ya, pişkinsin oğlum Memed. Düşünmek, tecrübenin yerini tutar. Sen, her şeyi inceden inceye düşün.</p>

  <p class="calibre4">Ayağa kalktılar. Uzakta, bir kıvılcım gibi yanıp sönen bir ışık göründü.</p>

  <p class="calibre4">Memed:</p>

  <p class="calibre4">Bir ışık dilimi görünüyor ya orada, işte Kulaksız İsmailin değirmeni o.</p>

  <p class="calibre4">Değirmene yaklaşırlarken, ötede bir sürü köpeğin havlaması duyuldu.</p>

  <p class="calibre4">Cabbar:</p>

  <p class="calibre4">Köy orası, köpeklerin ürdüğü yer olacak, dedi.</p>

  <p class="calibre4">Memed:</p>

  <p class="calibre4">Orası...</p>

  <p class="calibre4">Değirmenin kapısına gelip durdular. Kulaksız İsmail ayak seslerini duyunca:</p>

  <p class="calibre4">Kim o? diye dışarıya seslendi.</p>

  <p class="calibre4">Memed:</p>

  <p class="calibre4">İnce Memed; dedi. İbrahimin oğlu İnce Memed.</p>

  <p class="calibre4">İçerden uzun zaman ses gelmedi. Sonra:</p>

  <p class="calibre4">Ne arıyormuş burada İnce Memed? dedi. Yalan. Onu Deli Durdu vurmuş diye duyduk. Daha dün duyduk.</p>

  <p class="calibre4">Un kokusu geceye yayılıyordu. Öyle geliyordu ki onlara, bir un ambarının içine düşecekler biraz sonra. Değirmenin abarasında akan suyun güçlü düşüşü patlıyor, gecenin karanlığına yayılıyordu.</p>

  <p class="calibre4">Memed:</p>

  <p class="calibre4">Ölmedik. Benim, İsmail emmi, dedi. Sesimden bilemedin mi?</p>

  <p class="calibre4">İsmail:</p>

  <p class="calibre4">Bildim, bildim. Geliyorum. Şimdi kapıyı açarım.</p>

  <p class="calibre4">Geldi, gürültüyle kapıyı açtı. Kapı açılınca yüzlerine turuncu, sallanan bir yalımın ışığı vurdu. İsmail, Memede baktı baktı da:</p>

  <p class="calibre4">Bre İnce Memed, dedi, öldüremedin şu gavur dinliyi de, kurtaramadın şu köyleri elinden.</p>

  <p class="calibre4">İnce Memed gülümsedi.</p>

  <p class="calibre4">İçeri girdiler. Ocakta yalımlar birbirlerine dolanıp, toprağa kadar yatıyorlardı. Un, içerde kara keskin koktu. İsmailin uzun kırış kırış boynu, sivri, uzun yüzü, sakalı, kulaklarına inen eski, yağlı şapkası safi una kesmişti.</p>

  <p class="calibre4">Gelenlerin ellerini ayaklarını görünce korkuyla sordu:</p>

  <p class="calibre4">Nolmuş size böyle?</p>

  <p class="calibre4">Memed, gülümseyerek:</p>

  <p class="calibre4">Deli Durduyla çatıştık da, iki gün kayalıklarda yürüdük.</p>

  <p class="calibre4">İsmail, sırtını yandaki duvara verip:</p>

  <p class="calibre4">Düneyin bir atlı geçmiş köyün içinden, Deli Durduyla çarpışmaya gidiyormuş. Deli Durdunun seni vurduğunu söylemiş. Bütün köy sana yandı Memedim. Bilirsin köylü seni çok sever.</p>

  <p class="calibre4">Sonra Memedin arkasını tapıkladı. Kulaklarını okşadı.</p>

  <p class="calibre4">Bre Memed, dedi, vallahi gözlerime inanamıyorum. Bu ne kadar cephane sende? Nasıl götürüyorsun bu kadar fişeği? Seni böyle fişekler içinde görmek tuhafıma gidiyor. Şimdi, hep aklıma Sarıcadüzde, çakırdikenliğin içinde düşe düşe çift sürüşün geliyor. Şimdiki gibi gözümün önünde. İnanamıyorum.</p>

  <p class="calibre4">Memed:</p>

  <p class="calibre4">Oldu işte, dedi.</p>

  <p class="calibre4">İsmail:</p>

  <p class="calibre4">Şimdi açsınız. Kalkayım da size gömme yapayım.</p>

  <p class="calibre4">Ayağa kalktı, gözlerini ateşe dikti öyle durdu. Kendi kendine bir iki gülümsedi.</p>

  <p class="calibre4">Ateş de iyi yanıyor, dedi.</p>

  <p class="calibre4">Beli bükülmüştü İsmailin. Memed, buna şaştı. İsmaili şimdikinden genç biliyordu. Kendi çocukluğundaki gibi.</p>

  <p class="calibre4">Memed, korka korka:</p>

  <p class="calibre4">Anamdan, dedi, Hatçeden ne haber? Abdi evde mi ola?</p>

  <p class="calibre4">İsmail olduğu yerde durdu kaldı. Ne gitti, ne bir karşılık verdi.</p>

  <p class="calibre4">Ne de oturdu. Bu soruyu zaten bekliyordu. Memed, ha sordu, ha soracaktı. Ödü kopuyordu. Olan oldu. Şaşkın şaşkın düşünür, dört bir yana bakınırken Memed soruyu yineledi:</p>

  <p class="calibre4">Anamdan...?</p>

  <p class="calibre4">İsmail, kekeleyerek:</p>

  <p class="calibre4">İyiler iyiler, dedi çabuk çabuk. Durun geleyim de o gavur dinliyi anlatayım size. Unutturuyordunuz az daha. Ayaklarınıza, ellerinize tuzlu su yapalım da...</p>

  <p class="calibre4">Memedin içine kurt düşmüştü. Bu da böyle konuşunca... İyiler iyiler, diye geçiştirmesi hayra alamet değildi.</p>

  <p class="calibre4">Elinde büyücek bir leğen suyla gelen İsmail:</p>

  <p class="calibre4">Ellerinizi, ayaklarınızı içine sokun, Taş yemiş. Taş yeniği de, beter ağrır. İyi gelir tuzlu su.</p>

  <p class="calibre4">Memed:</p>

  <p class="calibre4">Yakında gördün mü anamı? diye yeniden sordu.</p>

  <p class="calibre4">İsmail:</p>

  <p class="calibre4">İyiler dedik ya, iyiler canım... Durun size gavur dinliyi anlatayım. Gavur dinli senin eşkıyalara karıştığını duyunca... eteklerini ateş aldı. Her gece evini beş altı, on nöbetçiye bekletiyordu. Sonra da ortalıktan yitti gitti. Yüzünü görseniz korkardınız. Korku adamı böyle edermiş zaar! Şimdi senin öldüğünü duymuş, belki köye gelmiştir. Diyorlar ki, onun milleti senin ölümünü duyunca bayram yapmış. Yaparlar ya Memedim. Onlar seni iyi tanırlar.</p>

  <p class="calibre4">Memedin içine bir ateş düştü. Yerinde duramaz oldu. Bir an önce köye varmak için, içi kalaklıyordu.</p>

  <p class="calibre4">Haydi kalkın arkadaşlar, sabah olmadan köye girelim.</p>

  <p class="calibre4">Cabbarla Recep Çavuş, Memedin ne demek istediğini anladılar.</p>

  <p class="calibre4">Hiçbir şey söylemeden, ayakkabılarını giyip ayağa kalktılar.</p>

  <p class="calibre4">İsmail:</p>

  <p class="calibre4">Gömmeniz ocakta kaldı. Biraz daha bekleyemez misiniz? diye sordu mahzun mahzun. O tuzlu su iyi gelir. Bir de gittiğiniz yerde yaptırın. Memed önde, ötekiler arkada değirmenden çıktılar. Beş on adım sonra, hemencecik, gene çakırdikenliğe düştüler. Recep Çavuş gene bir, vay anam vay! çekti.</p>

  <p class="calibre4">Gökte yıldızlar ıslak ıslak parlıyorlardı. Recep Çavuş, doğuya dönüp işedikten sonra:</p>

  <p class="calibre4">Kuyruk yıldızı daha doğmamış, dedi. Benim yıldız. Daha sabaha epey var.</p>

  <p class="calibre4">Ötekiler susuyorlardı. Şimdi ayakları, elleri daha az acıyordu. Önlerinden bir tilki kaçtı. Köye yakın olmasalardı, Recep Çavuş onu oracığa deviriverirdi. Ne çare ki... Koca kuyruğunu dikenlerin üstünden sürükleyerek gitti. Yıldız ışığında tüyleri donuk donuktu.</p>

  <p class="calibre4">Cabbar:</p>

  <p class="calibre4">Memed kardaş? dedi.</p>

  <p class="calibre4">Memed:</p>

  <p class="calibre4">Köye biraz sonra gireceğiz. Köy, şu aşağıda işte...</p>

  <p class="calibre4">Köyün ilk evine yaklaşırlarken, birkaç kocaman köpek onları karşıladı. Memed, köpeklere yaklaşıp, kuçu kuçu! diye çağırdı. Köpekler Memedi tanıdılar. Ayaklarına yatıp, yaltaklanmaya başladılar.</p>

  <p class="calibre4">Köyün ortasından geçip, doğru Memedlerin evine gittiler. Köy ıpıssızdı. Memed köyü, bu saatte böyle hiç görmemişti. Alışamadı. Gözleri ev aralarında insanları, tavukları, çifte gidenleri, ne olursa olsun canlı bir yaratık arıyordu.</p>

  <p class="calibre4">Kapıyı usuldan tıkırdattı. Kulağını verdi. Ses seda yok. Birkaç kere daha tıkırdatıp bekledi. Gene ses yok. Edemedi, küçücük pencereye vardı. Usuldan, ana, ana, ana! diye seslendi. Gene ses soluk yok. Kulağını pencerenin tahtasına dayadı. Can kulağıyla dinledi. İçerden, ağaçları yiyen kurtların çıkardığı çıtırtılardan başka ses gelmiyordu. Şüphesi daha da büyüdü. Ama içindeki son umut ışığı da sönmemişti.</p>

  <p class="calibre4">Arkasına döndü:</p>

  <p class="calibre4">Evde yok, dedi kahırlı kahırlı...</p>

  <p class="calibre4">Düşündü. Köyde anası en çok kimi severdi? Durmuş Alileri severdi.</p>

  <p class="calibre4">Durmuş Ali şimdi yetmiş beşinde vardır. Son zamanlarda azıcık beli büküldü. Büküldü ama, ellisinde gibi sapasağlamdır.</p>

  <p class="calibre4">İşte şurada, Durmuş Ali emminin evi.</p>

  <p class="calibre4">Durmuş Alilerin evi önünde kocaman bir köpek karartısı yatıyordu. Köpek, ayak seslerini duyunca başını kaldırdı. Sonra ağır ağır ön ayaklarının üstüne geri koydu.</p>

  <p class="calibre4">Memed, yorgun yorgun omzunu kapıya dayayıp:</p>

  <p class="calibre4">Durmuş Ali emmi! Hey Durmuş Ali emmi! dedi.</p>

  <p class="calibre4">İçerden telaşlı sesler gelmeye başladı.</p>

  <p class="calibre4">Durmuş Alinin çok kalın, yaşlı sesi, sesler arasından seçiliyordu. Allalem bu, Memed. Tıpatıp Memedin sesi. Allalem bu Memed! diyordu.</p>

  <p class="calibre4">Recep Çavuş Memedin kulağına eğilip:</p>

  <p class="calibre4">Sesini bildiler ha! dedi. Vay anam vay!</p>

  <p class="calibre4">Bu sırada kapı açıldı. Elinde bir çıralık tutarak, doncak, gömlekcek Durmuş Ali kapıda göründü. Sütbeyaz sakalı ta göbeğine iniyordu. Öylesine iri görünüyordu ki sanki eve sığmayacak, dışarı taşıverecekti.</p>

  <p class="calibre4">Gülümseyerek:</p>

  <p class="calibre4">Bre Memed, dedi, biz de evvelsi gün bir yörükten senin acı haberini aldıktı. Seni gördüğüme çok sevindim. İçeriye seslendi. Kızlar Memed gelmiş.. Kalkın da ateş yakın. Döşek serin.</p>

  <p class="calibre4">Yere atılan döşeklerin çıkardığı ses duyuldu.</p>

  <p class="calibre4">Durmuş Ali kocaman ak sakalıyla kapının önünden çekildi:</p>

  <p class="calibre4">İçeriye buyurun.</p>

  <p class="calibre4">İçeri girdiler.</p>

  <p class="calibre4">Cabbar somurtuyordu. Dokunsan ağlayacak. Durmuş Ali, elindeki çıralığı ocaklığın pervazına koydu, oturdu.</p>

  <p class="calibre4">Eee İnce Memedim, nasılsın bakalım? Daha daha nasılsın?</p>

  <p class="calibre4">Bütün köy yas tuttu, senin vurulduğunu duyunca. Hatçe duymuşsa kahrından ölmüştür. Hatçeden hiçbir haber alıyor musun? Fıkara anan da... Ananı sen varmışsın gibi kaldırdım. Kendi elimlen koydum mezarına.</p>

  <p class="calibre4">Başını kaldırdı Memedin yüzüne baktı. Memedin yüzü morarıyordu.</p>

  <p class="calibre4">Durmuş Ali telaşlandı:</p>

  <p class="calibre4">Memedim, dedi, ne oluyor sana? Duymadın mıydı bunları yoksa?</p>

  <p class="calibre4">Cabbarın gözleri dolu dolu oldu. Recep Çavuş yerinden kıpırdanıp, tüfeğindeki kurşunları çıkardı, geri doldurdu.</p>

  <p class="calibre4">Memed, kendini hiç bozmadan sordu:</p>

  <p class="calibre4">Hatçeye ne oldu?</p>

  <p class="calibre4">Durmuş Ali dövünüyor:</p>

  <p class="calibre4">Vay benim akılsız başım! Bunu sana nasıl söyledim. Duymadığını ne bilirdim bunca ay! Vay benim akılsız başım!</p>

  <p class="calibre4">Durmuş Alinin karısı, Memed geldi geleli ocaklığın başına büzülmüş, gözlerini de ateşe dikmiş hiç kıpırdamadan öylece duruyordu.</p>

  <p class="calibre4">Memede hoş geldin! bile dememişti. Hışımla konuştu:</p>

  <p class="calibre4">Her zaman böyle yaparsın zaten. Çocuk bir yemek yeseydi de öyle söyleseydin. Kıyamet mi kopardı?</p>

  <p class="calibre4">Durmuş Ali:</p>

  <p class="calibre4">Ben ne bilirdim ben! dedi. Bunca ay geçti üstünden. Duymadığını ne bilirdim!</p>

  <p class="calibre4">Sesi, ağlar gibi bir hal aldı:</p>

  <p class="calibre4">Kusuruma kalma yavrum, kocalık...</p>

  <p class="calibre4">Durmuş Alinin oğulları, torunları, gelinleri, evde kim varsa ocak başında oturanların etrafına halka olmuşlar, başı mor fesli, göğsü çaprazlama fişekli, kalçasının üstü hançerli, tabancalı, bombalı, göğsü dürbünlü Memede bakıyorlardı. Gözlerinde bir şaşkınlık, bir inanmazlık, azıcık da alay okunuyordu. Onlara Memed eşkıyacılık oynuyormuş gibi geliyordu, şu kocaman adamların yanında.</p>

  <p class="calibre4">Memed:</p>

  <p class="calibre4">Hatçeye noldu? diye üsteledi.</p>

  <p class="calibre4">Durmuş Ali karşılık vermedi. Boynunu bükmüş, gözlerini ocağın yalımlarına dikmişti.</p>

  <p class="calibre4">Memed:</p>

  <p class="calibre4">Teyze, dedi, Durmuş Alinin avurdu avurduna geçmiş, başörtüsünün altından yarısı kınalı ak saçları görünen karısına. Teyze, sen söyle. Hatçeye noldu?</p>

  <p class="calibre4">Kadın, acıyarak Memedin gözlerinin içine baktı:</p>

  <p class="calibre4">Ben ne deyim ki sana Memedim, yavrum! dedi. Ben ne deyim ki sana! Hatçeye mi?</p>

  <p class="calibre4">Yüzü bir kızarıyor, bir bozarıyor, sararıyordu.</p>

  <p class="calibre4">Memed:</p>

  <p class="calibre4">Nasıl olsa birisi söyleyecek. Hatçeye noldu?</p>

  <p class="calibre4">Kadın, Durmuş Aliye doğru öldürecekmiş gibi başını çevirdi, bir bakış fırlattı:</p>

  <p class="calibre4">Aaah ne deyim ki sana, dedi. Aaah ne deyim ki... Kim bilir çocukcağız kaç gündür yol yürüyor. Bir yemek yeseydi de öyle verseydin haberi...</p>

  <p class="calibre4">Oturduğu yerden kalktı, Memedin yanına geldi, sertçe oturdu.</p>

  <p class="calibre4">Elini dizine vurdu:</p>

  <p class="calibre4">Bak kardaşım, sana hepiciğini bir bir anlatayım. Abdi yaralanmış. Keşki yağlı kurşun yüreciğine gireydi de çıkmayaydı. Ayıkınca toplamış yalancı şahitleri. Bir tek Topal Ali dinsizi, sizin izinizi süren kara dinli demiş ki, ben ıspatçılık edemem yalan yere. Topal böyle deyince keçi sakallı da onu köyden kovdu. O da çoluğunu çocuğunu almış, evini barkını yüklemiş, başını almış gitmiş başka yere.</p>

  <p class="calibre4">Şahitlerin kimler olduğunu, Hatçenin kasabadaki mahpusanede tek başına bir odada yattığını uzun uzun, bir bir söyledi. Sonra, Hatçeyi yakında asacaklarını duyduğunu da ekledi.</p>

  <p class="calibre4">Memedin gözlerinin içine o iğne ucu gibi parıltı geldi gene oturdu. Cabbar bu parıltıyı fark etmişti. Memedin gözlerine bu parıltı gelince yüzü değişiyor, yüz etleri geriliyor, avına atılmaya hazırlanmış bir kaplana benziyordu.</p>

  <p class="calibre4">Ağır ağır ayağa kalktı:</p>

  <p class="calibre4">Gelin arkadaşlar, dedi. Şu Abdi Ağayla hesabımızı görelim.</p>

  <p class="calibre4">Durmuş Alinin karısına döndü. Elini tuttu:</p>

  <p class="calibre4">Söyle, dedi, teyze, anamı da onlar öldürdü öyle mi?</p>

  <p class="calibre4">Kadının gözleri yaşla doldu. Konuşmadı.</p>

  <p class="calibre4">Memed:</p>

  <p class="calibre4">Öyle mi? diye yineledi.</p>

  <p class="calibre4">Kadın sustu.</p>

  <p class="calibre4">Yürüyün arkadaşlar, dedi.</p>

  <p class="calibre4">Memed önde, Cabbarla Recep Çavuş arkada karanlığa daldılar. Memed, tüfeğini yokladı. Kurşunları tamamladı. Tüfeklerinizi yoklayın. Kurşunları tamam değilse doldurun. Bombaları da hazırlayın.</p>

  <p class="calibre4">Recep Çavuş kadının anlattıklarına çok içlenmişti. Anlatırken, Memede bakıp bakıp, başını bir o yana bir bu yana döndürüyordu. Koşarcasına yürümekte olan Memedi kolundan tuttu, durdurdu:</p>

  <p class="calibre4">Bana bak, dedi, çoluk çocuk, hiç kimseyi bırakmayacağız.</p>

  <p class="calibre4">Hepsini doğrayacağız.</p>

  <p class="calibre4">Memed:</p>

  <p class="calibre4">Sen daha iyi bilirsin bu işleri Çavuş, dedi, kolunu elinden kurtardı, yürüdü.</p>

  <p class="calibre4">Abdi Ağanın kapısına ne zaman, nasıl vardılar, kimse farkında olmadı.</p>

  <p class="calibre4">Memed, Çavuşa:</p>

  <p class="calibre4">Sen çağır, dedi. Misafir geldi de. Çok gerekli bir haber getirdi de.</p>

  <p class="calibre4">Çavuş kapıyı üç defa hızlı hızlı çaldı. İçerden bir kadın sesi geldi:</p>

  <p class="calibre4">Kim o?</p>

  <p class="calibre4">Çavuş:</p>

  <p class="calibre4">Aç kapıyı bacı! Misafirim. Selamı var. Bir haber getirdim.</p>

  <p class="calibre4">Hemen geri döneceğim.</p>

  <p class="calibre4">Kadın, söylene söylene geldi kapıyı açtı.</p>

  <p class="calibre4">Dur kardaş şurada da çıralığı yakayım.</p>

  <p class="calibre4">Recep Çavuşu kapının iç kısmında bırakıp içeri girdi. Bir kibrit çaktı. İçerisi ışıdı. Bu sırada üçü birden ışığa doğru yürüdüler. Kadın ışıkta üç kişi görünce afalladı. Azıcık bakışlarını şaşkın şaşkın, Memedin üstünde durdurdu. Sonra birden bir çığlık attı. Recep Çavuş kadını hemen tuttu. Eliyle ağzını kapadı.</p>

  <p class="calibre4">Memed:</p>

  <p class="calibre4">Abdi Ağa evde mi? diye hışımla sordu.</p>

  <p class="calibre4">Kadın:</p>

  <p class="calibre4">Yok, dedi. O gayri eve gelmiyor tırnağına kurban olduğum Memedim. Abdi Ağa olmaz olsun.</p>

  <p class="calibre4">Bu sırada evdekilerin hepsi de uyanmış titreyerek eşkıyalara bakıyorlardı. Abdi Ağanın iki karısı, iki oğlu, misafir bulunan başka köyden kadınlar... Memed, Çavuşa emir verdi:</p>

  <p class="calibre4">Önüne düşsünler de evi ara. Abdiyi gördüğün yerde kafasına sık!</p>

  <p class="calibre4">Çavuş:</p>

  <p class="calibre4">Beş kurşunun beşini de kafasına boşaltırım. Parça parça ederim.</p>

  <p class="calibre4">Kadını tüfeğinin dipçiğiyle dürttü:</p>

  <p class="calibre4">Bir ışık yak da düş önüme.</p>

  <p class="calibre4">Kadın, hiç ses çıkarmadan bir çıralık daha yaktı. Çavuşun önüne düştü.</p>

  <p class="calibre4">Memed, ortada dimdik, bir hışım gibi duruyordu. Küçücük gövdesi büyümüş, dev kesilmişti. Korkunçlaşmıştı. Evdeki kadınlar ağlaşıyorlardı. İki çocuk rüzgardaki dal gibi titreşiyordu.</p>

  <p class="calibre4">Ne kadar geçti belli değil. Çavuş geldi. Umutsuz umutsuz:</p>

  <p class="calibre4">Her köşe bucağı aradım, yok, dedi.</p>

  <p class="calibre4">Kadın:</p>

  <p class="calibre4">Bir ay önce Çukurovaya gitti. Senin geleceğini biliyor, gözlerine uyku girmiyordu, dedi. Başını aldı da gitti.</p>

  <p class="calibre4">Memed:</p>

  <p class="calibre4">Çavuş, dedi.</p>

  <p class="calibre4">Çavuş:</p>

  <p class="calibre4">Buyur, dedi.</p>

  <p class="calibre4">Memed, çocukları gösterdi.</p>

  <p class="calibre4">Bunların ikisini de dışarı çıkarın. Gerekeni yapın.</p>

  <p class="calibre4">İki kadın birden Memedin ayaklarına atıldı:</p>

  <p class="calibre4">Kurbanlar olduğum Memedim, benim sabilerimin ne günahı var? Yoluna öldüğüm Memedim. O gavur dinliyi bul da onu da öldür. Benim yavrularımın ne günahı var?</p>

  <p class="calibre4">Çavuş çocukları tutmuş sürüklüyordu. Çocuklar direniyorlar, çırpınıyorlardı. Cabbar, birini bileğinden tutup yere fırlatıverdi. Çocuk, var gücüyle bağırdı. Kadının birinden hiç ses çıkmıyordu. Memedin ayaklarının dibine uzanmış, kurumuş kalmıştı.</p>

  <p class="calibre4">Öteki kadın boyuna yalvarıyordu:</p>

  <p class="calibre4">Memedim, Memedim, benim çocuklarım mı etti sana? Ne suçu var onların?</p>

  <p class="calibre4">Çavuş elindeki çocuğu bütün gücüyle yere atıp ayağının altına aldı. Tüfeği çocuğun kafasına dayadı. Memede döndü:</p>

  <p class="calibre4">Yani dışarda olması şart mı? Söyle ne duruyorsun, çöküyüm mü?</p>

  <p class="calibre4">Yerde kuruyup kalmış kadın, bir şahin hızıyla çocuğun birini kapıya kadar sürüklemiş bulunan Cabbarın üstüne atıldı, ellerine sarıldı. Cabbar bir eliyle belindeki hançerini çıkardı, kadına sapladı. Kadın, yandım, diyerek yere düştü.</p>

  <p class="calibre4">Çocuğa, Çavuşun tüfeği dayandığını gören kadın:</p>

  <p class="calibre4">Memedim, Memedim kıyma yavruma. Hakkın var ama Memedim yavrumun ne suçu var?</p>

  <p class="calibre4">Memedin yüzü saniyeden saniyeye değişiyordu. Gözlerindeki o iğne ucu gibi ışık söndü. Baktı ki, Çavuş tetiğe basıyor. Olan olacak. Söylemeye vakit yok. Çocuğun kafasına dayalı namluya ayağıyla vurdu. Bir anda Çavuş tetiğe çökmüştü. Kurşun duvara saplandı.</p>

  <p class="calibre4">Cabbara da:</p>

  <p class="calibre4">Koyver çocuğu, dedi.</p>

  <p class="calibre4">Kadın, Memedin bir elini bırakıp birini, bir elini bırakıp öbürünü öpüyordu.</p>

  <p class="calibre4">Git Memedim. Git de o gavur dinliyi bul da öldür. Yerden göğe kadar hakkın var yavru. Arkasından bir damla gözyaşı dökersem bana da Zeynep demesinler. Bul da öldür. Hakkın var yavru.</p>

  <p class="calibre4">Memed, hiç ağzını açmadı. Ağır ağır, her bir yanı çürümüş, ulmuş gibi dışarıya çıktı.</p>

  <p class="calibre4">Recep Çavuş kızmıştı. Ana avrat küfrediyor. Memedi kolundan tuttu. Öyle sıkıyordu ki, kıracaktı sanki:</p>

  <p class="calibre4">Sen bu yürekle, dedi, ne eşkıya olabilirsin, ne de intikam alabilirsin. Abdi seni adamlarına bir derede sıkıştırttırır, öldürtür. Zaten şimdiden Deli Durdu gibi bir düşmanın var arkanda.</p>

  <p class="calibre4">Cabbar:</p>

  <p class="calibre4">Bana bak Recep Çavuş, dedi, gevezelenme. Deli Durdu gibi &nbsp;düşmanımız varsa, Saçıkaralı aşireti gibi de koca bir aşiret dostumuz var şimdiden. Abdi yerine bu sabi çocukları mı öldürmeliydik!</p>

  <p class="calibre4">Recep Çavuş sustu.</p>

  <p class="calibre4">Bağırtıyı, çağırtıyı duyan komşular don gömlek Abdi Ağanın evine birikmişlerdi. Kulaktan kulağa, Memed ölmemiş, Memed ölmemiş, sözü dolaşıyordu.</p>

  <p class="calibre4">Memed ölmemiş.</p>

  <p class="calibre4">Memed ölür mü hiç, Abdi dinsizini yemeden.</p>

  <p class="calibre4">Memed öldürmedi çocukları.</p>

  <p class="calibre4">Memedde deniz kadar merhamet var.</p>

  <p class="calibre4">Kapıya birikmiş kalabalığı yararak avlunun dışına çıktılar. Koskocaman kalabalık öylesine sessizdi ki gecede, soluk alışları bile duyuluyordu.</p>

  <p class="calibre4">Memed, ilk kez konuştu. Sesi kırgındı.</p>

  <p class="calibre4">Köylü haberlendi, dedi. Rahat vermezler. Köyü dışarı çıkalım.</p>

  <p class="calibre4">Cabbar:</p>

  <p class="calibre4">Çıkalım, dedi.</p>

  <p class="calibre4">Recep Çavuş:</p>

  <p class="calibre4">Benim yaram azdı. Çok ağrıyor. Köyün dışına çıkalım da ne yapalım? Acımızdan da öldük.</p>

  <p class="calibre4">Memed:</p>

  <p class="calibre4">Sonra geri geliriz.</p>

  <p class="calibre4">Köyün dışına doğru yürüdüler. Arkalarında bir gürültü patırdı, hayuhuy kaldı. Köyün içini köpek havlamaları doldurmuştu. Her bir taraftan telaşlı bir köpek sesi geliyor, uzun uzun havlıyordu.</p>

  <p class="calibre4">Recep Çavuş, derin bir nefes alarak:</p>

  <p class="calibre4">Oturalım, dedi. Ben yoruldum. Ben öldüm. Yaram da hiç durmuyor.</p>

  <p class="calibre4">Cabbar:</p>

  <p class="calibre4">Sen de bre Çavuş, dedi, sen de ne yaralanırsın, böyle hallerin var da.</p>

  <p class="calibre4">Çavuş kızdı, ayağa kalktı:</p>

  <p class="calibre4">Ulan itin eniği, diye gürledi. Ulan itin eniği. Bana bir daha ağzını açarsan kurşunu yersin. Sana bu kadar söylüyorum.</p>

  <p class="calibre4">Cabbar kahkaha ile güldü.</p>

  <p class="calibre4">Memed:</p>

  <p class="calibre4">Yapma Cabbar, dedi. Başımıza bir iş açarsın.</p>

  <p class="calibre4">Çavuş:</p>

  <p class="calibre4">Bu orospu dölünün yüzünden, elimden bir kaza çıkacak. Alimallah çıkacak.</p>

  <p class="calibre4">Memed:</p>

  <p class="calibre4">Aldırma bre Recep Çavuş, dedi. Şaka ediyor o.</p>

  <p class="calibre4">Recep Çavuş:</p>

  <p class="calibre4">Etmesin. Ben can derdine düşmüşüm.</p>

  <p class="calibre4">Memed:</p>

  <p class="calibre4">Cabbar gayri şaka etme, dedi.</p>

  <p class="calibre4">Cabbar vardı, Recep Çavuşun ellerine sarıldı öptü.</p>

  <p class="calibre4">Kusura kalma. Bir daha şaka yok.</p>

  <p class="calibre4">Recep Çavuş:</p>

  <p class="calibre4">Şeytan tüyü var bu pezevenkte, diye güldü.</p>

  <p class="calibre4">Cabbar:</p>

  <p class="calibre4">Tövbeler olsun şaka yok.</p>

  <p class="calibre4">Toprağa oturdular. Köyün içindeki gürültünün bitmesini, herkesin evlerine dağılmasını beklediler. Bu arada hiçbiri de konuşmadı. Üçü de ayrı ayrı şeyler düşünüyorlardı.</p>

  <p class="calibre4">Gürültü gittikçe hafifliyor, köpek havlamaları yer yer kesiliyordu. Cabbarın bu sessizlikten canı sıkılmıştı. Kendini tutamadı:</p>

  <p class="calibre4">Recep Çavuş... diye başladı.</p>

  <p class="calibre4">Recep Çavuş:</p>

  <p class="calibre4">Ne diyorsun?</p>

  <p class="calibre4">Cabbar:</p>

  <p class="calibre4">Recep Çavuş, dedi, Memed önüne geçmese o sabi çocuğu öldürecek miydin?</p>

  <p class="calibre4">Çavuş:</p>

  <p class="calibre4">Öldürme değil, canını bile alacaktım. Ne var yani?</p>

  <p class="calibre4">Cabbar:</p>

  <p class="calibre4">Hiç sordum da...</p>

  <p class="calibre4">Recep Çavuş dişlerini sıkarak:</p>

  <p class="calibre4">Cabbar, dedi, sizin köyün orospusu mutlak senin anandı. Pezevengi de baban.</p>

  <p class="calibre4">Memed:</p>

  <p class="calibre4">Cabbar sus artık, dedi.</p>

  <p class="calibre4">Cabbar:</p>

  <p class="calibre4">Sustum işte.</p>

  <p class="calibre4">Köydeki bütün sesler kesilmiş, köy gene o eski ıssızlığına, karanlığına gömülmüştü.</p>

  <p class="calibre4">Memed:</p>

  <p class="calibre4">Kalkın, dedi, sabah olmadan bizim Durmuş Ali emminin evine varalım.</p>

  <p class="calibre4">Recep Çavuş:</p>

  <p class="calibre4">Gözünü seveyim Memed, dedi. Çabuk varalım.</p>

  <p class="calibre4">Kalktılar.</p>

  <p class="calibre4">Köy, gene o ilk, girdikleri zamanki gibi ıpıssızdı.</p>

  <p class="calibre4">Durmuş Ali, ayak seslerini uzaktan işitip kapıyı açmıştı. Kapıda bekliyordu.</p>

  <p class="calibre4">Ben de uyumadım, dedi. Sizi epeydir bekliyorum.</p>

  <p class="calibre4">Recep Çavuş:</p>

  <p class="calibre4">Geldik işte kardaş.</p>

  <p class="calibre4">Durmuş Ali:</p>

  <p class="calibre4">Size tavuk kestirip pişirttim. Açsınız herhalde.</p>

  <p class="calibre4">Recep Çavuş:</p>

  <p class="calibre4">Sorar mısın bre kardaş!</p>

  <p class="calibre4">Recep Çavuşun bütün fişeklikleri, kemerleri, tüfeğinin kayışı gümüş savatlıydı. Gümüşler usta kuyumcu elinden çıkmıştı. Recep Çavuşun sarkık bıyıkları kırmızıydı. Kınalardı bıyıklarını. Oturur oturmaz, utangaç bir kız Memede gizli gizli gülerek sofrayı getirdi. Ortaya pilav geldi. Pilav sıcak sıcak tütüyordu. Bir sahanda da kızartılmış tavuk getirdiler.</p>

  <p class="calibre4">İşte bu pilav yaramın acısını alır. Bana böyle tüten, yağı burcu burcu kokan pilavlar gerek.</p>

  <p class="calibre4">Cabbar:</p>

  <p class="calibre4">Bre Çavuş, dedi, sen eşkıya değil, kalem efendisi olmalıymışsın.</p>

  <p class="calibre4">Çavuş bütün hiddetiyle:</p>

  <p class="calibre4">Kes! diye bağırdı.</p>

  <p class="calibre4">Memed Cabbara:</p>

  <p class="calibre4">Dokunma Çavuşa, dedi.</p>

  <p class="calibre4">Cabbar:</p>

  <p class="calibre4">Bir şey demedim ki, diye karşılık verdi.</p>

  <p class="calibre4">Durmuş Ali, çoktandır Memede bir şeyler söylemeye hazırlanıyor, söyleyemiyordu. Ya araya laf giriyor, ya da o vaçgeçiyordu.</p>

  <p class="calibre4">Memed bunu sezdi:</p>

  <p class="calibre4">Durmuş Ali emmi, dedi, ne diyeceksen de bre! Sabahtan beri ne yutkunup duruyorsun?</p>

  <p class="calibre4">Durmuş Ali:</p>

  <p class="calibre4">Ne yutkunayım bre oğlum, dedi. Senin iyi bir adam olacağın daha çocukluğundan belliydi zaten. Şu sabi çocukları öldürmediğine iyi ettin.</p>

  <p class="calibre4">Recep Çavuş Durmuş Alinin bu sözlerine delicesine öfkelendi:</p>

  <p class="calibre4">Koca! Koca! dedi, senin aklın ermez böyle işlere. İnsanın yüreğindeki öç alma duygusu nedir sen hiç bilir misin? Başından geçti mi senin hiç? Durmuş Ali boynunu bükerek:</p>

  <p class="calibre4">Yok, dedi.</p>

  <p class="calibre4">Recep Çavuş:</p>

  <p class="calibre4">Ben olsam o Memedin yerinde, onun evinde canlı yaratık koymam. Keserim. Evini de yerle bir ederim. Anladın mı koca? Durmuş Ali Memede bakarak:</p>

  <p class="calibre4">Anladım, dedi.</p>

  <p class="calibre4">Yemek boyunca, Memed, başını önüne eğmiş düşünceli düşünceli susmuştu. Durmuş Ali emmi, dedi, ziyade olsun. Yemeğini yedik.</p>

  <p class="calibre4">Cabbar:</p>

  <p class="calibre4">Ziyade olsun.</p>

  <p class="calibre4">Recep Çavuş:</p>

  <p class="calibre4">Ziyade olsun. Canım yerine geldi.</p>

  <p class="calibre4">Cabbar konuşmaya hazırlanıyordu. Memed susturdu:</p>

  <p class="calibre4">Durmuş Ali emmi, sana bir soracağım var.</p>

  <p class="calibre4">Durmuş Ali:</p>

  <p class="calibre4">Sor yavrum.</p>

  <p class="calibre4">Memed:</p>

  <p class="calibre4">Topal Ali hangi köye taşındı ola? Biliyor musun?</p>

  <p class="calibre4">Durmuş Ali:</p>

  <p class="calibre4">Diyorlar ki Çağşak köyüne gitmiş. Çağşak buraya iki günlük yol.</p>

  <p class="calibre4">Memed:</p>

  <p class="calibre4">Topalın orada olup olmadığını nasıl öğreniriz?</p>

  <p class="calibre4">Durmuş Ali:</p>

  <p class="calibre4">Kör Alinin bacısı orada, kocada. Daha iki gün önce geldi oradan. Gider ona sorarım.</p>

  <p class="calibre4">Memed, Receple Cabbara döndü:</p>

  <p class="calibre4">Topal Aliyi mutlaka bulmalıyız. Eğer Çağşak köyünde ise, oraya kadar gideriz.</p>

  <p class="calibre4">Cabbar:</p>

  <p class="calibre4">Olur, dedi.</p>

  <p class="calibre4">Çavuş:</p>

  <p class="calibre4">Ya benim yaram? diye sordu. Azdıkça azıyor.</p>

  <p class="calibre4">Memed:</p>

  <p class="calibre4">Sen gelme Çavuşum. İstersen burada kal. Burada sana Durmuş Ali emmi bakar.</p>

  <p class="calibre4">Bakarım kardaş dedi. İyi de saklarım.</p>

  <p class="calibre4">Çavuş, yıldırıma uğramış gibi irkildi:</p>

  <p class="calibre4">Ben mi? Ben sizden ayrılamam. Anladınız mı? Ölürüm gene ayrılamam. Ayrılamam ama, size de bir teklifim var. Adam gönderelim de o buraya gelsin.</p>

  <p class="calibre4">Durmuş Alinin yaşlı karısı da ötelerde oturuyordu. Söze karıştı:</p>

  <p class="calibre4">O yezid değil mi? dedi, Memedimi izleyip de başına bunca işleri açan, o yezid değil mi? Adam gönderirseniz kaçar. Başını alır yitirir. Dağlara düşer. O gavur gelir mi hiç?</p>

  <p class="calibre4">Durmuş Ali:</p>

  <p class="calibre4">Sen Topalı mı istiyorsun oğul? diye Memedin gözlerinin içine bakarak sordu.</p>

  <p class="calibre4">Memed:</p>

  <p class="calibre4">Topalı, dedi.</p>

  <p class="calibre4">Durmuş Ali:</p>

  <p class="calibre4">Siz iki gün şu bizim ahırlıkta yatar mısınız?</p>

  <p class="calibre4">Memed, hiç düşünmeden:</p>

  <p class="calibre4">Bir hafta da yatarız.</p>

  <p class="calibre4">Durmuş Ali:</p>

  <p class="calibre4">Şimdi ben, Kör Aliyi bindiririm ata, Seni Durmuş Ali istiyor diye, onunla haber gönderirim. Bir iz var izleyecek der, Kör Ali. Diyorlar ki, -Topal Ali iz sürmekten vazgeçmiş, yemin etmiş senin işten sonra. Benim için gelir Topal Ali. İzi sürmese de gelir. Sen ona bir kötülük etmezsin ya, Memed?</p>

  <p class="calibre4">Durmuş Alinin karısı gene atıldı:</p>

  <p class="calibre4">Etsin. Alsın hançerin altına Memedim onu, kıyık kıyık kıysın. Memedimin başına bu işleri hep o gavur çıkarmadı mı? Ormanın içinde, o olmasa kim bulabilirdi Memedimi? Memedim! dedi, Durmuş Ali adam göndersin getirsin onu. Sen şu kapının önünde parça parça et onu. Ben de köylüyü hep toplarım. Görsünler!</p>

  <p class="calibre4">Durmuş Ali:</p>

  <p class="calibre4">Deli deli söylenme avrat, dedi. Topal Ali onu Memede kötülük olsun diye yapmadı. İz sürerken o hiçbir şeyi düşünmez. Gözü dünyayı görmez. İyilik mi, kötülük mü yapıyor, bilmez. İz dedin miydi, aklı başından gider. Ormandan geldikten sonra görmedin mi yüzünü? Tüm kanı çekilmişti. Ölü yüzü gibiydi yüzü. Herkes ıspatçılık etti de, köyden kovulmayı, yersiz yurtsuz kalmayı göze aldı da Hatçenin üstüne ıspatçılık etmedi. Yurdunu yuvasını koydu da gitti. Memedim Topal Aliye bir şey yapma! Topal Ali kötü bir adam değil.</p>

  <p class="calibre4">Kadın:</p>

  <p class="calibre4">İyi adam olsun, kötü adam olsun Topal Ali. Senin başına bu işleri getirdi ya, öldür onu Memedim. Durmuş Ali adam gönderip getirtmezse onu, sen git, onu yılanın deliğindeyse de bul çıkar. Şu yanındaki koca hançeri var ya, sok karnına!</p>

  <p class="calibre4">Durmuş Ali kızdı.</p>

  <p class="calibre4">Bana bak avrat, dedi, Allahını dinini seversen karışma bu işlere.</p>

  <p class="calibre4">Kadın:</p>

  <p class="calibre4">Durmuş Ali! Aklını çelme oğlanın. Yapacağını yapsın.</p>

  <p class="calibre4">Durmuş Ali:</p>

  <p class="calibre4">Yapsın, dedi. Yapacağını yapsın da, öldürsün fukarayı. O, iz sürmek delisi. Memedin başına öyle işler geleceğini düşünmedi bile. Düşünseydi, gene iz sürerdi. İz sürme delisi. Öldürsün fukarayı Memed de, yüreği soğusun.</p>

  <p class="calibre4">Kadın:</p>

  <p class="calibre4">Bir yüreğim soğur ki, dedi, buz gibi olur. Onun kanlı ölüsünü bir görsem!...</p>

  <p class="calibre4">Durmuş Ali:</p>

  <p class="calibre4">Bir şey yapmazsın öyle mi Memedim? Fukaraya bir şey yapmazsın?</p>

  <p class="calibre4">Memed, ağır, tok bir sesle:</p>

  <p class="calibre4">Ben de ona iz sürdüreceğim, dedi.</p>

  <p class="calibre4">Kadın:</p>

  <p class="calibre4">İzi sürdür. Sonra da hakla o gavuru. Seni bu hallere soktu. Hatçem de mahpuslarda, onun yüzünden çürür.</p>

  <p class="calibre4">Durmuş Ali Memedin kulağına eğildi:</p>

  <p class="calibre4">Onun izini mi? diye sordu.</p>

  <p class="calibre4">Memed, gözleriyle evet, yaptı.</p>

  <p class="calibre4">Durmuş Ali:</p>

  <p class="calibre4">İşte buna sevindim Memedim. Çok sevindim. Kör Aliyi gider &nbsp;şimdi yataktan kaldırırım, yola düşürürüm. Topal Ali, dağ demez, tepe demez koşarak gelir. Şimdi, sizin yatağınızı bizim ahıra yapsınlar, iki gün orada yatacaksınız.</p>

  <p class="calibre4">Sonra Durmuş Ali:</p>

  <p class="calibre4">Avrat! diye seslendi, öyle deli deli, dipsiz laflar edeceğine, ahıra yatak yapın da misafirler uyusunlar. Ben Kör Aliye gidiyorum.</p>

  <p class="calibre4">Kadın:</p>

  <p class="calibre4">Git, dedi, Cehennemin zıbarasına.</p>

  <p class="calibre4">Ufak tefek, saçları sütbeyaz olmuş, dişleri tüm düşmüş, ağzı bir torba gibi büzülmüş, koyu esmer, çakır gözlü bir kadındı. Memedin yanına yaklaştı. El ve kol işaretleriyle, çok önemli gizler söyleyecek bir tavır takınarak, Gel! gel! yanıma yaklaş, dedi. Memedin kulağına eğildi:</p>

  <p class="calibre4">İnanma bu namussuzlara, güvenme bunlara. Durmuş Ali emmine de güvenme. Bunlar hep o gavur Abdinin adamları. Belki şimdi, seni ahıra sokarlar, arkasından da gider candarmaya haber verirler. İnanma onlara. Durmuş Ali emmine de güvenme. Onun için ben, gider, iki gün değirmenin orda beklerim. Candarmalar gelirken size haber ulaştırırım. Dışarı çıkar kaçarsınız. Yaa Memedim sana kötülük gelmesini bir ben istemem bu köyde. Sen Dönemin bana teberiğisin. Senin baban ne iyi adamdı! Sen onun bana teberiğisin. Yatağınızı yaptırayım ahıra! Hemen yatar mısınız?</p>

  <p class="calibre4">Uykusuzluktan öldüm Hürü ana, dedi Memed, öldüm üç günden beri...</p>

  <p class="calibre4">Hürü:</p>

  <p class="calibre4">Vay, dedi. Benim gözüm önüme aksın. Vay! dedi.</p>

  <p class="calibre4">Kadınlara bağırdı:</p>

  <p class="calibre4">Gavurun kızları, gavurun kızları! Çocuklar uykusuzluktan ölüyorlarmış da bizim haberimiz yokmuş. İneklerin eski ahırına yatak götürün. Samanların üstüne serin.</p>

  <p class="calibre4">Recep Çavuş:</p>

  <p class="calibre4">Oyyy, dedi. Oy anam!</p>

  <p class="calibre4">Memed:</p>

  <p class="calibre4">Ne oldu Çavuş? diye sordu.</p>

  <p class="calibre4">Çavuş:</p>

  <p class="calibre4">Baksana boynuma. Nasıl da şişti! Baksana! Omuzlarımın arası almıyor.</p>

  <p class="calibre4">Memed:</p>

  <p class="calibre4">İlaç yaparız şimdi.</p>

  <p class="calibre4">Hürü:</p>

  <p class="calibre4">Sana şimdi Hürü anan bir ilaç yapar ki, hiçbir şeyciğin kalmaz.</p>

  <p class="calibre4">Yataklar çabucak ahıra götürüldü. Misafirler de arkasından ahıra gittiler. Ahırın orta direğinde küçücük bir çıralık asılıydı. İpil ipil yanıyordu. Ahır yarısına kadar samanlarla doluydu. Saman kokusu insanın genzini yakıyordu. Saman kokusu bir hoş, tozlu bir kokudur. Bir tarafta da tezek yığılıydı. Tezekler de acı kokar. Ahırın tavanı örümcek ağlarıyla doluydu. Örümcek ağlarına saman çöpleri yapışmıştı, sarkıyorlardı. Binlerce saman çöpü... Kadınlar kapıyı kapayıp çıktılar.</p>

  <p class="calibre4">Küçücük pencereden alacakaranlığın ilk ışıkları sızıyordu. Şafak attı atacak. Yataklar samanların üzerine yapılmıştı. Cabbar yatağın başında durmuş, gözleri kapalı esne babam esne ediyordu.</p>

  <p class="calibre4">Recep Çavuş, kaldırdı kendisini yatağın üstüne attı:</p>

  <p class="calibre4">Ben yanıyorum çocuklar, dedi. Hepimiz uyumayalım. Birimiz</p>

  <p class="calibre4">nöbet tutsun.</p>

  <p class="calibre4">Memed:</p>

  <p class="calibre4">Siz uyuyun; dedi. Ben nöbeti tutarım.</p>

  <p class="calibre4">Memed kederinden ölüyordu.</p>

  <p class="calibre4">Cabbar, yatağa girer girmez uyudu. Recep Çavuş inliyordu. Memed, tüfeğini almış samanlığın üst başına çıkmış, başını dizleri üstüne koymuştu.</p>

  <p class="calibre4">Öğleye doğru Hürü, misafirlere yemek getirdi. Çavuş daha inliyordu. Bunu gören Hürü:</p>

  <p class="calibre4">Tüh, dedi, unuttum.</p>

  <p class="calibre4">Memed:</p>

  <p class="calibre4">Neyi unuttun Hürü ana? diye sordu.</p>

  <p class="calibre4">Hürü Recebi göstererek:</p>

  <p class="calibre4">Bu kardaşın yarasının ilacını...</p>

  <p class="calibre4">Hemen geri gitti.</p>

  <p class="calibre4">Onlar, yemeği bitirmişlerdi ki, Hürü, elinde tüten bir kapla geldi. Bu ilacı babam yapardı. Vurulanları hemencecik iyi ederdi bu ilaç. Ben de kardaş için yaptım.</p>

  <p class="calibre4">Recep Çavuşun yarasını çabuk çabuk çözmeye başladı. Elleri alışkan ellerdi. Sargılar yaraya yapışmıştı. Açmak kolay olmadı.</p>

  <p class="calibre4">Hürü:</p>

  <p class="calibre4">Vay benim kardaşım, dedi, yaran da azmış. Vay benim kardaşım!</p>

  <p class="calibre4">Recep Çavuş dişlerini sıkarak inliyordu. Hürü yarayı ilaçladı. Tertemiz sardı.</p>

  <p class="calibre4">Recep Çavuş:</p>

  <p class="calibre4">Ellerine sağlık bacı. Güzel ellerine sağlık, dedi. Rahatladı.</p>

  <p class="calibre4">Cabbar Memede:</p>

  <p class="calibre4">Sen de yat kardaş, dedi. Ben beklerim.</p>

  <p class="calibre4">Hürü:</p>

  <p class="calibre4">Ben de değirmenin oraya gidiyorum. Bir gavurluk yapmasın bunlar. Candarmaları öteden görür görmez size haber ulaştırırım. Bu evde Memedime kimse kötülük edemez. Güzel Dönemin oğluna... Varır değirmenin oraya giderim. Bakarım candarmaların yoluna.</p>

  <p class="calibre4">Memed yatağa girdi ama, bir türlü uyku tutmuyordu. Günlerdir uykusuz, günlerdir yorgundu ama, gene de uyku tutmuyordu. Anasının ölümü, Hatçenin mahpusluğu çok koymuştu ona. Memed, bunca felaketlerin altında bunalmış gibiydi. Boğulacak gibi oluyordu bazı bazı. Yüreği ateş aleve kesmişti. Kendisini bir düşünceye kaptırıyor, bir daha kurtaramıyordu. Neden olursa olsun, bazen kendisinden, insanlardan, arkadaşlarından, her şeyden ürküyordu. Ama içinden geçen hiçbir şeyi, hiç kimseye belli etmiyordu. Gece yarısı olmuştu ki, Cabbar onu uyandırdı:</p>

  <p class="calibre4">Uykum geldi, dedi. Nöbeti al.</p>

  <p class="calibre4">Memed zaten uyumamıştı. Kalktı. Tüfeğini kucağına aldı. Yataktan çıktı. Samanın tepesine gitti oturdu. Dizlerini göğsüne doğru çekip, başını üstüne koydu. Düşüncelere daldı gitti.</p>

  <p class="calibre4">Sabaha karşı biraz dalmıştı: Samanlığın kapısı açılır açılmaz tüfeğine davrandı.</p>

  <p class="calibre4">Durmuş Ali:</p>

  <p class="calibre4">Ne o İnce Memed, beni mi vuracaksın? diye gülümsedi.</p>

  <p class="calibre4">Memed karşılık vermedi.</p>

  <p class="calibre4">Durmuş Ali:</p>

  <p class="calibre4">Kör Ali, Topalı aldı getirdi. Evdeler. Uyandır arkadaşlarını da eve gel. Topal Aliye işi anlattım. Çok korkuyor. Korkusundan ölecek. Bizim avrat da Topala etmediğini koymadı. Herifin üstüne atılıp yüzüne tükürdü. Seni İnce Memed öldürmezse, ben öldürürüm, dedi. Topalda öd kalmadı bunun üstüne. Beni öldürtmek için mi getirdin, diyor, titrir titriyordu. Korkusundan ölecek.</p>

  <p class="calibre4">Memed, Topal Alinin geldiğini öğrenince, yüzünde inceden bir sevinç dolaştı. Cabbar da uyanmıştı. Çavuşu uyandırmayalım diye düşündüler. Kızacağını düşünerek uyandırdılar sonra.</p>

  <p class="calibre4">Cabbar:</p>

  <p class="calibre4">Kalk, dedi, Recep Çavuş. Kalk! Ünlü izci Topal Ali gelmiş.</p>

  <p class="calibre4">Onunla konuşmamız gerek.</p>

  <p class="calibre4">Recep Çavuş boynunu tutamayarak:</p>

  <p class="calibre4">Topal Ali mi? diye hayretle sordu. Topal Ali mi?</p>

  <p class="calibre4">Cabbar:</p>

  <p class="calibre4">İzci Topal Aliiii... diye uzattı. Topal Aliiii...</p>

  <p class="calibre4">Recep Çavuş:</p>

  <p class="calibre4">Vay anasını, dedi. Vay anasını! Demek geldi ha? Oy... oy... oyyy. Boynum kırıldı.</p>

  <p class="calibre4">Cabbar:</p>

  <p class="calibre4">Noluyor Recep Çavuş? Etme canını!</p>

  <p class="calibre4">Memed:</p>

  <p class="calibre4">Kalkın, dedi. Varalım şunun yanına.</p>

  <p class="calibre4">Recep Çavuş:</p>

  <p class="calibre4">Bekleyin, dedi. Giyitlerini çırpmaya başladı. Gümüş savatlı takımlarını yerli yerince düzeltti. Bıyıklarını uzun uzun burdu. Gümüş tarağını çıkarıp, saçlarını düzgünce taradı. Gönlü götürüp de ayaklarına bir türlü bakamıyordu. Ayakkaplarının tabanı tamamen gitmişti. Fesinin tozunu koluyla aldı.</p>

  <p class="calibre4">Cabbar dayanamayarak:</p>

  <p class="calibre4">Haydi Çavuş, dedi, ayakkaplarımız azıcık kötü ya, ne yapalım?</p>

  <p class="calibre4">Çavuş:</p>

  <p class="calibre4">Ne yapalım? dedi.</p>

  <p class="calibre4">Evden içeri girdiklerinde ocağın başında oturan Topal Ali ayağa kalkmaya uğraştı. Azıcık da kalkabildi. Sonra geri oturdu. Yüzü kül kesilmişti.</p>

  <p class="calibre4">Kör Ali:</p>

  <p class="calibre4">Getirdim Ali kardaşı, dedi.</p>

  <p class="calibre4">Memed:</p>

  <p class="calibre4">Sağol, dedi.</p>

  <p class="calibre4">Recep Çavuş dişlerini sıkarak Topal Alinin gözlerinin içine baktı:</p>

  <p class="calibre4">O izci deyyusu sen misin? Ulan hiç Allahtan korkmadın mı? Kuldan haya etmedin mi? diye bağırdı.</p>

  <p class="calibre4">Topal Ali, önüne, ocağın küllerine gözünü dikmiş kıpırdamıyordu.</p>

  <p class="calibre4">Memed:</p>

  <p class="calibre4">Çavuşum sus, dedi. Ben konuşayım Ali Ağa ile.</p>

  <p class="calibre4">Çavuş hiddetle:</p>

  <p class="calibre4">Konuş bakalım! Sen konuş bu deyyus, namussuz, vicdansızla.</p>

  <p class="calibre4">Memed, Topal Alinin yanına geldi, diz dize oturdu.</p>

  <p class="calibre4">Ali Ağa! dedi, sana işim düştü. Benimle azıcık dışarı çıkar mısın?</p>

  <p class="calibre4">Topal Ali olduğu yerde öylecene donmuş kalmış:</p>

  <p class="calibre4">Memedim, hiç böyle olacağı aklıma gelmediydi. Kıyma bana! Çoluk çocuğum var. Kıyma! diye yalvardı.</p>

  <p class="calibre4">Memed:</p>

  <p class="calibre4">Korkma! Dışarda sana gizli bir şey söyleyeceğim.</p>

  <p class="calibre4">Topal Ali:</p>

  <p class="calibre4">Kıyma bana! diye inledi. Nolursun kıyma! Ben ettim, sen etme kardaş!</p>

  <p class="calibre4">Memed:</p>

  <p class="calibre4">Kalk ayağa da sana bir şey söyleyeceğim şu köşede.</p>

  <p class="calibre4">Topal Alinin yüzünde bir damla kan kalmamıştı. Titriyordu:</p>

  <p class="calibre4">Nolursun, dedi, kıyma bana! Öksüz koyma çocuklarımı. Tabanıyın altını öpeyim Memed kardaş. Ben ettim, sen etme!</p>

  <p class="calibre4">Recep Çavuş kızdı:</p>

  <p class="calibre4">Eeee, dedi, Topal deyyus, kırdığın ceviz kırkı geçti. Kalkma bakalım.</p>

  <p class="calibre4">Yan tarafında asılı hançeri çekti.</p>

  <p class="calibre4">Memed:</p>

  <p class="calibre4">Çavuşum, dedi, dokunma şu adama.</p>

  <p class="calibre4">Çavuş:</p>

  <p class="calibre4">Dokunmayalım, diye başını salladı. Dokunmayalım kardaş. Bize ne? Al da başına çiçek diye sok Topal Aliyi.</p>

  <p class="calibre4">Hançeri isteksiz isteksiz geri yerine soktu.</p>

  <p class="calibre4">Memed:</p>

  <p class="calibre4">Korkma Ali Ağa, dedi, sana hiçbir şey yapacak değilim. Seni vuracak olsam, oturduğum yerde de vururdum. Kulağına gizli bir şey söyleyeceğim.</p>

  <p class="calibre4">Topal Ali:</p>

  <p class="calibre4">Çoluk çocuğumun vebaline kalma, diye ayağa kalktı. Topal ayağını arkadan sürüye sürüye damın karanlık köşesine gitti durdu. Onun arkasından Memed de kalktı, yürüdü, yanına vardı:</p>

  <p class="calibre4">Bana bak, dedi, Topal Ali, bunca felaketi sen açtın başıma.</p>

  <p class="calibre4">Neyse. Yiğitlik de yaptın. Onlar geçti gitti. Biz şimdiye bakalım. Sen bir iz süreceksin. Topal Ali:</p>

  <p class="calibre4">Vallahi, dedi, senin meseleden sora ben iz sürmemeye yemin ettim. Öldür beni. Yemin ettim süremem. Elimi bir daha kana bulaştıramam.</p>

  <p class="calibre4">Memed:</p>

  <p class="calibre4">Sürmezsen, seni o zaman öldürürüm işte.</p>

  <p class="calibre4">Topal Ali, boynunu büktü:</p>

  <p class="calibre4">Bunu bana etme! dedi. Allah aşkına etme!</p>

  <p class="calibre4">Memed:</p>

  <p class="calibre4">Süreceksin, dedi, hiç yalvarıp yakarma.</p>

  <p class="calibre4">Topal Ali:</p>

  <p class="calibre4">Bu da ne izi? diye usulca sordu.</p>

  <p class="calibre4">Memed:</p>

  <p class="calibre4">Abdi Ağanın izi, dedi. Onu bulacaksın. Yılanın deliğinde, kuşun kanadının altındaysa da bulacaksın. Onu bulmazsan... O zaman işte:</p>

  <p class="calibre4">Topal Ali:</p>

  <p class="calibre4">Oooooh bre kardaş! dedi, bu muydu benden istediğin? İstediğin Abdi olsun. Cehennemde ise de bulur çıkarırım. Ya kasabada, ya Avşar köyünde, ya da Sarıbahçededir şimdi. Üç yerin birisinde... Gelin benimle Çukurovaya, elimle koymuş gibi bulayım onu. Bulayım da teslim edeyim o gavuru. O gavur benim evimi başıma yıktı. Yalancı şahitlik etmedim diye. Çoluk çocuk aç kaldık, Çağşak köyünde. Elin içinde garip garip kaldım kardaş. O gavuru parça parça et. Onu bulmak için elimden ne gelirse yaparım. Eşkıya da olurum. Eşkıya olur seninle dağlarda gezerim.</p>

  <p class="calibre4">Memed:</p>

  <p class="calibre4">Tamam, dedi. Hadi gidip ocağın başına oturalım. Gerisini sonra konuşuruz. Söyleme kimseye. Durmuş Ali de çaktı işi. Ama kimseye söylemez o.</p>

  <p class="calibre4">Topal Ali:</p>

  <p class="calibre4">İsterse dünya duysun. Bana vız gelir. Şu adamın, köylüye, sana, Hatçeye, sonra da bana ettiği var ya yüreğime dağ gibi oturdu. Dünya duysun. Çok çok olmazsa alırım bir tüfek katılırım yanına. Vız gelir alimallah...</p>

  <p class="calibre4">Memed, ocağın başına geldi oturdu. Topal Alinin yüzü gülüyordu.</p>

  <p class="calibre4">Durmuş Ali:</p>

  <p class="calibre4">Yüzün gülüyor Topal, dedi. Yoksa yeni bir iz mi çıktı gene?</p>

  <p class="calibre4">Topal:</p>

  <p class="calibre4">Yok, dedi, Memed kardaşın gönlünü aldım da ona seviniyorum. Recep Çavuş, Cabbar, Topal Ali, Memed artık dört kişi olarak ahıra döndüler.</p>

  <p class="calibre4">Samanlıktan çıkıp yola düştüklerinde daha gün doğmamıştı.</p>

  <p class="calibre4">Memed:</p>

  <p class="calibre4">Sağlıcağlan kal Hürü ana! Durmuş Ali emmi, sağlıcağlan kalın cümleniz, dedi, yürüdü.</p>

  <p class="calibre4">Köy yavaş yavaş uyanıyordu. Bir iki bacadan duman tütmeye başlamıştı.</p>

  <p class="calibre4">Hürü hışımla:</p>

  <p class="calibre4">Memed! Memed! dedi. O gavur Topalı kıyma gibi kıymazsan, o yezidi kıymazsan sana hakkımı helal etmem. Dönenin kemikleri de mezarında sızlar. Duydun mu dediklerimi?</p>

  <p class="calibre4">Durmuş Ali:</p>

  <p class="calibre4">Yolun açık olsun yavrum, dedi. Bakma bu delinin sözlerine.</p>

  <p class="calibre4">Topal Aliye döndü:</p>

  <p class="calibre4">Ali sen de kusura kalma. Avratların yaşlılığı da cip beter oluyor.</p>

  <p class="calibre4">Köyün dışına çıktıklarında Topal Ali:</p>

  <p class="calibre4">O gavurun ölümünü gözümle göreceğim ha! dedi, dudaklarını yaladı. Hoşuna gidecek bir iş olursa, hep dudaklarını yalardı. Beni iyi dinle Memed kardaş, dedi. Sana çok kötülük ettim. Sana çok iyilik etmek isterim bundan sonra da. Bu gavuru temizledikten sonra da, sana yardım yapmak isterim. Sen merhametli, sen iyi bir çocuksun. Senin yerinde başkası olsaydı, beni çoktan öldürürdü. Sen anladın ki bunda benim suçum yok. Bak, bile bile yalan söyleyerek Hatçenin üstüne şahitlik etseydim, o zaman suçum büyük olurdu.</p>

  <p class="calibre4">Recep Çavuş çoktandır söze karışmıyordu. Topala:</p>

  <p class="calibre4">Demek sen iyi iz sürersin? diye sordu.</p>

  <p class="calibre4">Topal:</p>

  <p class="calibre4">Sürerdim, dedi. Sonra yemin ettim. İnsan izi sürmemeye yemin ettim.</p>

  <p class="calibre4">Recep Çavuş:</p>

  <p class="calibre4">Hayvanlardan ne istersin öyleyse?</p>

  <p class="calibre4">Topal:</p>

  <p class="calibre4">Ağam, dedi, geyik meyik izi sürerim gayri. Ava gidenlerle. Onu da yapmazsam ölürüm. Ben iz sürmesem ölürüm.</p>

  <p class="calibre4">Cabbar:</p>

  <p class="calibre4">Yaa! dedi.</p>

  <p class="calibre4">Recep Çavuş gene bir:</p>

  <p class="calibre4">Vay anam vay! çekti.</p>

  <p class="calibre4">Asılı kayanın düzlüğüne gelinceye kadar bir daha ağızlarını açmadılar. Yollara çiğ düşmüştü. Buradaki toprak kırmızıydı. Bir de koku geliyordu topraktan. Çukurova kokusu gibi bir şey.</p>

  <p class="calibre4">Recep Çavuş:</p>

  <p class="calibre4">Vay vay! dedi. Vay vay vay anam! Dizlerim kırılıyor. Başımı tutamıyorum!</p>

  <p class="calibre4">Cabbar:</p>

  <p class="calibre4">Etme bre Recep Çavuş, dedi. Ne oldu sana böyle?</p>

  <p class="calibre4">Recep Çavuş:</p>

  <p class="calibre4">Vay vay vay anam! diye inliyordu boyuna.</p>

  <p class="calibre4">Topal Ali:</p>

  <p class="calibre4">Yara çok şişmiş. Böyle olmaz. Gittikçe daha azar. Bir köye inelim. Bu yakında Sarı Ümmetin evi var. İsterseniz oraya gidelim. İyi adamdır.</p>

  <p class="calibre4">Recep Çavuş:</p>

  <p class="calibre4">Olmaz, dedi. Bir yara için evlerde kalamam. O gavurun arkasını bırakamam. Sonra da kızdı. Memed, Cabbar gelin buraya. Bu iz sürmede çetebaşılığı bana vereceksiniz. Ne dersem emrimden çıkmayacaksınız. Kabul mü?</p>

  <p class="calibre4">Memed:</p>

  <p class="calibre4">Kabul Çavuş, dedi.</p>

  <p class="calibre4">Cabbar:</p>

  <p class="calibre4">Nolacaksa kabul, dedi. Ne yapacaksın bakalım?</p>

  <p class="calibre4">Recep Çavuş:</p>

  <p class="calibre4">Emrime kim karşı koyarsa vururum, dedi. Babam olsa vururum.</p>

  <p class="calibre4">Cabbar:</p>

  <p class="calibre4">Peki, dedi, ne yapacaksın? Kimse emrinden çıkmayacak. Yapacağını söyle.</p>

  <p class="calibre4">Recep Çavuş:</p>

  <p class="calibre4">Karışma gerisine, dedi, Topal Aliye döndü:</p>

  <p class="calibre4">Topal Ali, dedi, sen iyi iz sürersin. Bu Abdi gavurunun yerini bulmaya söz verdin.</p>

  <p class="calibre4">Topal Ali:</p>

  <p class="calibre4">Söz verdim, dedi. Söz vermesem bile onu ben öldürmek isterim. Çiğ çiğ yemek isterim ben onu.</p>

  <p class="calibre4">Recep Çavuş:</p>

  <p class="calibre4">Şimdi gel karşıma. Söyle bakalım, sence nerededir Abdi şimdi?</p>

  <p class="calibre4">Topal:</p>

  <p class="calibre4">Şimdi yerini bilemem. Ya kasabada, ya Avşar köyündedir. Belki de ta Yüreğire inmiştir. Arıyacağınızı biliyorsa, mutlak Yüreğir düzlüğüne inmiştir. Yüreğire eşkıya inemez. Düzlükte barınamaz.</p>

  <p class="calibre4">Recep Çavuş:</p>

  <p class="calibre4">Peki, Yüreğire inmişse ne yapacağız?</p>

  <p class="calibre4">Topal Ali:</p>

  <p class="calibre4">Ben onu gözederim. Ne zaman Yüreğirden ayrılırsa, size haber veririm. Ben onun peşini bırakmam.</p>

  <p class="calibre4">Recep Çavuş:</p>

  <p class="calibre4">Şimdi? diye sordu.</p>

  <p class="calibre4">Topal:</p>

  <p class="calibre4">Siz şimdi Sarı Ümmetin evinde kalırsınız: Ben Çukurovaya iner yerini bulurum onun. Gelir size haber veririm. Haydi Sarı Ümmete gidelim. Bize uzaktan akraba gelir. O gavur dinliyi de hiç sevmez.</p>

  <p class="calibre4">İkindine doğru Sarı Ümmetin ormanlık bir tepedeki tek başına, yapayalnız kalakalmış evine geldiler.</p>

  <p class="calibre4">Topal Ali Ümmete:</p>

  <p class="calibre4">İşte bizim İnce Memed bu, dedi, tanıttı.</p>

  <p class="calibre4">Ümmet:</p>

  <p class="calibre4">Kardaş, dedi, dağa çıktığını duydum da çok sevindim. Seni görmeyi çok arzuluyordum.</p>

  <p class="calibre4">Topal Ali, onları öyle, evin avlusunda bırakıp gerisin geri döndü, yürüdü.</p>

  <p class="calibre4">Sarı Ümmet arkasından:</p>

  <p class="calibre4">Bir kahve içip de öyle gideydin Ali kardaş, diye seslendi.</p>

  <p class="calibre4">Topal Ali, dönmeden, kendi kendine söylenircesine:</p>

  <p class="calibre4">İşim var Ümmet kardaş, dedi. Acele işim var.</p>

  <p class="calibre4">Topal, ayağını ta arkadan sürüyerek hızlı hızlı, koşarcasına devrilip kalka kalka yürüyordu.</p>

  <p class="calibre4">Gece, usuldan bir rüzgar esiyordu.. Donuk bir ay vardı. Ağaçların arasından pare pare dökülüyordu.</p>

  <p class="calibre4">Kuşun kanadının altına saklanmışsa da bulurum onu, dedi kendi kendine.</p>

  <p class="calibre4">Gözünün önüne, evinin yıkılışı geldi. Yıllar yılı çalışıp tertemiz yaptığı, donattığı evi bir saatin içinde Abdi Ağanın adamlarınca yıkılmış, viraneye çevrilmişti. Bunun üstüne dişlerini sıktı. Biraz daha hızlı yürüdü.</p>

  <p class="calibre4">Kasabaya girdiğinde yeni yeni sabah oluyordu. Pazaryerine geldi. Süpürgeci Muhacır Murat pazaryerini toz kaldırarak süpürüyordu. Muratın üşümüş bir hali vardı. Murata bir selam vererek kahveci Tevfiğin kahvesine aynı hızla yürüdü. Kahve daha yenice açılmıştı. Bir çay istedi. Tüten bir çay getirdiler. Heyecandan içi içine sığmayarak dükkanlar açılıncaya kadar kahvede bekledi.</p>

  <p class="calibre4">Günün ilk ışıkları kasabanın ak taşlı kaldırımlarına dökülürken, Mustafa emminin dükkanına gitti. Mustafa emmi Maraşlı, hoş, ak sakallı bir adamdı. Dükkanı daha açmamıştı. Ali dükkanın kapısına sırtını verdi oturdu. Bekledi. Önünden burnunu yere sürerek bir uyuz köpek geçti. Kör Hacının nal dövdüğü yer karşıdaydı. Az sonra Kör Hacı geldi, tezgahın başına geçti, türkü söyleyerek nal dövmeye başladı. Karşı duvarın dibindeki gübrelik buğulanıyordu. Gün iyice değince, buğu çekildi. Sonra da yukardan aşağı Mustafa Efendinin geldiği görüldü. Mustafa Efendi dükkanının kapısında Topal Aliyi görünce sabah sabah, güldü:</p>

  <p class="calibre4">Ne o Ali, dedi, ne o? Hırsızın izini bizim dükkanın içine mi getirdin?</p>

  <p class="calibre4">Topal Ali gerilerek doğruldu:</p>

  <p class="calibre4">Öyle oldu, diye karşılık verdi.</p>

  <p class="calibre4">Mustafa Efendi dükkanını açıp içeri girdikten sonra:</p>

  <p class="calibre4">Gel bakalım Ali, nerelerdeydin bre kardaşım? Hiç görünmedin.</p>

  <p class="calibre4">Ali:</p>

  <p class="calibre4">Sorma, dedi. Felaket üstüne felaket.</p>

  <p class="calibre4">Mustafa Efendi:</p>

  <p class="calibre4">Duydum.</p>

  <p class="calibre4">Topal Ali:</p>

  <p class="calibre4">Duyduğun gibi..</p>

  <p class="calibre4">Mustafa Efendi:</p>

  <p class="calibre4">Abdi bunu iyi etmemiş, dedi. Beş vakit namazında niyazında ama, iyi etmemiş. Sana yaptığı insanlığa yakışmaz.</p>

  <p class="calibre4">Topal Ali:</p>

  <p class="calibre4">Abdi Ağa burada imiş duyduğuma göre, diye Mustafa Efendiyi yokladı. Ne geziyor ola? O buralardaysa ben gezmeyim kasabada. Sonra başıma iş getirir.</p>

  <p class="calibre4">Mustafa Efendi:</p>

  <p class="calibre4">Korkma Ali,' dedi, o canının derdine düşmüş. O çocuk var ya eşkıya çıkmış. Gözü pek bir çocukmuş: Kasabada bile duramıyor. Dün geldi benden sigara, kibrit aldı heybesine yerleştirdi. Atı dört nala kaldırdı, Aktozlu köyüne gitti. O köyden yer yurt alacakmış. Dinsizin hakkından imansız gelir. Sen tevekkel ol yeter ki... O sana etti. Bak, el kadar çocuğun önünden bucak bucak kaçıyor.</p>

  <p class="calibre4">Aktozlu köyünde kimin evinde durur ola? Çaktırmadan bir daha yokladı.</p>

  <p class="calibre4">Mustafa Efendi:</p>

  <p class="calibre4">Kimin evinde olacak, dedi. Muhtar Hüseyinin evinde. O akraba gelir ona.</p>

  <p class="calibre4">Topal Ali, Aktozluda olup olmadığını iyice sağlamlamak için:</p>

  <p class="calibre4">O, dedi. Aktozlu köyünü hiç sevmez. Çukurovaya inince dayısının oğlunun evinde kalır Sarıbahçe köyünde.</p>

  <p class="calibre4">Mustafa Efendi:</p>

  <p class="calibre4">Ne diyorsun bre Ali? diye çıkıştı. Adamcağız sapsarı kesilip kehrübara dönmüş, tüm kanı çekilmiş. Dayısı oğlu gibi mazlum bir adama canını güvenir mi hiç? Ne hin oğlu hindir o Abdi! Duyduk ki, birkaç gün önce, o eşkıya çocuk Abdinin evini basmış. Çocuklarını öldürecekmiş, sonradan merhamete gelmiş, vazgeçmiş. Bir candarma müfrezesi gitti eşkıya çocuğun takibine. Adı İnce Memed miymiş ne? Bunu duyan Abdi çıkar mı Aktozlu köyünden? Muhtar Hüseyin yiğit adam. Ölmeden evinden misafir vermez. O, ne hin oğlu hin o! Hiç gider mi Sarıbahçe köyüne? Şimdi git, Hüseyinin ocağının başında bulursun onu. Elinle koymuş gibi.</p>

  <p class="calibre4">Topal Ali:</p>

  <p class="calibre4">Eden bulur, dedi. O, bana etti, Allah da ona... Daha çok sürüm sürüm sürünür inşallah el kapılarında. Daha çok ecel teri döker.</p>

  <p class="calibre4">Mustafa Efendi:</p>

  <p class="calibre4">Sen tevekkel ol, diye söylendi. Sen tevekkel ol. Eden bulur. Abdi Ağanın yerini tam tamına öğrenmesine karşın gene içi götürmedi. İnceyi boş yere getiririm de, şu Çukurovanın düzünde başını belaya sokarım diye düşündü.</p>

  <p class="calibre4">Mustafa Efendiden biraz helva, karşıki fırından da bir ekmek aldı, Aktozlu köyüne doğru yola düştü.</p>

  <p class="calibre4">Kasabayı çıkınca bir saat sonra Ağcasazın bataklığı başlar. Bükler, orman misalidir. Pırıl pırıl Savrun çayı büklerin arasından kirlenerek geçer, Ağcasazın çamuruna karışır. Aktozlu köyü Ağcasazın kıyısındadır. Sıtmaya yakalanmamış insanı yok gibidir.</p>

  <p class="calibre4">Yalnızdutun kamışlığında yolunu şaşırır gibi oldu. Orada burada iz aradı. Bir çakal izini sürmeye başladı. İz, bataklığa bataklığa gidiyordu. İzi bulduğuna hem seviniyor, hem kızıyordu. İçinden, çakal delirmiş, diyordu. Ama izi de bırakmıyordu. Çakala küfrede ede izi sıra gitti. En sonunda iz onu kuraklığa çıkardı. Bu köpoğlu çakalda iş var, dedi. Bütün çakallar akıllı olur zaten...</p>

  <p class="calibre4">Uzun sözün kısası, ikinci gün kuşluk vakti, Aktozlu köyüne girdi. Köy, yirmi beş otuz evlik bir köydü. Köyün evleri tüm huğdu. Huğların üstünün otu yepyeniydi. Bütün bataklık köylerinin huğlarının üstü yeni olur. Bataklık yanlarındadır. Biçiverir sazlrı, bağlayıverirler evlerin üstüne. Bataklığa uzak köylerin huğlarının üstünün otları güneş yiye yiye seyrelmiş, gümüşlenmiştir.</p>

  <p class="calibre4">Topal Ali Aktozlu köyünün ıssızlığına karıştı. Ortalıkta siniler sinek yoktu. Yalnız, çitleri bel vermiş küçücük bir huğun kapısından bir kadın başını uzatıp geri çekti.</p>

  <p class="calibre4">Topal Ali:</p>

  <p class="calibre4">Bacı! diye seslendi arkasından. Hatun bacı, Hüseyin Ağanın evi nerede?</p>

  <p class="calibre4">Kadın, kapıya geri döndü. Köyün orta yerindeki yarısı ot yarısı çinkoyla örtülü uzun bir huğu gösterdi. Ali, topal bacağını sürükleyerek, nefesi tutulacak kadar heyecanla eve doğru yürümeye başladı.</p>

  <p class="calibre4">Evin büyük kapısı açıktı. Bir an kapının önünde durdu. İçerdeki uzun boylu adam kapının önüne gelerek:</p>

  <p class="calibre4">Ne istiyorsun kardaşım? dedi.</p>

  <p class="calibre4">Topal:</p>

  <p class="calibre4">Ben Abdi Ağanın köylüsü olurum. Ona bir haber getirdim dedi.</p>

  <p class="calibre4">Gir içeri.</p>

  <p class="calibre4">Uzun evi bir uçtan bir uca geçerek kilim döşeli, ocaklığı gürül gürül yanan bir odaya geldi. Ocaklığın başında, ateşe doğru eğilmiş, usul usul tespih çeken, uyuklarcasına sallanan Abdi Ağayı gördü. Odanın kapısında bir zaman bekledi. Abdi Ağa, gene öyle uykulu uykulu sallanıp duruyordu. Arkadan yetişen uzun boylu adam:</p>

  <p class="calibre4">Ağa, dedi, sizin köyden biri gelmiş.</p>

  <p class="calibre4">Ağa, ağır ağır, oralı olmayarak başını kaldırdı. Gözlerini Alinin üstüne dikti. Ali, topal yanına devrilecekmiş gibi duruyordu. İlkin Ağa Aliyi tanıyamadı. Gözlerini kirpiştirerek baktı. Tanıyınca rengi ata. Birşeyler söyleyecek oldu. Yarım kaldı. Ne dediği anlaşılmadı. Ali, onun yanına doğru yürüdü. Abdi Ağanın gözleri büyüdü. Elindeki tespih düştü:</p>

  <p class="calibre4">Gel bakalım yanıma oğlum Ali, diyebildi. Köyden bir haber mi getirdin?</p>

  <p class="calibre4">Ali, yanına, ocağın yakınına oturdu.</p>

  <p class="calibre4">Abdi Ağa:</p>

  <p class="calibre4">De bakalım, bir haber mi? dedi.</p>

  <p class="calibre4">Ali ayakta duran adama doğru bir iki göz attı. Abdi Ağa anladı.</p>

  <p class="calibre4">Adama:</p>

  <p class="calibre4">Gizli konuşacaklarımız var, Osman. Şen azıcık çık hele.</p>

  <p class="calibre4">Uzun boylu adam çıktı, kapıyı kapadı.</p>

  <p class="calibre4">Abdi Ağa, ona iyice sokularak:</p>

  <p class="calibre4">Ne haber Alim? dedi, sonra yüzü değişti, korkunç bir hal aldı. Yoksa, dedi, yoksa şimdi de benim izimi mi sürüyorsun?</p>

  <p class="calibre4">Topal Alinin yüzünde öyle acılı bir hal vardı ki, ha ağladı, ha ağlayacaktı. Kocaman adam şimdi boşanıverecek.</p>

  <p class="calibre4">Ağam, dedi, şu benim başıma gelmeyen kalmadı, şu iz sürme yüzünden. Yurdumdan oldum. Evimden barkımdan oldum. Canımdan olacağım şimdi de. Geldi beni Çağşak köyünde yakaladı İnce Memed, aldı sizin Değirmenoluğa getirdi. Diyordu ki, Abdi Ağayı da yakalayacak, ikinizi bir arada öldüreceğim. Bir gece sizin eve girdi. Kapıyı kırdı. Evden bağırtı, şamata geliyordu. Bu arada ben kaçtım. Hösüğün evine gittim. Hösük arkama bağlı ellerimi çözdü.</p>

  <p class="calibre4">Hösüğe dedim ki, git git bakalım Ağamın evinde ne olup, bitiyor? Hösük gitti, geri geldi. Ağa evde yok. Memed içerden kapıyı kilitlemiş, içeri kimse giremiyor, içerde kadınlar, çocuklar, çığırışıyor, dedi. İki eşkıya da düşmüşler köyün içine beni arıyorlarmış. Yaa Ağam. Ben oradan kaçtım. Köy bir kıyamet yerine dönmüştü, ben dışına çıktıktan sonra. Çığırtılar ta aşağı dereden duyuluyordu. Bir çare bul buna diye, ben de sana geldim.</p>

  <p class="calibre4">Abdi Ağanın, yüzü soldu. Türlü türlü hal aldı.</p>

  <p class="calibre4">Topal Ali bu arada ağlamaya başladı. Hıçkırarak ağlıyordu. Çoluk çocuğum Çağşak köyünde kaldı, Ağam. Benim bir taksiratım var mı? Ben nasıl giderim bir daha yukarılara? Bana bir akıl ver Ağam. Seni de düşünüyorum. Bu Çukurova köylüklerinde nolacak senin halin, Ağam! Biz neysek, ne, senin halin öldürüyor beni. Koskocaman bir Ağasın. Beş köyün Ağasısın. Her yerde, bütün dağ köylüklerinde senin parmak kadar çocuktan kaçıp Çukurovaya saklandığın söyleniyor. Benim halim neyse ne Ağam. Senin haline ağlıyorum.</p>

  <p class="calibre4">Abdi Ağanın yanakları, boynu kıpkırmızı kesildi, gözleri yaşardı:</p>

  <p class="calibre4">Ali yavrum, dedi, sana kötülük ettim. Evini Çağşaktan getir köyüne. Sana bir kağıt vereyim, evden sana öküz, tohum versinler. Kusura kalma yavrum Ali. Var git evini getir köyüne.</p>

  <p class="calibre4">Ali:</p>

  <p class="calibre4">Nasıl giderim yukarılara da, evimi köye getiririm? Öldürür o namussuz oğlu namussuz beni.</p>

  <p class="calibre4">Abdi Ağa:</p>

  <p class="calibre4">Korkma ondan, dedi. Çok yaşatmam onu dağda. Deli Durduyla arası açılmış. Deli Durduya haber gönderdim. Yakında Çiçeklinin çetesini de peşine takacağım. Korkma ondan. Onu keklik gibi avlatırım, canım sağiken. Hiç korkma.</p>

  <p class="calibre4">Elini cebine soktu. Bir tomar kağıt para çıkardı. İçinden on kadar yeşil banknot çekti:</p>

  <p class="calibre4">Al oğlum Ali, dedi, bunları da kendine harçlık et. Şimdi sana diyeceğim var. Sen doğru köye gideceksin. Eve söyleyeceksin. Koyun sürülerinden üçünü Çukurovaya çeksinler. Görünme o meluna. İstersen gece git. Kimse seni görmesin. Oradan yanaşmalardan birini kendi evine gönder. Çağşaktaki evini alsın getirsin köye. Sen de bana bizim çocuklardan bir haber getir. O melun ne yapmış bakalım çocuklara? Merak ediyorum! Bir yemek ye de düş yollara.</p>

  <p class="calibre4">Topal Ali gene ağlamaya başladı:</p>

  <p class="calibre4">Etme Ağam, dedi. Beni yukarı geri gönderme. Elinden bir kurtuldum o melunun. Beni öldürür.</p>

  <p class="calibre4">Abdi Ağa kızdı:</p>

  <p class="calibre4">Hemen düş yola! Dediklerimi yap! Korkma. Belki candarmalar şimdi onu yakalamışlardır. O eşkıyalığı ne bilir!</p>

  <p class="calibre4">Ali:</p>

  <p class="calibre4">Varayım gideyim Ağam, dedi. Doğrusun. O eşkıyalığı ne bilir!</p>

  <p class="calibre4">İçerden yemek getirdiler Aliye. Ali, yemeği çabuk çabuk yedi, yola düştü.</p>

  <p class="calibre4">Varır giderim köye. Ağama bir haber getiririm.</p>

  <p class="calibre4">Uçarcasına yol yürüyordu. Ayağının topallığını bile duymuyordu. Durup dinlenmeksizin bir buçuk günde Sarı Ümmecin evine vardı. Vakit gece yarısıydı. Usuldan bir ıslık çaldı kapıda. Ümmet ıslığı tanıdı. Dışarı çıktı.</p>

  <p class="calibre4">Hoş geldin kardaş, dedi. Usul konuş. İçeri candarmaylan dopdolu. Seninkinin takibine gitmişler. Oradan dönüyorlar. Uyuyorlar şimdi. Asım Çavuş deli oluyor. Seninkiler de samanlıkta keyfediyorlar. Onlara bir kuzu kestim. Senin şu İnce Memed de yaman, çelik gibi bir oğlana benziyor. Konuşmuyor. Hiçbir şeye karışmaz bir hali var ya, içi dolu olduğu belli. Gözlerinden belli. Yanıp yanıp sönüyor. Göreceksin, o bu dağların en namlı eşkıyası olacak. Gel seni oraya götürüyüm.</p>

  <p class="calibre4">Samanlığa yürüdüler. Sarı Ümmet yerden iki taş aldı, üç kere çıt çıt ettirdi. Kapi hafifçe açıldı.</p>

  <p class="calibre4">Topal Ali:</p>

  <p class="calibre4">Ben geldim, dedi.</p>

  <p class="calibre4">Memed:</p>

  <p class="calibre4">Hoş geldin, dedi, içeri çekildi, girince kapıyı örttü. Şu senin arkadaşın Ümmet yok mu Ali Ağa, çok yiğit bir adam. Çok iyi bir adam. Başkası olsa, çoktan bizleri ele verirdi. Candarmalar'la çoktan aramızda bir hır çıkardı. İyi ki geldin.</p>

  <p class="calibre4">Topal Ali:</p>

  <p class="calibre4">Kardaş, dedi, buldum. Aktozlu köyünde Hüseyin Ağanın ocağının başında oturup durur.</p>

  <p class="calibre4">Memed sevincinden ne yapacağını bilemedi. Cebinden bir kibrit çıkarıp çaktı. Bu büyük bir yanlıştı. Çıralık eşiğin yanına konmuştu, buldu, yaktı.</p>

  <p class="calibre4">Cabbarla Recep Çavuş köşede, ikisi bir yatakta uyuyorlardı. Usuldan vardı, Cabbarı dürttü. Cabbar hemencecik sıçrarcasına gözlerini korkuyla açtı, yanındaki tüfeğini kaptı. Memed, tüfeği eliyle tutarak:</p>

  <p class="calibre4">Bir şey yok Cabbar, dedi, benim.</p>

  <p class="calibre4">Cabbar:</p>

  <p class="calibre4">Ne var? diye sordu. Bir şey mi oldu?</p>

  <p class="calibre4">Memed:</p>

  <p class="calibre4">Ali geldi, diye karşılık verdi.</p>

  <p class="calibre4">Cabbar:</p>

  <p class="calibre4">Ali mi? dedi.</p>

  <p class="calibre4">Memed:</p>

  <p class="calibre4">Ali.</p>

  <p class="calibre4">Cabbar:</p>

  <p class="calibre4">Bulmuş mu?</p>

  <p class="calibre4">Memed:</p>

  <p class="calibre4">Bulmuş.</p>

  <p class="calibre4">Cabbar:</p>

  <p class="calibre4">İşimiz iş desene.</p>

  <p class="calibre4">Memed:</p>

  <p class="calibre4">İşimiz iş.</p>

  <p class="calibre4">Cabbar:</p>

  <p class="calibre4">Hemen yola. Öyle mi?</p>

  <p class="calibre4">Memed:</p>

  <p class="calibre4">Hemen yola.</p>

  <p class="calibre4">Cabbar:</p>

  <p class="calibre4">Hemen yola ya, Recep Çavuşun hali kötü. Boynunu döndüremiyor. Öleceğim diye korkuyor.</p>

  <p class="calibre4">Memed:</p>

  <p class="calibre4">Ne yapalım öyleyse?</p>

  <p class="calibre4">Cabbar:</p>

  <p class="calibre4">Burada bıraksak onu.</p>

  <p class="calibre4">Memed:</p>

  <p class="calibre4">Kalmaz. Başımıza iş açar.</p>

  <p class="calibre4">Cabbar:</p>

  <p class="calibre4">Çare yok, uyandıralım.</p>

  <p class="calibre4">Memed:</p>

  <p class="calibre4">Uyandıralım.</p>

  <p class="calibre4">Cabbar, Çavuşu dürttü. Çavuş uykulu uykulu solundan sağına döndü. Cabbar:</p>

  <p class="calibre4">Çavuş kalk, dedi.</p>

  <p class="calibre4">Çavuş:</p>

  <p class="calibre4">Yahu ben ölüyorum, dedi. Ölüyorum işte.</p>

  <p class="calibre4">Kalk Çavuş, kalk canım. Yola düşmeliyiz hemen.</p>

  <p class="calibre4">Elinden tutup yataktan doğrulttu.</p>

  <p class="calibre4">Çavuş mızırdanıyordu:</p>

  <p class="calibre4">Etme bunu bana. Ben ölüyorum diyorum size, ölüyorum.</p>

  <p class="calibre4">Cabbar:</p>

  <p class="calibre4">Kalk gözünü sevdiğim aslan Çavuşum. Hani sen çetebaşıydın! Çetebaşılık böyle mi yapılır?</p>

  <p class="calibre4">Elini bırakınca Çavuş yeniden yatağa düştü. Uyumaya başladı.</p>

  <p class="calibre4">Memed:</p>

  <p class="calibre4">Fıkara, dedi, günlerdir ilk defa uyuyor. Çırpınıp duruyordur.</p>

  <p class="calibre4">Cabbar:</p>

  <p class="calibre4">Ne yapalım öyleyse? diye sordu. Burada bırakalım mı?</p>

  <p class="calibre4">Memed:</p>

  <p class="calibre4">Olmaz, dedi. Çavuşu bileklerinden tuttu kaldırdı. Kulağına eğilip birkaç kez bağırdı:</p>

  <p class="calibre4">Çavuş! Çavuş! Abdi Ağa Aktozlu köyünde imiş. Aktozluda, Aktozluda, Aktozluda... Ali şimdi geldi. Topal Ali geldi. Topal Ali.</p>

  <p class="calibre4">Recep Çavuş gözlerini açtı.</p>

  <p class="calibre4">Nee? diye sordu.</p>

  <p class="calibre4">Memed:</p>

  <p class="calibre4">Abdinin yerini bulduk, Aktozluda.</p>

  <p class="calibre4">Recep Çavuş:</p>

  <p class="calibre4">Topal Ali mi bulmuş? dedi.</p>

  <p class="calibre4">Memed:</p>

  <p class="calibre4">Topal Ali.</p>

  <p class="calibre4">Recep Çavuş:</p>

  <p class="calibre4">Bulmasa onu vurmaya karar verdiydim. Yakayı kurtardı, dedi, ayağa kalktı. Yüzünü ağı yemiş gibi buruşturdu. Boynunun ağrısını belli etmek istemiyordu.</p>

  <p class="calibre4">Çocuklar, dedi, yola düşmeden şu yaramı bir daha ilaçlayın.</p>

  <p class="calibre4">Recep Çavuş ömründeki en iyi şeyi yapacak. Abdi gavurunu öldürecek. Şimdiye kadar ne günah işledimse Allah indinde affedilir.</p>

  <p class="calibre4">Topal Ali:</p>

  <p class="calibre4">Durun, dedi; yarayı ben ilaçlayım.</p>

  <p class="calibre4">Recep Çavuşun dizinin dibine oturdu.</p>

  <p class="calibre4">Recep Çavuş,:</p>

  <p class="calibre4">Ulan Ali, dedi, eğer bulmasaydın onu, işin dumandı. Vururdum seni.</p>

  <p class="calibre4">Ali:</p>

  <p class="calibre4">Bulduk işte, dedi, fakir fukaranın düşmanını. Verin cezasını.</p>

  <p class="calibre4">Recep Çavuş:</p>

  <p class="calibre4">Öyle bir veririm ki, dedi. Görürsün!</p>

  <p class="calibre4">Bir kundura boyası kutusundan merhem çıkaran Ali, yarayı onunla iyice sıvadı. Sonra da sardı.</p>

  <p class="calibre4">Recep Çavuş:</p>

  <p class="calibre4">Haydi kalkın, dedi. Çabuk olun. Dinsizin bir dakika yaşaması bile ziyandan.</p>

  <p class="calibre4">O hızla kapıya çıktılar. Ümmete Allahaısmarladık demeyi bile unuttular, yola düştüler.</p>

  <p class="calibre4">Cabbar:</p>

  <p class="calibre4">Bu günü de... dedi.</p>

  <p class="calibre4">Memed:</p>

  <p class="calibre4">Çok şükür bu günü de, dedi.</p>

  <p class="calibre4">Ne yapacağını bilmiyor, içi içine sığmıyor. Tabana kuvvet önde uçar gibi yüruyordu. Topal Ali de arkasında.</p>

  <p class="calibre4">Topal:</p>

  <p class="calibre4">Bana on lira verdi, diye olanı biteni, kıvırdığı yalanı anlatıyor, onları güldürüyordu.</p>

  <p class="calibre4">Yalnızdutun oraya geldiklerinde açlıktan bitmişlerdi. Sevinçlerinden hiçbir yerde durmamış, gündüzleri saklanıp geceleri bayırlardan, büklerden yürümüşlerdi.</p>

  <p class="calibre4">Topal Ali:</p>

  <p class="calibre4">Korkmayın, size şimdi ekmek getiririm, dedi. Bekleyin şu oyukta.</p>

  <p class="calibre4">Yalnızdut köyüne girdi. Bir saat ötede, Anavarza kalesinin orada, Aktozlu köyü görünüyordu. Yarım saat sonra bir torba dolusu ekmek, bir torba da yoğurtla geldi.</p>

  <p class="calibre4">Yoğurdu çaldım, dedi: Evin direğine asmışlar, bizim evden alıyormuşum gibi aldım.</p>

  <p class="calibre4">Yemeklerini yediler, birer de sigara sardılar üstüne.</p>

  <p class="calibre4">Recep Çavuşun yarasının durulmaz bir halde olduğu yüzünden belli oluyordu. Habire dişlerini sıkıp yüzünü buruşturuyordu. Durmadan da söyleniyordu:</p>

  <p class="calibre4">Çetebaşı benim. Eğer işime karışırsanız bunda, gerisini siz düşünün. Bunca kötülük işledim. Bir de iyilik edeyim. Her dediğimi yapacaksınız anladınız mı?</p>

  <p class="calibre4">Cabbara dönüyor:</p>

  <p class="calibre4">Anladın mı Cabbar?</p>

  <p class="calibre4">Memede:</p>

  <p class="calibre4">Anladın mı Memed?</p>

  <p class="calibre4">Cabbar:</p>

  <p class="calibre4">Anladım.</p>

  <p class="calibre4">Memed:</p>

  <p class="calibre4">Anladım.</p>

  <p class="calibre4">Recep Çavuş:</p>

  <p class="calibre4">Şimdi gece oluncaya kadar burada bekleyeceğiz. Gece olunca da köyün kıyısındaki bükün içine girip saklanacağız. Siz hiç karışmayın. Ben buraları karış karış, taş taş bilirim. Anladınız mı? Taş taş. Şu görünen yer Ceyhanın adası, Anavarzanın ardında Hacılar var. Hacılardan yukarı dağları tutarız, adamı öldürünce. En az bir bölük candarma gönderirler, vukuattan sonra. Kurtuluş zor olur. Ama benim gibi buraları bilen kimse yoktur. Delik delik bilirim. Zinhar dediğimden dışarı çıkmayasınız. Çolak birader dediğimi tutmadı da koca çeteyi mahvetti. Kendi de vuruldu. Çukurova demek, Reçep Çavuş demektir. Bunu da aklınızdan çıkarmayasınız.</p>

  <p class="calibre4">Bulundukları yer bir sel yatağıydı. Seller sütbeyaz çakıl taşlarını, çam kabuklarını, kamış, ağınağacı köklerini sürüklemiş buraya, hayıt çalılıklarının dibine yığmıştı. Bundan sonra gelen seller boyuna hayıt çalısına gelip durmuşlar, onu sökemeyip, ne getirdilerse dibine bırakarak, üstünden atlayıp geçmişler, sığmayınca da yandaki tarlanın dibini oymuşlardı. İşte bu oyuktaydılar.</p>

  <p class="calibre4">Akşam oldu. Gün indi. Bir sini gibi düz ovanın yüzünü yaldızladı. Bulutların kenarları da, ışıklandı. Ovanın öbür ucuna yapıştı kaldı.</p>

  <p class="calibre4">Recep Çavuş:</p>

  <p class="calibre4">Çoktandır, dedi, güneşin Çukurovada batışını görmedim. Toprağın üstünde bir zaman durur, kızarır orada, kıpkırmızı kan kesilir. Birden batıverir sonra da. Durun da seyredeyim. Ben öleceğim zaten. Durun, durun seyredeyim.</p>

  <p class="calibre4">Cabbar güldü.</p>

  <p class="calibre4">Çavuş:</p>

  <p class="calibre4">Neye gülüyorsun bre it südüğü? diye kızdı.</p>

  <p class="calibre4">Cabbar:</p>

  <p class="calibre4">Topal Aliye, dedi.</p>

  <p class="calibre4">Çavuş sustu.</p>

  <p class="calibre4">Derken gün battı. Karanlık kavuştu. Çavuş ellerini beline dayamış, güne karşı dikilmiş heykel gibi duruyordu.</p>

  <p class="calibre4">Öleceğim ölmeye. Çukurovada günün batışını bir daha gördüm ya... dedi.</p>

  <p class="calibre4">Yalnızdut düzünü geçtiler. Sonra bir bataklığa saplandılar. Bataklıktan kurtulunca, Aktozlu köyünün huğlarının ışıkları gözüktü.</p>

  <p class="calibre4">Ancak, o da birkaç evden ölgün ışıklar sızıyordu. Geri yanı tüm karanlığa gömülmüştü. Çok yorulmuşlardı. Sırtlarını bir çalıya dayayıp oturdular. Topal Ali bir cıgara yakacak oldu. Hafif hafif inlemekte olan Çavuş gürledi:</p>

  <p class="calibre4">Topal deyyus, dedi, şimdi yere sererim seni. Koy elindeki kibriti cebine!</p>

  <p class="calibre4">Topal hiçbir şey söylemeden kibriti cebine koydu. Recep Çavuş:</p>

  <p class="calibre4">Bir daha söylüyorum, diye keskin, sert söylendi. Benim dediğimden dışarı her kim çıkarsa, babam olsa da vururum. Söylen çetebaşı ben miyim?</p>

  <p class="calibre4">Sensin Çavuş, dediler.</p>

  <p class="calibre4">Bunun üstüne Çavuş başını önüne eğdi bir yarım saat düşündü. Sonra başını kaldırdı, Memede döndü, sordu:</p>

  <p class="calibre4">Bu Topal Ali sonra da senin işine yarayacak mı?</p>

  <p class="calibre4">Memed:</p>

  <p class="calibre4">Yarayacak, diye karşılık verdi.</p>

  <p class="calibre4">Recep Çavuş:</p>

  <p class="calibre4">Bir eşkıyaya Topal Ali gibi adam her zaman gerek, dedi, gene sustu. Uzun zaman sustu. Vakit geçiyordu. Cabbar dayanamadı:</p>

  <p class="calibre4">Ne o Çavuş, dedi, uyudun mu?</p>

  <p class="calibre4">Çavuş buna çok içerledi:</p>

  <p class="calibre4">İtin eniği, diye dişlerini sıktı. Bu ovanın yüzünde bir koca köyden adam alıp götürmek kolay mı? Uyumuyor, plan kuruyorum. Gene daldı. Neden sonradır ki, uyanırcasına başını kaldırdı. Gözlerini teker teker herkesin karaltısı üzerinde durdurdu. Yıldız ışığında hiçbirisinin yüzünü fark edemiyordu.</p>

  <p class="calibre4">Çocuklar, diye başladı. Sesi sıcak, bir ana şefkatindeydi. Benim iş bitti bundan sonra. Bu yara beni iflah etmez, götürür. Bunu iyi biliyorum. Sizi düşünüyorum. Şu İnce Memedi düşünüyorum. Onun yüreğinde iyilik var. Yıllar yılı, beş köyün erkeğinin içinden zalime kafa tutan, bir tek bu çıktı. Bunda iş var. Sağ kalırsam, onu gözüm gibi korurum. Ama öleceğim. Topala döndü. Sen, dedi, Topal akıllı adamsın. Üstelik eşkıya da değilsin. Memede çok yardım yapabilirsin.</p>

  <p class="calibre4">Topal:</p>

  <p class="calibre4">Memede elimden geleni yapacağım. Evimin yıkılışı, köyümden kovuluşum yüreğime değirmen taşı gibi oturdu.</p>

  <p class="calibre4">Çavuş:</p>

  <p class="calibre4">Şimdi işe gelince, gece yarıya doğru Hüseyin Ağanın evine varırız. Kapıyı açtırırız. Abdiyi içerde vurur çıkarız. Yalnız Topal Ali bizimle gelmesin.</p>

  <p class="calibre4">Memed:</p>

  <p class="calibre4">Zaten gece yarıyı buldu, Çavuş, dedi. Hemen gidelim. Olur mu? Hemen.</p>

  <p class="calibre4">Çavuş ayağa kalktı. Fişeklerini düzeltti. Tabancalarının ağzına kurşun verdi. Bombalarını yokladı. Ceplerini araştırdı. Topal kibritini bana ver, dedi. Ver de buralarda durma. Düş yola, nereye gidersen git.</p>

  <p class="calibre4">Topal, kibriti çıkardı, verdi:</p>

  <p class="calibre4">Gazanız mübarek olun, dedi, arkasını döndü; yürüdü.</p>

  <p class="calibre4">Memed:</p>

  <p class="calibre4">Gene görüşürüz. Sağol Ali, dedi.</p>

  <p class="calibre4">Ali:</p>

  <p class="calibre4">Görüşürüz.</p>

  <p class="calibre4">O, gözden yitip karanlığa karışıp gittikten sonra, onlar da köyün içine doğru yürüdüler. Serin bir poyraz esiyordu. Poyraz, köyün ot evlerinin saçaklarında ıslıklar çalıyordu.</p>

  <p class="calibre4">Yarısı çinkolu evin önüne gelince durdular.</p>

  <p class="calibre4">Çavuş:</p>

  <p class="calibre4">Kapıyı tıkırdat Memed, dedi. Sen de Cabbar hazır ol. Yat sipere. Tümseğin ardına yat. Bu eve doğru kim gelecek olursa vur. Bakma gözünün yaşına. Gördüğün karaltıyı düşür:</p>

  <p class="calibre4">Memed yerden bir taş alıp kapıyı dövmeye başladı. Evin çinkoları yıldız ışığında donuk donuktu. Kapının tıkırtıları köyün ıssızlığını bozuyordu. Çok sonra, evin içinden bir erkek sesi geldi:</p>

  <p class="calibre4">Kim o? Bu gece yarısı kim o?</p>

  <p class="calibre4">Recep Çavuş:</p>

  <p class="calibre4">Benim, dedi, kardaş Abdi Ağanın köylüsüyüm. Aç kapıyı, haber getirdim.</p>

  <p class="calibre4">İçerdeki ses:</p>

  <p class="calibre4">Git de sabahleyin gel.</p>

  <p class="calibre4">Tam bu sırada köyün öteki ucunda bir köpek havladı.</p>

  <p class="calibre4">Recep Çavuş:</p>

  <p class="calibre4">Çok acele işim var. Ağayı mutlaka görmeliyim şimdi. Açıver kapıyı kardaş!</p>

  <p class="calibre4">Adamın kapıyı açmasıyla kapaması bir oldu. Kapadı, arkasından da sürgüledi.</p>

  <p class="calibre4">Recep Çavuş:</p>

  <p class="calibre4">Ah şu yaram, dedi, yoksa içeri girerdim. Ah yaram. Amma zarar yok. Şimdi ben onlara kapıyı açtırırım.</p>

  <p class="calibre4">Bütün gücüyle içeri bağırdı:</p>

  <p class="calibre4">Ben eşkıyaların başı Recep Çavuşum, dedi. Duymadınızsa duyun. O gavur Abdiyi bana teslim edin. Etmezseniz siz bilirsiniz. Hüseyin Ağa filan tanımam. O gavur dinliyi teslim edin.</p>

  <p class="calibre4">Memed de konuştu:</p>

  <p class="calibre4">Ben de İnce Memedim, dedi. Anamın, nişanlımın intikamınıı almak için geldim, dedi. Köylülerimin intikamını almak için. Fakir fukaranın intikamını almak için. Onu çıkarın dışarı. O içerden çıkmadan biz buradan gitmeyeceğiz.</p>

  <p class="calibre4">İçerdeki ses:</p>

  <p class="calibre4">Abdi Ağa yok, bu evde, dedi. Varın işinize gidin. Yok burada.</p>

  <p class="calibre4">Çavuş:</p>

  <p class="calibre4">Bana Recep Çavuş derler. Eşkıyaların piri. Almadan gitmem Abdi dinsizini. Memed! dedi sonra da, çıkar bombayı, koy kapının eşiğine. Kapıyı atalım.</p>

  <p class="calibre4">Adam içerden bağırdı:</p>

  <p class="calibre4">Çoluk çocuk var içerde. Abdi yok evde.</p>

  <p class="calibre4">Recep Çavuş:</p>

  <p class="calibre4">Öyleyse aç kapıyı.</p>

  <p class="calibre4">Adam:</p>

  <p class="calibre4">Açamam.</p>

  <p class="calibre4">Recep Çavuş:</p>

  <p class="calibre4">Memed, diye bağırdı. Ateşle bombayı, koy kapıya.</p>

  <p class="calibre4">Memed:</p>

  <p class="calibre4">Hazır Çavuşum, dedi. Koyayım mı?</p>

  <p class="calibre4">Çavuş:</p>

  <p class="calibre4">Ne duruyorsun ya? diye bağırdı.</p>

  <p class="calibre4">Bu sırada içerden bir silah sesi geldi.</p>

  <p class="calibre4">Çavuş:</p>

  <p class="calibre4">Yat Memed yere, dedi. Yat! O dinsiz sıkıyor.</p>

  <p class="calibre4">İçerden dışarı kurşun yağıyordu.</p>

  <p class="calibre4">Çavuş:</p>

  <p class="calibre4">Memed; bombayı at, dedi.</p>

  <p class="calibre4">Çoluk çocuğa kıymayın, diye bir ses geldi içerden. Çıkıyoruz biz. Siz ne yaparsanız yapın. Abdi Ağa, sen de sıkma. Biz çıkalım da siz ne yaparsanız yapın.</p>

  <p class="calibre4">İçerdeki kurşun durdu. Kapı açıldı. Uykulu çocuklar, don gömlek titreyen kadınlar dışarı döküldüler. Çabucak evden uzaklaştılar. En sonunda evden çok yaşlı bir adamla, iki delikanlı çıktı.</p>

  <p class="calibre4">Yaşlı adam:</p>

  <p class="calibre4">İşte içerde Abdi. Varın hesabınızı görün.</p>

  <p class="calibre4">Bunu der demez içerden gene bir yaylım ateşi başladı. Abdi çok çabuk kurşun sıkıyordu.</p>

  <p class="calibre4">Silah sesini duyan köylüler Hüseyin Ağanın evine doğru geliyorlardı. İçlerinden biri: Eşkıyalar basmış, dedi. Bunu duyan köylüler evlerine doğru koşmaya başladılar. Bir dakika içinde ortalıkta kimse kalmadı.</p>

  <p class="calibre4">Çavuş:</p>

  <p class="calibre4">Memed, dedi, al kapıyı. Ver et kurşunu.</p>

  <p class="calibre4">Memed:</p>

  <p class="calibre4">Ne faydası var? dedi. Herif içerde. Üçümüzü de vurur.</p>

  <p class="calibre4">Çavuş:</p>

  <p class="calibre4">Demek vurur! diye alay etti. Ben ona şimdi gösteririm. Sen kurşunla kapıyı. Söze karışma. Ne diyorsam onu yap. Eksik etme kapıdan kurşunu.</p>

  <p class="calibre4">Bütün sesini bir araya toplayarak, bağırdı:</p>

  <p class="calibre4">Demek Abdi, elime ayağıma düşmek dururken, kurşun atarsın bana? Saklanıp evin içine, kurşun atarsın. Ben sana gösteririm.</p>

  <p class="calibre4">Evin poyrazdan yanına gitti.</p>

  <p class="calibre4">Memed kapıdan kurşunu eksik etmiyordu. Çavuşun ne yapacağını da merak ediyordu.</p>

  <p class="calibre4">Abdi Ağa da içerden onlara doğru kurşun sallıyordu. Cabbarsa yönünü köye dönmüş, kımıldamadan yatıyordu. Memed, kapının yanına saklanmasaydı, çoktan kurşunu yemişti.</p>

  <p class="calibre4">Ortalıkta ne kadın, ne çocuk hiç kimse kalmamıştı. Köy girdikleri zamanki gibi gene ıpıssız.</p>

  <p class="calibre4">Aradan epey zaman geçti. Memed, habire kapıya kurşun sıkıyor. Bunun sonu neye varacak? Çavuş gitti evin ardına, gelmedi. Bir ara Memed boş yere kurşun sıkmaktan bıktı, kesti. Evin arkasından Çavuş bağırdı:</p>

  <p class="calibre4">Kesme kurşunu ulan. Orospu çocuğu kesme kurşunu.</p>

  <p class="calibre4">Memed gönülsüz gönülsüz yeniden başladı.</p>

  <p class="calibre4">Bu sırada dut ağaçlarının ardından bir ses geldi.</p>

  <p class="calibre4">Sabaha kadar kurşun yakın bakalım. Abdiyi dışarı çıkarabilir misiniz?</p>

  <p class="calibre4">Memed sordu:</p>

  <p class="calibre4">Sen kimsin?</p>

  <p class="calibre4">Ses:</p>

  <p class="calibre4">Ben Hüseyin Ağayım. Kürt Reşitten sonra Çukurovaya hiçbir eşkıya inmedi. Kürt Reşidi bile Çukurova yedi. Sabah olunca bu ovanın yüzünde sizi armut gibi düşürürler. Bırakın gidin.</p>

  <p class="calibre4">Recep Çavuşun karıncalanmış, bozuk sesi bütün hıncıyla evin arkasından geldi:</p>

  <p class="calibre4">Cabbar! Cabbar! Söyletme şu yezidi. Kapa ağzını.</p>

  <p class="calibre4">Cabbar dut ağaçlarının altını kurşun çemberine aldı.</p>

  <p class="calibre4">İşte tam bu sırada olan oldu. Evin üstünden, yanından yönünden bir kırmızı yalımdır birden patladı. Belki bir saniye içinde bütün ev ateş içinde kaldı.</p>

  <p class="calibre4">Recep Çavuş:</p>

  <p class="calibre4">Hüseyin Ağa, Hüseyin Ağa, koca deyyus, diye seslendi. Kürt &nbsp;Reşidi avlarlar ama, beni avlayamazlar. Ben Recep Çavuşum. Çukurovanın kurduyum. Ya Abdiyi öldürürüm bu gece, ya da bu köyü yakarım.</p>

  <p class="calibre4">Dutun altındaki adam bir çığlık kopardı, sonra kadınlar, çocuklar, bir köy toptan çığırışmaya başladı.</p>

  <p class="calibre4">Recep Çavuş:</p>

  <p class="calibre4">Memed, dedi, kes ateşi de, o gavur bunalsın da kapıdan çıksın.</p>

  <p class="calibre4">Memed ateşi kesti.</p>

  <p class="calibre4">Poyraz, kavak boyu kalkan yalımları sağa sola savuruyordu. Evin yanındaki bir ev de az sonra ateş aldı. Daha sonra ateş üstteki eve geçti. On beş yirmi dakika içinde on kadar ev ateş almış yanıyordu. Cabbarla Memed tam siper yatmışlar bekliyorlardı. Recep Çavuş evin yöresinde fırıl fırıl dönüyor, bağırıyordu:</p>

  <p class="calibre4">Çık adi çık! Çatır çatır yanacaksın. Çık da Memedin eline ayağına düş. Belki canını bağışlar.</p>

  <p class="calibre4">İçerden ses seda gelmiyordu. Arada Recep Çavuşun kulağının dibinden cıv diye bir kurşun geçiyordu. Yalımlar, kıvılcımlar saçarak ta gökyüzüne çıkıyordu. Eğilip bükülüp kıvrılıyor, parça parça karanlık gökte uçuyor. Gökyüzü ışığa kesmişti. Gündüz gibi. Ortalık aydınlanıvermişti. Anavarzanın mor kayalıklarından, Ceyhan ırmağı kenarındaki büklüğe kadar, beyaz bir ışık delmişti karanlığı.</p>

  <p class="calibre4">Beyaz don gömlekle yataklarından dışarı uğramış insan kalabalığı oradan oraya koşuyor, yanan evlerdeki eşyaları taşıyorlardı. Bir ana baba günü köyün içi.</p>

  <p class="calibre4">Abdi çık dışarı. Kebap olursun sonra, çık dışarı, diye habire bağırıyor Çavuş.</p>

  <p class="calibre4">Memede dönüyor:</p>

  <p class="calibre4">Evin kapıdan başka çıkılacak hiçbir yeri yok Memedim, diyor.</p>

  <p class="calibre4">Sen hiç küşüm çekme. Şimdi dışarı çıkar o. Kapıda gebertiver.</p>

  <p class="calibre4">Memed:</p>

  <p class="calibre4">Olur, diyor.</p>

  <p class="calibre4">Yaşlı bir kadın dutların altından koşarak geldi. Yanan evin içine girdi. Recep Çavuş hiçbir şey söyleyemedi kadına. Kadın evin içinden kucağında bir döşekle çıktı. Döşeği koşa koşa dutların altına götürdü. Sonra bir ceviz sandık çıkardı. Tencereler, kilimler, sahanlar, yorganlar çıkarıyordu boyuna. En sonunda dürülü bir büyük yorgan çıkardı koltuğunun altında. Bundan sonra da yalımlar kapıyı sardı. Memedle Cabbar oldukları yerde, Recep Çavuş da evin yöresinde bekle babam bekle ettiler. Ne Abdi çıktı, ne bir şey oldu. Evin üstü yandı, çöktü. Açık kapıdan Abdi gene çıkmadı. Beklediler. Duvarlar yandı, içeri doğru yattı, kimse yok.</p>

  <p class="calibre4">Poyraz iyice hızlanmıştı. Yalımları huğdan huğa savuruyordu. Şimdi hemen hemen köyün bütün evleri tutuşmuştu. Ortalık gündüz gibi. Sanki Çukurovanın, o kırmızı köz misali güneşi çökmüş ovaya. İşte her bir yer böyle aydınlık Dut, söğüt ağaçlarının uzun gölgeleri düşüyor ıslak toprağa. Toprakta insan gölgeleri kaynaşıyor. Esen poyraz değil, tüm yalım. Bir yerlerden, uzak bir yerlerden habire yalım fışkırtıyorlar sanki.</p>

  <p class="calibre4">Memed:</p>

  <p class="calibre4">Kaçırdık eyvah, dedi.</p>

  <p class="calibre4">Cabbar:</p>

  <p class="calibre4">Kaçırdık.</p>

  <p class="calibre4">Recep Çavuş:</p>

  <p class="calibre4">Çıkacak hiçbir delik yoktu, dedi. Boyuna da evin dört bir yanını dolanıyordum. Bir yeri yarıp da kaçmasın diye. Çıkmadı. İçerde yanmıştır. Bizim elimize geçmektense yanmayı daha iyi bulmuştur.</p>

  <p class="calibre4">Cabbar:</p>

  <p class="calibre4">Belki, dedi.</p>

  <p class="calibre4">Memed:</p>

  <p class="calibre4">Belki ama, ölüsünü gözümle görmek isterdim, diye içini çekti.</p>

  <p class="calibre4">Sonra: Yazık, dedi. O melunun yüzünden kocaman bir köy yanıyor.</p>

  <p class="calibre4">Cabbar:</p>

  <p class="calibre4">Yanıyor, dedi.</p>

  <p class="calibre4">Recep Çavuş:</p>

  <p class="calibre4">Yansın, dedi. Bütün Çukurova taşıyla, toprağıyla yansın.</p>

  <p class="calibre4">Memed:</p>

  <p class="calibre4">Fakir fukara nolacak ya? diye acınarak sordu.</p>

  <p class="calibre4">Recep Çavuş:</p>

  <p class="calibre4">Zaten bir şeyleri yoktu. Evleri de olmayıversin ne çıkar. Onların durumunu hiçbir şey değiştiremez. Her zaman oldukları gibidirler.</p>

  <p class="calibre4">Memed:</p>

  <p class="calibre4">Eee Çavuşum, dedi, böyle durup bekleyecek miyiz?</p>

  <p class="calibre4">Çavuş:</p>

  <p class="calibre4">Bekleyecek miyiz?</p>

  <p class="calibre4">Cabbar:</p>

  <p class="calibre4">Bekleyecek miyiz?</p>

  <p class="calibre4">Memed:</p>

  <p class="calibre4">Kasabaya çoktan haber gitmiştir. Kıyamet kopar yarın.</p>

  <p class="calibre4">Recep Çavuş gürültüyle güldü:</p>

  <p class="calibre4">Bir köyü yaktılar diye Ankaraya tel çekerler. Kıyamet kopar. Şimdi Anavarzanın kayalıklarını tutmalıyız. Düzde bir yakalanırsak işimiz iş.</p>

  <p class="calibre4">Yanan eve durup baktılar. Üçü üç yerden içlerini çektiler, Yanmakta olan köye arkalarını döndüler, yürüdüler. Köyü çıkınca durdular, yönlerini köye döndüler. Bütün köy bir top ateşti, savrulan bir yalım dalgasıydı.</p>

  <p class="calibre4">Memed:</p>

  <p class="calibre4">Vay, dedi, bir tek ev bile kalmadı. Hep bu poyrazın yüzünden.</p>

  <p class="calibre4">Poyraz olmasaydı, bunlar olmazdı. Ölümümü isterdim de bunun böyle olmasını istemezdim.</p>

  <p class="calibre4">Cabbar:</p>

  <p class="calibre4">Bir tek ev bile kalmadı, dedi. Bütün köy ateşe kesti.</p>

  <p class="calibre4">Memed:</p>

  <p class="calibre4">Biz köyden çıkarken çoluk çacuk, kadın erkek durmuşlar, öylecene, taş kesilmişler gibi bize bakıyorlardı. Duydunuz mu? Hiçbirinin ağzından çıt çıktığını, duydunuz mu? Bize ne beddna ettiler, ne üstümüze taş attılar, ne sövdüler. Taş kesilerek öylecene baktılar kaldılar. bunu görmeyeydim. Kendi ölümümü göreydim de bunu görmeyeydim.</p>

  <p class="calibre4">Çavuş üsteledi:</p>

  <p class="calibre4">Oldu bir kere, dedi. Oy oy boynum. Ben öleceğim artık. Oy oy boynum. Kesiyorlar, koparıyorlar boynumu. Oy oy boynum. Kesiyorlar, koparıyorlar boynumu. Oy oy boynum.</p>

  <p class="calibre4">Yere oturdu. Yüzünü iki eli arasına aldı, öyle kaldı bir süre.</p>

  <p class="calibre4">Memedle Cabbar ayakta, başında beklediler, sonra Çavuş birden yere serilerek kıvranmaya başladı. Cabbar onu kucağına almak istedi. Kocaman Çavuşu zaptedemedi. Çavuş yay gibi geriliyordu.</p>

  <p class="calibre4">Köyün bu yanından bir çığrıltı koptu. Kalabalık bir çığrıltı.</p>

  <p class="calibre4">Kuyruk yıldızı doğmuştu. Tam güneşin doğduğu yerin üstünde. Koca yıldız yalp yalp ediyor, döndürüyorlarmış gibi kıvılcımlanıyordu:</p>

  <p class="calibre4">Çığrıltı onlara yaklaşıyordu.</p>

  <p class="calibre4">Bir ses boyuna:</p>

  <p class="calibre4">Bu yana gittiler. Daha şimdi gittiler, diye durmadan konuşuyordu. Ne yana? diye soran bir ses de duydular onun arkasından:</p>

  <p class="calibre4">Memed Cabbara eğildi:</p>

  <p class="calibre4">Asım Çavuşun sesine benziyor, dedi.</p>

  <p class="calibre4">Cabbar heyecanla:</p>

  <p class="calibre4">Odur o, dedi. Kaçalım, Çavuş, Çavuş sarıldık. Kalk.</p>

  <p class="calibre4">Kıvranmakta olan Çavuşu omzuna aldı. Yürüdüler.</p>

  <p class="calibre4">Koşuyorlardı. Ne tarafa gittiklerini bilmiyorlardı. Köyün ateşi de yavaş yavaş sönmeye yüz tutmuştu. Karanlığa doğru kaçıyorlardı.</p>

  <p class="calibre4">Asım Çavuş:</p>

  <p class="calibre4">Bükün yolunu, Anavarzanın yolunu tutun, diye bağırdı.</p>

  <p class="calibre4">Cabbar:</p>

  <p class="calibre4">Yandık, dedi.</p>

  <p class="calibre4">Memed:</p>

  <p class="calibre4">Şu dinsizin öldüğünü bilsem, ölüm umurumda bile değil. Ah bir öldüğüne, orada çatır çatır yandığına yüreğim inansa...</p>

  <p class="calibre4">Cabbar:</p>

  <p class="calibre4">Çavuşun çırpınması durdu, dedi.</p>

  <p class="calibre4">Memed:</p>

  <p class="calibre4">İndir hele. Belki bir şey olmuştur.</p>

  <p class="calibre4">Cabbarın arkasından Çavuş inleyerek:</p>

  <p class="calibre4">Hiçbir şey olmadı, diye konuştu. Geçti. İndir beni.</p>

  <p class="calibre4">Cabbar, şaşkınlıklar içinde kalarak Çavuşu sırtından indirdi.</p>

  <p class="calibre4">Çavuş:</p>

  <p class="calibre4">Nereye böyle? diye sordu.</p>

  <p class="calibre4">Cabbar:</p>

  <p class="calibre4">Asım Çavuş arkamızda, dedi.</p>

  <p class="calibre4">Çavuş Cabbara:</p>

  <p class="calibre4">Beni ayağa kaldır, diye mırıldandı.</p>

  <p class="calibre4">Cabbar onu iki koltuğundan tutarak kaldırdı. Çavuş ayakta sallanarak birkaç kere sağa sola döndü, yanına yöresine bakındı.</p>

  <p class="calibre4">Bana bakın, dedi. Şimdi biz bükün yakınındayız. Anavarzaya sığınsak yüzde yüz kurtulurduk. Ona imkan yok. Yolda yakalarlar bizi.</p>

  <p class="calibre4">Kulak kabarttı:</p>

  <p class="calibre4">Yakınımızdalar. İşitiyor musunuz sesleri?</p>

  <p class="calibre4">Memed:</p>

  <p class="calibre4">Heyye, dedi.</p>

  <p class="calibre4">Cabbar:</p>

  <p class="calibre4">Heyye, dedi.</p>

  <p class="calibre4">Çavuş:</p>

  <p class="calibre4">Bükte zor kurtuluruz. Yarın bu yakınlarda ne kadar köy varsa bizi aramaya çıkarlar büke. Ama başka çace yok.</p>

  <p class="calibre4">Memed:</p>

  <p class="calibre4">Çare yok.</p>

  <p class="calibre4">Çavuş:</p>

  <p class="calibre4">Bükün arkası Ceyhan ırmağı. Kendimizi ona atarız. Akıntıya bırakırız kendimizi. Kurtulursak kurtuluruz.</p>

  <p class="calibre4">Memed:</p>

  <p class="calibre4">Ne yapalım? dedi.</p>

  <p class="calibre4">Çavuş:</p>

  <p class="calibre4">O iki dinliyi çatır çatır yaktık ya...</p>

  <p class="calibre4">Memed:</p>

  <p class="calibre4">Yaktık, dedi.</p>

  <p class="calibre4">Cabbar:</p>

  <p class="calibre4">Benim şüphem var, dedi. Belki kaçmıştır.</p>

  <p class="calibre4">Bunun üstüne Çavuş deliye döndü, bağırmaya başladı:</p>

  <p class="calibre4">Ulan, dedi, ulan iki dinlinin biri de sensin. Kurtulursa sevinirsin. Nasıl kurtulmuş, de bakalım? Kapıda Memed, ben de evin her yanındaydım. Nasıl kurtulur? Evde tek bir tek pencere yok. De nasıl kurtulur?</p>

  <p class="calibre4">Memed:</p>

  <p class="calibre4">Çatır çatır yandı o, dedi. Bundan sonra ölsem de gam değil.</p>

  <p class="calibre4">Çavuş:</p>

  <p class="calibre4">Ha şöyle, dedi.</p>

  <p class="calibre4">Cabbar sustu.</p>

  <p class="calibre4">Hışır hışır bir sürü ayak sesi gecenin içinde. Başkaca ses seda yok. Çalılara; otlara, toprağa sürülen ayak sesleri. Geceye, kocaman bir deniz dalgası gibi yükleniyor.</p>

  <p class="calibre4">Cabbar:</p>

  <p class="calibre4">Yakınımızdalar. Hiç konuşmuyorlar.</p>

  <p class="calibre4">Memed:</p>

  <p class="calibre4">Öyle.</p>

  <p class="calibre4">Çavuş:</p>

  <p class="calibre4">Büke, dedi. Tutun elimden.</p>

  <p class="calibre4">Elinden tutup büke doğru koşmaya başladılar. Arkalarındaki ayak sesleri hızlandı, keskinleşti, çoğaldı. Üstlerine doğru bir hışırtıdır akıyor. Gece hışırtıyla birlikte üstlerine yürüyor. Dağ, taş, çalı, ağaç üstlerine yürüyor. Öyle geliyor onlara.</p>

  <p class="calibre4">Bu ova... Bir belalı ova. Ne kadar da çok düzlük!... Vay anam vay! Gün doğunca, kalaylı bir siniye vurmuş gibi yalp yalp ediyor. Tepeler küçücük küçücük. Yığma. Anavarzanın kayalıkları... Bir ulaşılsa, can kurtaran. Ötesi Ceyhan ırmağı. Bir karanlık, bir hızla akan sudur. Bazı bazı da ölüleşir. Yanları kara topraktır. Dökülür. Kıyısına basmaya gelmez. Kıyıları sazlıktır. Uzun bacaklı toyların yatağı... Püreni burcu burcu kokar. Yalnız bir dut ağacı vardır ovanın ortasında. Yaprakları toz içinde.</p>

  <p class="calibre4">Kaçıp saklanacak, bu bükler de olmasa, ovanın ortasında dimdik, çırılçıplak kalıvermek işten bile değil...</p>

  <p class="calibre4">Büklüğün içinden bir bataklık kokusu yayılıyor dört bir yana... İçine girmeye korkulur büklerin. Çok yerlerine, bu bükler, bük oldu olalı insan ayağı değmemiştir. Girilmez.</p>

  <p class="calibre4">Hışırtı çoğalıyor. Ovanın yüzünü bir rüzgar gibi yalıyor. Bir yalım gibi koşuyor.</p>

  <p class="calibre4">Recep Çavuş soluk soluğa:</p>

  <p class="calibre4">Şu yana çocuklar, diye inledi. Az kaldı.</p>

  <p class="calibre4">Önlerinden birinden bir yaylım patladı.</p>

  <p class="calibre4">Recep Çavuş:</p>

  <p class="calibre4">Yatalım, dedi, kendisini yere attı. Tutmuşlar bükü. Ses çıkarmayın. Karşılık vermeyin. Sürüne sürüne bükün içine. Tüfeklerin ağzındaki kurşunları alın çocuklar. Hişt hişt, kurşunları alın. Bir kurşun patlarsa öldük demektir. Her bir peliğimiz bir yerde kalır, şu gelen köylü bizi didik didik eder.</p>

  <p class="calibre4">Karşı taraf onları bir kurşuna tutmuştu ki, deme gitsin. Gece çakmak çakmak aydınlanıyordu. Sonra birden ateş durdu.</p>

  <p class="calibre4">Bir ses:</p>

  <p class="calibre4">Yoklar, dedi usuldan. Olsalar karşılık verirlerdi.</p>

  <p class="calibre4">Başka bir ses:</p>

  <p class="calibre4">Köylüler geliyorlar, dedi. Onlar bilirler.</p>

  <p class="calibre4">Köylüler yaklaşıyorlardı.</p>

  <p class="calibre4">Belki Anavarzaya.</p>

  <p class="calibre4">Mutlak Anavarzaya.. Bir eşkıyanın Çukurovada büklüğe sığınması için deli olması gerek.</p>

  <p class="calibre4">Kadınlı, erkekli, çocuklu köylü kalabalığı gelip candarmalara kavuştu. Bir hayuhuy... Her kafadan bir ses çıkıyor. Geceyi büyük bir gürültü dolduruyor. Hınçlı, kinli insan kalabalığı yerinde duramıyor. Kaynaşıyor. Bükün sınırında, tarlaların içinde dönüp duruyor. Kalabalık oradan oraya çalkanıyor.</p>

  <p class="calibre4">Az sonra Anavarzanın dibinden kurşun sesleri geliyor.</p>

  <p class="calibre4">Anavarzaya! Anavarzaya! Haykırışmalar. Ovayı dolduran bir hışırtı, kalabalık Anavarzaya akıyor.</p>

  <p class="calibre4">Recep Çavuş:</p>

  <p class="calibre4">Kıpırdamayın, diyor. İşimize yaradı kalabalık. Kalabalık şaşırttı, deli etti candarmaları. Aman kıpırdamayın.</p>

  <p class="calibre4">Recep Çavuşun soluğu ateş gibi. Memedin kulağını, boynunu yakıyor. Yanlarında çok çok on beş metre ötelerinde telaşlı telaşlı candarmalar dolaşıyor. Çalı dibine sinmiş üç yürek birden, kütür kütür atıyor. Candarmalar durup dinleseler, belki de atan yüreklerin gürültüsünü duyacaklar. Anavarzanın dibindeki kayırtı azıcık olsun dinmiyor, durmuyor. Bu da işlerine yarıyor.</p>

  <p class="calibre4">Dolaştılar dolaştılar, konuştular, gitmeye karar verdiler. Oradan ayrıldılar.</p>

  <p class="calibre4">Recep Çavuş derinden bir:</p>

  <p class="calibre4">Ooooh! çekti. Oooh! Çok şükür. Bizi didik ederlerdi düşseydik o köylülerin eline. Şimdi içerlere, derinlere...</p>

  <p class="calibre4">Ayağa kalktılar. Recep Çavuş bir iki adım attı. Durdu.</p>

  <p class="calibre4">Memed:</p>

  <p class="calibre4">Ne var Çavuş? diye sordu.</p>

  <p class="calibre4">Oy oy, dedi, oy oy.</p>

  <p class="calibre4">Memed:</p>

  <p class="calibre4">Ne yapalım söyle Çavuşum?</p>

  <p class="calibre4">Çavuş:</p>

  <p class="calibre4">İçeri, dedi. Oy oy... içeri. Kuytuluklara...</p>

  <p class="calibre4">Bir koluna Memed girmişti. Ütekine de Cabbar girdi. Çavuşun ayakları sürükleniyordu. Ölmüş insan ayakları gibi cansız. Şafağa kadar öyle yürüdüler. Şafakta, doğu tarafı, bütün büklüğün üstünü bir turuncu ışık sardı. Bükün koyu yeşili turuncu ışığın içinde eriyor, mavi mavi tütüyordu. Bütün büklükten, ovadan ağır ağır bir duman kalkıyordu göğe yukarı.</p>

  <p class="calibre4">Bacaklarını böğürtlen dikenleri yemişti. Memed çakırdikenliği düşündü. Nedense kafasında birden sarı pirinç pırıltısı bir şimşek hızıyla parladı geçti.</p>

  <p class="calibre4">Çavuşu sık bir çalının üstüne yatırdılar. Her bir tarafı şişmişti. Kafası, boynu. Boynu omuzlarından fark edilemiyordu... Çavuş birkaç kere ağzını açıp konuşacak oldu. Sesi çıkmadı. Eliyle Anavarzayı gösterdi. Bir de toprağı. Toprağa ısrarla bakıyordu.</p>

  <p class="calibre4">Sonra Çavuşun gözlerinden damla damla yaş sızmaya başladı. Sonra da gözlerini kapadı. Birden upuzun gerildi. Azıcık da doğruldu, düşüverdi.</p>

  <p class="calibre4">Memed:</p>

  <p class="calibre4">Vay Çavuş vay! dedi.</p>

  <p class="calibre4">Cabbar:</p>

  <p class="calibre4">Vay!</p>

  <p class="calibre4">Memed:</p>

  <p class="calibre4">Öleceği hiç aklımdan geçmiyordu.</p>

  <p class="calibre4">Cabbar:</p>

  <p class="calibre4">Söylüyordu, dedi. Zaten her zaman söylerdi.</p>

  <p class="calibre4">Memed:</p>

  <p class="calibre4">Muradına erdi mi ola? diye sordu.</p>

  <p class="calibre4">Cabbar:</p>

  <p class="calibre4">Onun nece olduğu, ne yüzden eşkıya çıktığı, nereli olduğu bilinmezdi. Bilmem muradına erdi mi?</p>

  <p class="calibre4">Memed:</p>

  <p class="calibre4">Abdinin öldürülmesini bir istiyordu ki, benden çok. Ona neydi oysa. Düşman benim düşmanım. Sen Abdi yanmadı, kaçtı dediğinde seni parçalayacaktı az daha.</p>

  <p class="calibre4">Cabbar:</p>

  <p class="calibre4">Çıkar hançerini de bir mezar kazalım garip Çavuşa.</p>

  <p class="calibre4">Memed hançerini çıkardı, toprağa soktu, eşmeye başladı:</p>

  <p class="calibre4">Garip Çavuşa, dedi.</p>

  <p class="calibre4">Bir saat içinde, bükün yaş toprağını kazdılar. Göğüs derinliğinde, geniş bir mezar yaptılar. Kalınca ağaçlardan saldırma da kestiler. Sonra dikensiz çalı biçtiler. Çavuşu mezara giyitleriyle uzattılar. Saldırmaları dayadılar, çalıyı üstüne attılar, toprakladılar.</p>

  <p class="calibre4">Memed:</p>

  <p class="calibre4">Cabbar, dedi, garip Çavuşun başucuna bir ağaç ister. Bir de ağaç dikelim.</p>

  <p class="calibre4">Cabbar:</p>

  <p class="calibre4">Dikelim, dedi.</p>

  <p class="calibre4">Bilek kalınlığında, araya araya, bir dut ağacı buldular büklükte. Getirip çavuşun başucuna diktiler.</p>

  <p class="calibre4">Memed:</p>

  <p class="calibre4">Belki bu ilk mezardır büklükte.</p>

  <p class="calibre4">Cabbar:</p>

  <p class="calibre4">İlk mezar, diye karşılık verdi. Kim getirip de ölüsünü bükün karanlığına gömecek!</p>

  <p class="calibre4">Az sonra gün doğdu. Çavuşun mezarının taze toprağı buğulanarak ışıladı. Gün ışır ışımaz, köyden bu yana, Anavarzaya, büklüğe doğru bir çığrıltı gelmeye başlamıştı.</p>

  <p class="calibre4">Cabbar:</p>

  <p class="calibre4">Çavuş ne dedi? diye sordu.</p>

  <p class="calibre4">Memed:</p>

  <p class="calibre4">Anavarzanın kayalıklarını gösterdi, dedi.</p>

  <p class="calibre4">Cabbar:</p>

  <p class="calibre4">Ceyhan suyuna doğru gitmeliyiz. Bu bükü yarıp da Anavarzayı bulamayız.</p>

  <p class="calibre4">Memed:</p>

  <p class="calibre4">Çavuşun dediğini yerine getirmeliyiz. O buraları çok iyi biliyordu. Bu köyü yaktığından da ne kadar memnundu, değil mi Cabbar? Bütün Çukurovayı yaksa, kül etse daha çok memnun olacaktı. Bir hoş bir adamdı şu Çavuş. Belki de şu Çukurova ona çok kötülük etmişti. Kim bilir?</p>

  <p class="calibre4">Cabbar:</p>

  <p class="calibre4">Onu bildim bileli Çukurovaya söverdi. Yanında hiç kimse Çukurova lafı edemezdi. Bazı dalar, hani şu kardaş türküsü var ya onu söylerdi:</p>

  <p class="calibre4"><br class="calibre2" /></p>

  <p class="calibre3"><i class="calibre5">Çukurova yana yana ördolur</i></p>

  <p class="calibre3"><i class="calibre5">Her sineği bir alıcı kurdolur</i></p>

  <p class="calibre3"><i class="calibre5">Sen ölürsen yüreğime derdolur</i></p>

  <p class="calibre3"><i class="calibre5">Kalk kardaş gidelim sılaya doğru.</i></p>

  <p class="calibre4"><br class="calibre2" /></p>

  <p class="calibre4">Söyleyip bitirdikten sonra da ağzını açıp kimseye bir laf etmezdi uzun bir süre. Birkaç gün böyle yalnız dertli gezer, sonra açılırdı. Kim bilir ne derdi vardı fıkaranın. Kimse ne olduğunu bilemedi. İşte sonu. Anavarzanın büklüğünde kaldı. Son zamanlarda ne Çukurovaya kızıyor, ne de o türküyü söylüyordu. Öteki eşkıyalardan duydum, onlar Çukurovaya indiklerinde, Çavuş inmez, onlar Çukurovadan dönünceye kadar, tek başına onları beklermiş. İşte akibeti bu. Gene Çukurova toprağına gömüldü.</p>

  <p class="calibre4">Memed:</p>

  <p class="calibre4">Bunu istiyordu belki, dedi.</p>

  <p class="calibre4">Cabbar:</p>

  <p class="calibre4">Yürüyelim Memed, dedi. Biraz sonra büklük insanla, köpekle dolar.</p>

  <p class="calibre4">Memed, Çavuşun mezarına döndü:</p>

  <p class="calibre4">Güle güle kal Çavuşum, güle güle, dedi, yürüdü. Göz çukurlarında büyükcek birer damla yaş birikmişti.</p>

  <p class="calibre4">Cabbar:</p>

  <p class="calibre4">Güle güle, dedi.</p>

  <p class="calibre4">Sık, kaplan yaramaz çalıların içinden güçlükle ilerleyebiliyorlardı. Çavuşun tüfeğini, gümüş işlemeli takımlarını Cabbar almıştı. Bütün bu yükler, yarılmaz duvar gibi çalılar, bitiriyordu onu. Memede gelince Memed her zamankinden daha dinç, daha çevik... Yaramadığı çalıları hançeriyle buduyor. Cabbar eğilerek arkadan geliyor. Memed büyük bir cebelleşme içinde.</p>

  <p class="calibre4">Öğle sıcağı kızdırıyor. Ortalarda, çalıların çıtırtısından başka çıt yok. Geriye dönüp bakılacak olursa, Memedin çalıları keserek uzun bir tünel açtığı görülür.</p>

  <p class="calibre4">Anavarzaya iki saatlik yolları kaldı. Yalnız gökyüzünü görüyorlar. Bir de Anavarza kayalığının tepesini.</p>

  <p class="calibre4">Bükün yarısına geldiklerinde, gün Anavarzanın tepesinden aşıyordu:</p>

  <p class="calibre4">Memed:</p>

  <p class="calibre4">Burada duralım gece olsun da öyle çıkarız.</p>

  <p class="calibre4">Cabbar:</p>

  <p class="calibre4">Ben yorgunluktan öldüm, dedi, uzandı. Sonra Memed de uzandı.</p>

  <p class="calibre4">Kayalıklar yakınlarındaydı. Kayalıklardan inen yüzlerce, binlerce ayak sesi geliyordu.</p>

  <p class="calibre4">Memed ayağa kalkıp, baktı:</p>

  <p class="calibre4">Göremedim, dedi. Köylüler bizi arıyorlar. Geçti. Arasınlar aradıkları kadar. Kurtulduk demektir.</p>

  <p class="calibre4">Cabbar uzandığı yerden doğruldu:</p>

  <p class="calibre4">Şimdi onlar bizi ne dağda, ne de bükte bulamayınca, Azaplı, Sumbas, kasaba kolunu tutacaklar, bizi pusuya düşürmek isteyeceklerdir.</p>

  <p class="calibre4">Memed:</p>

  <p class="calibre4">Öyleyse birkaç gün bekleriz, dedi.</p>

  <p class="calibre4">Cabbar:</p>

  <p class="calibre4">Kozan üstünden çıkarız biz de dağa, dedi.</p>

  <p class="calibre4">Memed:</p>

  <p class="calibre4">Sen o yolu bilir misin? diye sordu.</p>

  <p class="calibre4">O yolu bilmem amma, o dağları bilirim. Anavarzaya çıkınca her taraf görünür.</p>

  <p class="calibre4">Memed:</p>

  <p class="calibre4">Haydi ortalık iyice kararmadan çıkalım.</p>

  <p class="calibre4">Cabbar:</p>

  <p class="calibre4">Ayak sesleri kesildi.</p>

  <p class="calibre4">Memed:</p>

  <p class="calibre4">Bükün kıyısında pusu kurmasınlar?</p>

  <p class="calibre4">Cabbar:</p>

  <p class="calibre4">Yok canım, dedi. Nereden akıllarına gelecek.</p>

  <p class="calibre4">Memed:</p>

  <p class="calibre4">Yürü öyleyse.</p>

  <p class="calibre4">Karanlık kavuşuyorduki, Anavarzanın başına çıktılar. Bazı yerlerde ipil ipil yanan ışıklarla gece içinde uzanıyordu. Ceyhan suyu kara bir şerit kıvrım kıvrımdı. Aktozlu köyü büyük bir duman çökmüşcesine karanlık karanlık tütüyordu.</p>

  <p class="calibre4">Memed gündoğdu tarafını gösterip:</p>

  <p class="calibre4">Burası nere? diye sordu.</p>

  <p class="calibre4">Cabbar:</p>

  <p class="calibre4">Bozkuyu köyleri olacak, dedi.</p>

  <p class="calibre4">Memed:</p>

  <p class="calibre4">Oradan gitsek mi, diye sordu. Çok yakın.</p>

  <p class="calibre4">Cabbar:</p>

  <p class="calibre4">Belki orayı da tutarlar. Ondan korkuyorum.</p>

  <p class="calibre4">Memed:</p>

  <p class="calibre4">Oradan gidelim, dedi. Gelecekleri varsa görecekleri de var. Sonra Cabbara döndü. Cabbarın yüzü, karanlıkta hayal meyal seçiliyordu. Ne diyorsun Cabbar kardaş, dedi, öldümola o melun?</p>

  <p class="calibre4">Cabbar:</p>

  <p class="calibre4">Sanmam, diye yanıtladı. Eğer içerde olsaydı, kaçmasaydı, tutuşunca kendini dışarı atardı. Hiç olmazsa bağırırdı.</p>

  <p class="calibre4">Memed:</p>

  <p class="calibre4">Belki birdenbire dumandan tıkanıp ölmüştür.</p>

  <p class="calibre4">Cabbar:</p>

  <p class="calibre4">Son zamanlara kadar kurşun sıkıyordu içerden. Tıkanıp ölse onu yapamazdı.</p>

  <p class="calibre4">Memed:</p>

  <p class="calibre4">Belki de birdenbire üstüne yanan bir duvar kepmiştir. Tavan çökmüştür.</p>

  <p class="calibre4">Cabbar:</p>

  <p class="calibre4">Aaah keşke öyle olsaydı, dedi. Aaah keşke... Bunca çektiklerimiz boşa gitmezdi.</p>

  <p class="calibre4">Tepeden aşağı doğru inmeye başladılar. Adamakıllı da acıkmıştılar.</p>

  <p class="calibre4"><br class="calibre2" /></p>
</body>
</html>
