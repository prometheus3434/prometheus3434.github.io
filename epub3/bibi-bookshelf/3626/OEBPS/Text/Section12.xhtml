<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>İnce Memed 1 - Yaşar Kemal</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4"><br class="calibre2" />
  <br class="calibre2" />
  <br class="calibre2" /></p>

  <h2 class="sigilnotintoc">18</h2>

  <p class="calibre4"><br class="calibre2" />
  <br class="calibre2" /></p>

  <p class="calibre4">Günlerdir kaça saklana, aç yol yürümüşlerdi. Ormanlıklı, kayalıklı dağlar aşmışlardı. Yorgunluktan ölüyorlardı. İkisi de sırtlarındaki cephane yükünün altında iki büklümdü. Elleri de titriyordu. Üşümüş gibi.</p>

  <p class="calibre4">Karanlık, kapkara çökmüştü. Yıldızlar seyrekti. İpileşiyordu. Yıldızlar sabaha karşı üşürler. Sabah yaklaşıyordu.</p>

  <p class="calibre4">Gürültü birdenbire patlayınca Cabbar irkildi:</p>

  <p class="calibre4">Ne o? diye şaşkınlıkla sordu.</p>

  <p class="calibre4">Memed:</p>

  <p class="calibre4">Suyun gözü, dedi. Hani ilk geldiğimizde...</p>

  <p class="calibre4">Cabbar:</p>

  <p class="calibre4">Bildim, diye karşılık verdi. Öyleyse azıcık oturalım başında.</p>

  <p class="calibre4">Memed:</p>

  <p class="calibre4">Olmaz.</p>

  <p class="calibre4">Bütün yorulmasına, bitmesine bakmayarak birazcık olsun bir yerde durmuyor, habire yol alıyordu.</p>

  <p class="calibre4">Soluk soluğa:</p>

  <p class="calibre4">Ne var yani Cabbar kardaş dedi, işte geldik. Bir nefes alıyor duruyor. Sonra başlıyordu. Ne var yani. Köye gidince dinleniriz. Köye şafak atmadan girmek gerek. Yaaa Cabbar kardaş. Bu kadar yol yürüdük de... Şimdicik varırız köye. Öyle değil mi Cabbar kardaş?</p>

  <p class="calibre4">Cabbar:</p>

  <p class="calibre4">Aldırma, dedi.</p>

  <p class="calibre4">Bunun üstüne Memed de bir daha konuşmadı. Köye yaklaştıkça daha hızlı yürüyordu. Cabbar da arkasından yetişmek için var gücünü harcıyordu.</p>

  <p class="calibre4">Şafağın yerinde iğne iğne ışıklar belirirken, köye girdiler. Birkaç köpek gürültüyle onları karşıladı. Memed, oralı bile olmadı. Bütün hızıyla dimdik yürüdü. Durmuş Alinin evine geldi:</p>

  <p class="calibre4">Durmuş Ali Emmi! Durmuş Ali Emmi.</p>

  <p class="calibre4">Durmuş Ali hemen karşılık verdi:</p>

  <p class="calibre4">Sen misin İnce Memedim?</p>

  <p class="calibre4">Benim.</p>

  <p class="calibre4">Geliyorum İnce Memedim. Hoş geldin yavrum. O gavuru niceyledin? Duyduk ki Aktozlu köyünü yakmışsın. O gavur da içinde çatır çatır yanmış.</p>

  <p class="calibre4">Kapı açılınca Memed heyecanla sordu:</p>

  <p class="calibre4">Kim getirdi bu haberi size? Köylü hep duydu mu?</p>

  <p class="calibre4">Durmuş Ali:</p>

  <p class="calibre4">Hepiciğimiz duyduk yavru. Eline sağlık. Hepiciğimiz sevindik. Ölüme sevinilmez ya, hak etti. Avradı bile sevindi. Ettiğini buldu, dedi. Bir damla yaş bile dökmedi. Gelin içeri yavrularım.</p>

  <p class="calibre4">Birden, kendine geldi. Merakla sordu:</p>

  <p class="calibre4">Öteki arkadaşınızı, hani ihtiyarı nettiniz?</p>

  <p class="calibre4">Memed, içini çekerek:</p>

  <p class="calibre4">Sorma!...</p>

  <p class="calibre4">Durmuş Ali:</p>

  <p class="calibre4">Allah rahmet eylesin. Ben size şimdi ocağı yakarım. Açsınız herhalde.</p>

  <p class="calibre4">Memed, sorusunu unutmamıştı:</p>

  <p class="calibre4">Durmuş Ali Emmi, dedi, kim getirdi size bu haberi?</p>

  <p class="calibre4">Durmuş Ali:</p>

  <p class="calibre4">Duydun mu yavru? diye sordu. Duydun mu olan işleri, Topal Ali o gavurun adamı olmuş. İşte o söyledi. Köy yanarken, o da buraya geliyormuş. Durmuş köyün dışında yangını seyretmiş. Köy yanınca içine girmiş. Bir içerden Abdinin kemiklerini çıkarmışlar. Kemiklerinin bile çoğu yanmış.</p>

  <p class="calibre4">Memed:</p>

  <p class="calibre4">Demek Topal Ali onun adamı olmuş?</p>

  <p class="calibre4">Durmuş Ali, ocaktaki közlerin üstündeki külü açarken:</p>

  <p class="calibre4">Öyle yavrum, diye kahırla söylendi. İnsanoğlu bu. Çiğ süt emmiş.</p>

  <p class="calibre4">Memed güldü.</p>

  <p class="calibre4">Durmuş Ali:</p>

  <p class="calibre4">İnanmadın mı? diye gözlerinin içine baktı.</p>

  <p class="calibre4">Memed:</p>

  <p class="calibre4">Emmi, dedi, sen de ne çabuk unutuyorsun.</p>

  <p class="calibre4">Durmuş Ali:</p>

  <p class="calibre4">İhtiyarlık çökünce başa... dedi.</p>

  <p class="calibre4">Memed:</p>

  <p class="calibre4">Aldırma. Mesele değil, diye omuzlarını okşadı onun. Ocağın başına da oturdu. Cabbar da oturdu arkasından.</p>

  <p class="calibre4">Durmuş Ali, üfüre üfüre ocaktaki ateşi parlattı.</p>

  <p class="calibre4">Eee? dedi gülerek. Daha ne var ne yok?</p>

  <p class="calibre4">Memed:</p>

  <p class="calibre4">Hiç, dedi.</p>

  <p class="calibre4">Az sonra sabahın ışıkları pencereden sızmaya, yavaş yavaş ortalık ağarmaya başladı, Durmuşun yaşlı karısı Memedin yöresinde dört dönüyor: Çatır çatır mı? diye soruyordu. De bakalım Memedim, çatır çatır mı? Ne iyi ettin şunu! Çatır çatır öyle mi?</p>

  <p class="calibre4">Ocaktaki çorbayı indiriyor, yağı kızdırıp cızırtıyla üstüne döküyor. Evin içini bir yağ kokusudur alıyor.</p>

  <p class="calibre4">Çatır çatır ha? Kemikleri de yanmış diyorlar. Yansın. Aktozlu köyü kül olmuş, diyorlar. Kül olsun.</p>

  <p class="calibre4">Sofrayı getirdi ortaya attı, çorbayı da büyük bir sahana doldurdu, sofranın ortasına koydu. Ama ağzı hiç durmuyor, habire söyleniyordu:</p>

  <p class="calibre4">Çatır çatır ha? Çatır çatır?</p>

  <p class="calibre4">Bir zaman, Memedin elinde kaşık kalakaldı. Ne çorbaya daldırabiliyor, ne de yere koyuyordu. Öylecene tutup duruyordu. Cabbar bunu az sonra fark etti. Cabbarla göz göze geldiler. Ortalıkta derin bir sessizlik oldu.</p>

  <p class="calibre4">Durmuş Ali de durdu, bunların hallerine merakla bakmaya başladı. Neden sonradır ki, Memed hızla kaşığını çorbaya daldırıp, çabuk çabuk içmeye başladı. Gözlerine iğne pırıltısı geldi oturdu. Keskin. Mest olmuştu. Başı dönüyordu. Sarı pırıltılar içinde şavkıyor, dönüyor. Çakırdikenlikte dağ gibi ateş yuvarlanıyor ha yuvarlanıyor.</p>

  <p class="calibre4">Yuvarlanıyordu...</p>

  <p class="calibre4">Başını kaldırdı, dimdik durdu. Esmer yüzü, gözleri ışığa batmıştı:</p>

  <p class="calibre4">Sana bir şey söyleyeceğim Durmuş Ali Emmi, dedi.</p>

  <p class="calibre4">Durmuş Ali, onun bu tavrına bir anlam veremedi, bomboş gözlerle bakarak sordu:</p>

  <p class="calibre4">Ne söyleyeceksin oğul? dedi. Sor!</p>

  <p class="calibre4">Memed, sesi titreyerek:</p>

  <p class="calibre4">O gavur öldü gayri, dedi sustu.</p>

  <p class="calibre4">Sofrayı ortadan kaldırdılar. Ateşi ölçerdiler, yaktılar. Durmuş Ali iki kere dışarı çıktı, geri geldi. Evin çocukları ötede durmuşlar, kocaman kocaman açılmış gözlerle Memede bakıyorlardı.</p>

  <p class="calibre4">Durmuş Ali, daha öldü gayrinin sonunu bekliyordu. Memed, öldü gayri, derken öyle bir hal takınmıştı ki, çok önemli bir şeyler söyleyeceği apaçık görünüyordu.</p>

  <p class="calibre4">Durmuş Ali dayanamadı:</p>

  <p class="calibre4">Öldü gayri? diye sordu.</p>

  <p class="calibre4">Memed ağır ağır:</p>

  <p class="calibre4">Bir fikrim var, diye başladı. Bilmem sen ne dersin bu işe?</p>

  <p class="calibre4">Gene sustu. Sonra çabuk çabuk konuştu:</p>

  <p class="calibre4">Bu köyün, öteki dört köyün; tarlasını, tarlasının hepsini. Kim ne kadar... Ne kadar ekiyorsa. Hepsini.. Ektiği kadar... Gerisini siz bilirsiniz. İşte böyle. Silahım elimde beklerim. Çakırdikenliğe de ateş...</p>

  <p class="calibre4">Durmuş Ali:</p>

  <p class="calibre4">Bre Memed, diye sözünü kesti. Gözünü sevdiğim oğlum, yavaş konuş azıcık. Bir şey anlamadım.</p>

  <p class="calibre4">Memed, heyecanını dizginledi:</p>

  <p class="calibre4">Demem odur ki Emmi, bu topraklar o gavurun babasının malı değil.</p>

  <p class="calibre4">Durmuş Ali düşündü. Alnını kaşıdı.</p>

  <p class="calibre4">Memed:</p>

  <p class="calibre4">Bu topraklar herkesindir... Toprağı o gavur yaratmadı. Beş köy köle gibi ona çalışır. Çukurovada Ağa da yok, bir şey de yok. Hasan Onbaşıyı bir dinleseydin!...</p>

  <p class="calibre4">Durmuş Ali:</p>

  <p class="calibre4">Bu topraklar da herkesindi eskiden. Bu gavurun babası çıkmadan. Allem etti kallem etti, toprakları elimizden aldı. Ondan evvel herkes canının istediği yeri canının istediği gibi ekerdi.</p>

  <p class="calibre4">Memed:</p>

  <p class="calibre4">İşte, diye parladı. İşte gene öyle olacak. Tam öyle olacak.</p>

  <p class="calibre4">Durmuş Ali, gene başını önüne eğdi, düşüncelere daldı.</p>

  <p class="calibre4">Gene öyle olacak. Tam öyle. Ne düşündün Emmi?</p>

  <p class="calibre4">Durmuş Ali:</p>

  <p class="calibre4">Keşke öyle olsa, diye mırıldandı. Gözlerine yaş dolmuştu.</p>

  <p class="calibre4">Memed:</p>

  <p class="calibre4">Olacak. Senden bir isteğim var. Beş köyün aklı yetenine haber gönderecek, buraya çağıracaksın. Konuşup, tarlaları dağıtacağım. Kölelikten kulluktan kurtulacaklar. Herkesin ektiği herkesin. Ellerindeki öküzler de kendilerinin olacak...'</p>

  <p class="calibre4">Durmuş Ali:</p>

  <p class="calibre4">Keşkeee!... diye bağırdı. Keşke.</p>

  <p class="calibre4">Memed:</p>

  <p class="calibre4">Sen haber gönder, gelsinler...</p>

  <p class="calibre4">Durmuş Alinin karısı, belini damın orta direğine dayamış, olanı biteni seyrederek ip eğiriyordu. Elinden kirmen düştü. Elleri yanlarına sarktı. Kendisini toparlayıp Memedin üstüne atıldı. İs tutmuş duvara bir örümcek ağını germişti. Geziniyordu. Kurban olduğum yavrum bu doğru mu? Bunu yapacak mısın? diye ellerini öpmeye başladı. Yarısını, üçte ikisini kimseye vermeyeceğiz ha?</p>

  <p class="calibre4">Memed:</p>

  <p class="calibre4">Kulluk bitti, diye berkiştirdi. Ölünceye kadar bu toprakları bekleyeceğim. Elimde silah. Ondan sonrasına da...'</p>

  <p class="calibre4">Kadın:</p>

  <p class="calibre4">Öküzler?</p>

  <p class="calibre4">Memed:</p>

  <p class="calibre4">Onlar da...</p>

  <p class="calibre4">Kadın, Memedin ellerini bırakıp, duvarın karanlıkça yerine çekildi. Hıçkıra hıçkıra ağlamaya başladı. Ağladıkça ağlıyordu. Durmuş Ali dışarı çıktı. Yüreği ikircikliydi. Geri girdi. Memede baktı. Yüzü, ona kaya gibi sert geldi.</p>

  <p class="calibre4">Kimleri çağırmalıyım oğul? diye sordu.</p>

  <p class="calibre4">Memed, başını kaldırmadan:</p>

  <p class="calibre4">Kimin aklı yeter olduğunu sanıyorsan...</p>

  <p class="calibre4">Durmuş Ali:</p>

  <p class="calibre4">Olur...</p>

  <p class="calibre4">Pancar Hösüğün evine gitti. Meseleyi ona açtı. Pancar, Durmuş Aliye hiçbir şey söylemedi. O da ikirciklendi. Sonra köyde ne kadar adam varsa teker teker dolaşıp, meseleyi anlattılar. Kimi sevindi birdenbire, sonra düşündü. Bütün köy ikircikliydi. Köylülerin bu olmaz işe inanası gelmiyordu.</p>

  <p class="calibre4">Evlerin önünde çocuklu, kadınlı erkekli insanlar birikiyordu. İnsanlar, birikiyorlar, konuşmuyorlardı. Yalnız, korka korka birbirlerinin gözlerinin içine bakıyorlardı. Telaşlı insan kalabalığı, büyük bir sessizlik içinde, o evden o eve umutla taşınıyordu.</p>

  <p class="calibre4">Kalabalık bir zaman, sessiz sessiz köyün içinde çalkandı durdu. Sonra Durmuş Alilerin kapısına geldi dayandı. Kıpırdamadan beklediler. Süt çocukları bile seslerini kesmişlerdi.</p>

  <p class="calibre4">Memed, dışardan bir sürü ayak sesi duydu. Durmuş Alinin karısına sordu:</p>

  <p class="calibre4">Dışarda ne oluyor ana?</p>

  <p class="calibre4">Kadın gözyaşlarını silerek:</p>

  <p class="calibre4">Köylü hep toplanmış, kapıya gözlerini dikmişler. Bilmem.</p>

  <p class="calibre4">Sonra dışarı çıktı. Bütün gözler onun üstünm dikildi. Bakışların altında ezildi. Kıvrandı. Sinirlendi:</p>

  <p class="calibre4">Ne istiyorsunuz? diye bağırdı. Ne toplandınız böyle?</p>

  <p class="calibre4">Kalabalıktan ses çıkmadı.</p>

  <p class="calibre4">Ne susuyorsunuz?</p>

  <p class="calibre4">En ufak bir kıpırtı bile olmadı.</p>

  <p class="calibre4">İnce Memedi görmek istiyorsanız, içerde.</p>

  <p class="calibre4">Gene hiç kimse istifini bozmadı.</p>

  <p class="calibre4">Körolasıcalar, ne duruyorsunuz böyle? Ha ne duruyorsunuz? Her evden bir ölü çıkmış gibi yaslı. Körolasıcalar. Şunlara bakın! Şunlar da erkek! Kadınlara döndü: Siz de bunları erkek diye koynunuza alıp yatıyorsunuz ha? Vay vay sizin avratlığınıza. Bu sümsükleri ha? Ne duruyorsunuz böyle taş kesilmiş? Oynayın, gülün, düğün yapın.</p>

  <p class="calibre4">Kalabalık taş gibi donmuştu.</p>

  <p class="calibre4">Allah belanızı versin. Duymadınız mı? İnce Memed Abdi Ağayı çatır çatır...</p>

  <p class="calibre4">Kalabalık usuldan bir dalgalandı.</p>

  <p class="calibre4">Çatır çatır... Aktozlu köyünü de baştan ayağı çatır çatır... Duymadınız mı? Dün de geldi bize. Şimdi içerde. Duymadınız mı? Gayri çalışıp çalışıp Abdi Ağaya vermek yok. Tarlalar da bizim. Cayır cayır... Öküzler de bizim... Cayır, cayır. Aktozlu köyü de çatır çatır.</p>

  <p class="calibre4">Kalabalık dalgalandı. Önce mırıltı halinde bir ses, kalabalığı baştan aşağı dolaştı. Mırıltı yükseldi, her ağızdan bir ses çıkmaya başladı. Köyü inanılmaz bir gürültüdür doldurdu. Köpekler havlıyor, horozlar ötüşüyorlar, tavuklar bütün telaşlarıyla oradan oraya kaçışıyorlardı. Çocuklar ağlaşıyorlardı. Ahırda eşekler anırıyor, atlar kişniyordu. Değirmenoluk köyü, Değirmenoluk oldu olalı böyle gürultüyü hiçbir zaman duymamıştır.</p>

  <p class="calibre4">Az sonra köy, toz dumana karıştı. Köyün üstünü büyük bir toz bulutu kapladı. Sonra birden köyün ortasından sevinç çığlıkları gelmeye başladı. Davul zurna başladı. Türküler başladı.</p>

  <p class="calibre4">Bizim İnce Memedimiz.</p>

  <p class="calibre4">Bizim İnce Memedimiz.</p>

  <p class="calibre4">Onun böyle bir adam olacağı çocukluğundan belliydi zaten.</p>

  <p class="calibre4">Belliydi.</p>

  <p class="calibre4">Öküzler de bizim.</p>

  <p class="calibre4">Herkes ektiği tarlayı, istediği gibi ekecek. Üçte ikisini vermek yok gayri.</p>

  <p class="calibre4">Aç kalmak yok gayri, kış ortasında.</p>

  <p class="calibre4">İt gibi yalvarmak yok.</p>

  <p class="calibre4">Bizim İnce Memedimiz.</p>

  <p class="calibre4">İnekleri satmak yok.</p>

  <p class="calibre4">Zulüm yok.</p>

  <p class="calibre4">Herkes istediği yere gider.</p>

  <p class="calibre4">Herkes evine misafir bile alır.</p>

  <p class="calibre4">Dilediği...</p>

  <p class="calibre4">Herkes kendi başına buyruk.</p>

  <p class="calibre4">Bizim İnce Memedimiz.</p>

  <p class="calibre4">Çatır da çatır.</p>

  <p class="calibre4">Çukurova korkusundan tirtir titriyor.</p>

  <p class="calibre4">Bizim İnce Memedimiz.</p>

  <p class="calibre4">Çatır da çatır.</p>

  <p class="calibre4">Hatçe hapisten çıkacak.</p>

  <p class="calibre4">Beş köy bir düğün kuracak.</p>

  <p class="calibre4">Bizim İnce Memedimiz.</p>

  <p class="calibre4">Memedin düğününü beş köy yapacak.</p>

  <p class="calibre4">İki gün, iki gece davullar zurnalar durmadan çaldı. Öteki dört köy şenlik içindeydi. Koygun koygun davul sesleri geliyordu oralardan da. Geceleri bütün Dikenlidüzü ışık içinde kalıyordu. Çılgın bir neşe taşa toprağa, suya, ağaca işliyordu.</p>

  <p class="calibre4">Beş köyün ileri gelenleri Durmuş Alinin evinde, Memedin yanındaydı. Bazen şüpheyle, bazen korkuyla, bazen minnetle, bazen de sevgiyle Memede bakıyorlardı.</p>

  <p class="calibre4">İkinci günün akşamı Memed onlara bir öneride bulundu:</p>

  <p class="calibre4">Ağalar, dedi, emmiler, kiminiz çift koştu şimdi, kiminiz de koştu koşacak. Sizden bir dileğim var.</p>

  <p class="calibre4">Hep bir ağızdan:</p>

  <p class="calibre4">Dileğin baş üstüne İnce Memedimiz, dediler.</p>

  <p class="calibre4">Memed, sözünü sürdürdü:</p>

  <p class="calibre4">Tarlayı sürmeden önce çakırdikenini yakmayı neden akıl etmediniz?</p>

  <p class="calibre4">Birkaç kişi:</p>

  <p class="calibre4">Düşünmedik.</p>

  <p class="calibre4">Yaktıktan sonra sürmek daha iyi olmaz mı?</p>

  <p class="calibre4">Olur, diye karşılık verdiler.</p>

  <p class="calibre4">Memed, ağır ağır ayağa kalktı. Bütün başlar da onunla birlikte yukarı kalktı.</p>

  <p class="calibre4">Çakırdikenliğe ateş vereceğiz. Ondan sonradır ki çift koşulacak.</p>

  <p class="calibre4">Tüfeğini, fişeklerini tekmil kuşanıp dışarıya çıktı. Arkasından köylüler de çıktılar.</p>

  <p class="calibre4">Kel Mıstık:</p>

  <p class="calibre4">Çakırdikenliğe, diye bağırdı. Davul zurna çakırdikenliğe...</p>

  <p class="calibre4">Durmuş Ali:</p>

  <p class="calibre4">Öküzlerin ayaklarını, çiftçilerin ayaklarını çakırdikeni kapmayacak gayri.</p>

  <p class="calibre4">Memed, ağır, temkinli, köyün dışına doğru yürüyordu. Başı dimdik, gözleri yarı kapalıydı. Arkasından Cabbar, onun arkasından da köylüler geliyordu. Kadınlar, çocuklar onu görmeye damların başına çıkmışlardı. Davul zurna da susmuştu. Ortalıkta çıt yoktu. Köyü çıktılar. Çakırdikenliğin içine daldılar. Güz yelleri efil efil dağlardan Dikenlidüzüne iniyordu. İnce Memed, ortada durdu. Öylece durdu kaldı. Köylüler onun küçük bir kımıldanışını bekliyorlardı. Memed başını arkaya çevirdi. Arkasındaki köylüler bir şey bekliyorlardı. Ondan bir kıpırtı.</p>

  <p class="calibre4">Önünde, sütbeyaz olmuş çakırdikenlik uzanıyordu. Dikenlidüzüne kar yağmış gibi, sütbeyaz. Çıtırtılar geliyordu. Dikenlerin bedenlerine yapışmış, o küçücük sümüklüböcekler, dikenlerin dallarını, bedenlerini toprağa doğru eğiyorlardı.</p>

  <p class="calibre4">Cabbar! diye çok hafif seslendi.</p>

  <p class="calibre4">Cabbar çakırdikenleri yararak yanına geldi:</p>

  <p class="calibre4">Söyle kardaş.</p>

  <p class="calibre4">Memed:</p>

  <p class="calibre4">Ben çift sürerken de, çakırdikenliğe ateş yerip, öyle çift koşsalardı, ne olurdu yani?</p>

  <p class="calibre4">Cabbar gülümsedi.</p>

  <p class="calibre4">Bu sırada, arkadaki kalabalık karıştı. Birkaç kişi çakırdikenleri biçip ortaya yığmaya başladı. Buna ötekiler de katıldılar. Az sonra, çakırdikeninden büyük bir öbek meydana geldi. Küçük bir tepe kadar. Öbek gittikçe büyüyordu. Ortaya atılan Durmuş Ali:</p>

  <p class="calibre4">Yeterin, diye heyecanla bağırdı. Cebinden bir parça çıra çıkardı yaktı. Kurumuş çakırdikeni öbeğine soktu. Öbek yavaştan tutuştu. Sonra, bütün öbek yalımlar arasında kaldı. Yalımlar esen yelle savruluyordu. Köylüler yalımları savrulan öbeğin uzağına çekildiler, yarım halka oldular. Bakmaya başladılar. Ateş öbekten düzlüğe atladı. Türküler, bağrışmalar, coşkun bir sevinç düzlüğe yayıldı: Ateşle birlikte dolanmaya başladı. Halaylar çekiliyor, oyunlar oynanıyordu. Cabbar havaya ateş ediyordu.</p>

  <p class="calibre4">Memed, gün batıncaya kadar susup çakırdikenliğin içinde bekledi. Rüzgar büyük bir yığın halindeki ateşi önüne katmış doludizgin, ovada ha babam döndürüyordu. Ateş yığınının geçtiği yerler kapkara kömüre kesiyordu. Ateş güneşle birlikte günbatıya doğru uçuyordu. Yanan çakırdikeninden çığlıklar geliyordu. Ateşin önünde kuş gibi ötüyordu dikenlik.</p>

  <p class="calibre4">Gene aynı ağırlıkla Memed, köye doğru yürüdü. Yeşilli, kırmızılı, mavili, renk renk giyinmiş kadınlar, çocuklar, çakırdikenliğe toplanmış eğleniyorlardı. Onlar da Memedin arkasından köye yürüdüler. O gece sabaha kadar, bütün gece ateş Dikenlidüzünde Kınalıtepeden Yıldıztepesine, suyun gözünden Kabaağaca, öteki köylere, ta aşağılara, Çürükçınara kadar dolandı durdu. Koca bir aydınlık düzlüğü yalıyordu. Sonra Alidağın tepesinde bir top ateş gözüktü. Kocaman bir top ateş. Kuyruk yıldızı gibi dönen, kıvılcımlar saçan bir top ateş... Alidağın tepesi gün vurmuş gibi ağarıverdi. Apaydınlık. Köylüler bu işe şaştılar. Memed de şaştı. Orada, Alidağın tepesinde ilk olarak bir ateş görüyorlardı.</p>

  <p class="calibre4">Bu sırada, Hatçenin üstüne tanıklık edenlerin yedisi de gelip Memedin karşısında durdular. Konuşmadılar.</p>

  <p class="calibre4">Memed:</p>

  <p class="calibre4">Söylen, dedi.</p>

  <p class="calibre4">Biz ettik... dediler.</p>

  <p class="calibre4">Memed anladı:</p>

  <p class="calibre4">Oldu.</p>

  <p class="calibre4">Zorlan İnce Memedimiz.</p>

  <p class="calibre4">Memed:</p>

  <p class="calibre4">Biliyorum.</p>

  <p class="calibre4">Gözleri yaşarmış yedi kişi boyunları bükük, önünden sessizce çekildiler.</p>

  <p class="calibre4">Gene sabaha kadar sevinçten, heyecandan, kederden, Memedin gözüne uyku girmedi. Keder Hacçenin kederiydi.</p>

  <p class="calibre4">Değirmenoluk köyünün üstüne geniş, apaydınlık, taze, tertemiz, tüy gibi yeyni, ak bir gün açıldı. Değirmenoluk, pırıl pırıl bir düşün içindeydi. Ağaçlar, bir aydınlık içinde dönüyorlardı. Çakırdikeni daha yanıyordu. Ak ova, baştan ayağa karaya kesmişti.</p>

  <p class="calibre4">Yoldan Topal Ali geliyor, diye bir haber geldi: Memed, merakla bekledi. Topal Ali, topal ayağını yorgun yorgun sürükleyerek geldi, dikildi.</p>

  <p class="calibre4">Memed gülümseyerek:</p>

  <p class="calibre4">Gel Ali Ağa, gel! diye yanına yaklaştı, elini tuttu. Sevgiyle elinin üstünü okşadı. Terlemişti. Kesik kesik soluyordu. Konuşmadı. Öyle yan yana kaldılar. Teri soğudu. Yüzü soluk, sapsarı, kırış kırıştı. Birkaç gün içinde belki on beş yıllık yaşlanmıştı.</p>

  <p class="calibre4">Memed dayanamadı:</p>

  <p class="calibre4">Neden böylesin bre Ali Ağa? diye sordu. Çok durgunsun.</p>

  <p class="calibre4">Topal Ali bitkin:</p>

  <p class="calibre4">Hiç sorma.</p>

  <p class="calibre4">Memed, bu hiç sorma'nın altında bir şeyler olduğunu sezdi. Öyle bezgin, öyle dertli, öyle içten içe bir öfkeyle söyledi ki... Memedin kocaman gözleri biraz daha kocamanlaşarak:</p>

  <p class="calibre4">Bir kötü haber, bir şey mi var? diye sordu.</p>

  <p class="calibre4">Ali, biraz daha solarak, elleri titreyerek:</p>

  <p class="calibre4">Hiç sorma, dedi. Hiç sorma.</p>

  <p class="calibre4">Beni korkutma Ali Ağa!</p>

  <p class="calibre4">Ali:</p>

  <p class="calibre4">Olan oldu. Benim yüreğime iniyordu, diye inledi.</p>

  <p class="calibre4">Memed, ona doğru uzanarak:</p>

  <p class="calibre4">Söyle!</p>

  <p class="calibre4">Ali:</p>

  <p class="calibre4">Gavur dinli... dedi. O...'</p>

  <p class="calibre4">Memed:</p>

  <p class="calibre4">Eeee?</p>

  <p class="calibre4">Kurtulmuş!</p>

  <p class="calibre4">Memed:</p>

  <p class="calibre4">Neeee!</p>

  <p class="calibre4">Yıldırım çarpmış gibi oldu. Sallandı. Gözleri karardı. Sonra kaskatı kesilip kaldı.</p>

  <p class="calibre4">Ali:</p>

  <p class="calibre4">Ben onunla konuştum. Şimdi kasabada ev tuttu. Oraya yerleşecek. Beni de gönderdi.</p>

  <p class="calibre4">Cabbar Memedin bu halini görünce korktu:</p>

  <p class="calibre4">Aldırma Memed kardaş, diye onu teselliye çalıştı. Elimizden kurtuluş yok. Kurtulamaz. Bugün değilse yarın...</p>

  <p class="calibre4">Durmuş Alinin karısı bir çığlık attı. Damın karanlığına gitti. Dövünmeye başladı:</p>

  <p class="calibre4">Vay dertli başım vay! Bu da mı geliciydi başıma! Vay vay! Vay vay vay!</p>

  <p class="calibre4">Cabbar:</p>

  <p class="calibre4">Ne dövünüp duruyorsun bre teyze? Nasıl olsa, o bir daha bu köye ayak basamayacak. Tarlalar sizin, öküzler de. Biz sağ oldukça...</p>

  <p class="calibre4">Vay vay! Vay vay vay!</p>

  <p class="calibre4">Az sonra işi bütün köy duydu. Bunun üstüne köyün sokaklarında hiçbir insan kalmadı. Evlere çekildiler. Gürültü birdenbire durdu. Köy ıpıssız oldu. Köpekler havlamayı, horozlar örtmeyi kestiler. Sanki köyde bir tek canlı bile yoktu. Biraz önceki büyük gürültü, büyük sevinçle birlikte sanki bütün köy, bütün canlısıyla başını almış başka bir diyara göç etmişti. Siniler sinek kalmamıştı.</p>

  <p class="calibre4">Bu sessizlik aynı minval üzere, ta ikindiye kadar sürdü. Durmuş Ali çökmüş, başını ihtiyar omuzları arasına gömmüştü. Kadının da avurdu avurduna geçmiş, bir köşeciğe büzülmüştü. Memed başını tüfeğine dayayıp oturmuştu. Düşünüyordu. Alnı kırışık içinde kalmıştı. İkindine doğru köyde hafif bir canlılık görüldü. Önce bir horoz gübreliğin üstüne çıktı, kanatlarını çırparak öttü. Horozun yeşil, kırmızı, mor tüyleri yağlı yağlı ışıldıyordu. Sonra köpekler havlamaya başladı. Arkasından insanlar da evlerinden çıktılar. Oraya buraya birikişmeye başladılar. Bir homurtu boydan boya köyü dolandı:</p>

  <p class="calibre4">Adam olmuş da...</p>

  <p class="calibre4">Adam olmuş da dağın İnce Memedi.</p>

  <p class="calibre4">Sefil İbrahimin oğlu.</p>

  <p class="calibre4">Adam olmuş da Abdi Ağamızın tarlasını dağıtıyor.</p>

  <p class="calibre4">Boyuna bak, boyuna şunun.</p>

  <p class="calibre4">Gören yedi yaşında çocuk sanır.</p>

  <p class="calibre4">Sümsük.</p>

  <p class="calibre4">Tüfeği bile götüremiyor.</p>

  <p class="calibre4">Eşkıya olmuş da...</p>

  <p class="calibre4">Eşkıya olmuş da köy yakıyor.</p>

  <p class="calibre4">Eşkıya olmuş da babasının malı gibi...</p>

  <p class="calibre4">Babasının malı gibi bizim Ağamızın tarlasını, öküzlerini dağıtıveriyor.</p>

  <p class="calibre4">Adam olmuş da...</p>

  <p class="calibre4">Ağamızın kapısında yallanırdı it gibi.</p>

  <p class="calibre4">Daha düne kadar.</p>

  <p class="calibre4">Sefil İbrahimin savsak oğlu...</p>

  <p class="calibre4">Çalımından da yanından geçilmez.</p>

  <p class="calibre4">Savsak domuz.</p>

  <p class="calibre4">Elin kızı da onun yüzünden çürür.</p>

  <p class="calibre4">Çürür mapusanelerde...</p>

  <p class="calibre4">Hatçe çürür.</p>

  <p class="calibre4">Bak hele bak!</p>

  <p class="calibre4">Çakırdikenliği de yaktırdı! Çift sürenlerin ayaklarını diken yemesin!</p>

  <p class="calibre4">İncinmesinler!</p>

  <p class="calibre4">Bak hele bak!</p>

  <p class="calibre4">Gelmiş köye, Abdiyi öldürdüm deyi kabarır.</p>

  <p class="calibre4">Ağamızı...</p>

  <p class="calibre4">Ağamız onun gibi yüz tane iti bir kurşuna dizer.</p>

  <p class="calibre4">Bizim Ağamız.</p>

  <p class="calibre4">Sonra büyük bir kalabalık halinde köylü, Abdi Ağanın avlusuna doldu. Abdi Ağanın karılarını, çocuklarını kutladılar.</p>

  <p class="calibre4">Homurtu, gece yarısına kadar sürdü. Köyün yarısından çoğu Memedi tutuyordu. Abdi Ağanın ölmemesine yanıyorlardı. Onlar, evlerinden dışarı çıkmamışlardı. Durmuş Ali ölü gibiydi. Durmuş Alinin karısı hastalanmış, yatağa düşmüştü. Ağzını bıçaklar açmıyordu. Memedin de ağzını bıçaklar açmıyordu. Yalnız Cabbar ortaya düşmüş, habire konuşuyordu, köylüleri kandırmaya çalışıyordu.</p>

  <p class="calibre4">Abdi Ağa bu köye bir daha ayak basamaz. Onun için korkmayın. Yakında nasıl olsa ölecek. Mutlak ölecek. Vallahi de ölecek, billahi de ölecek. Ölecek. Böyle olmayın. Ölecek dedim, ölecek.</p>

  <p class="calibre4">Kimse dinlemiyordu.</p>

  <p class="calibre4">Daha gün doğmadan Durmuş Alinin evinden çıktılar. Memed başını yerden kaldıramıyordu. Başı göğsüne, cansızcasına sarkmıştı. Düşecekmiş gibi. Cabbar da yanında aynı sessizlikle ağır ağır yürüyordu. Köyü çıkarken bir iki köpek onlara ürdü. Memed duymadı bile. Cabbar köpekleri taşladı.</p>

  <p class="calibre4">Çakırdikenlik yanıp bitmişti. Yarılmış toprak kapkara küllerle örtülüydü. Memed, ovanın ortasında dikildi kaldı. Cabbar da ona birşey söylemeye cesaret edemedi. Bekledi bekledi. Memed yürümedi. O da vardı bir taşın üstüne, tüfeğini kucağına alıp oturdu. Gün doğdu.</p>

  <p class="calibre4">Memed, daha dimdikti. Kıpırdamıyordu. Gölgesi köyün üstüne doğru uzamıştı. Gün kuşluk oldu, Memed gene kıpırdamadı. Cabbar artık dayanamadı, vardı Memedi dürttü:</p>

  <p class="calibre4">Ne oldun bre Memed kardaş, diye sordu. Memed birden ayıktı. Gözlerini uykudan uyanırcasına kırpıştırdı.</p>

  <p class="calibre4">Cabbar:</p>

  <p class="calibre4">Aldırma Memed kardaşım, dedi. İnsanoğlu çiğ süt emmiştir.</p>

  <p class="calibre4">Onu da nasıl olsa...</p>

  <p class="calibre4">Memed, dişlerini sıkarak:</p>

  <p class="calibre4">Nasıl olsa... diye bıçak gibi keskin söyledi.</p>

  <p class="calibre4">Sonra, uçsuz bucaksız yanmış ovanın ötelerine baktı.</p>

  <p class="calibre4"><br class="calibre2" /></p>
</body>
</html>
