<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>İnce Memed 1 - Yaşar Kemal</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4"><br class="calibre2" />
  <br class="calibre2" />
  <br class="calibre2" /></p>

  <h2 class="sigilnotintoc">12</h2>

  <p class="calibre4"><br class="calibre2" />
  <br class="calibre2" /></p>

  <p class="calibre4">Öyle bir karanlık vardı ki göz gözü görmüyordu. Orman uğulduyordu. Orman kapkara bir duvar gibi karanlığa gerilmişti. Ta uzakta, dağın doruğuna yakın yerde, ipil ipil bir ateş yanıyordu. Ağaçlara çarpa çarpa el yordamıyla yürüyorlardı. Ama çok gürültülü... Gece ıslak ıslak kokuyordu. Çam, gürgen, mantıvar, peryavşan, çobançırası, ter kokuyordu. Ekşi ter... Püren kokuyordu. Gökyüzünde de bir iki yıldız parlayıp sönüyordu.</p>

  <p class="calibre4">Aylardan beri bir sürü ev basmışlar, yol kesmişler, candarmalarla çarpışmışlardı. Candarmalar öteki eşkıyaların arkalarını bırakmış. Deli Durdu çetesinin üstüne düşmüştü. Deli Durdu da candarmalarla alay ediyordu. Oynuyordu. Memed az zamanda kendini göstermiş, arkadaşlarına, Deli Durduya kendini sevdirmişti. Çeteye yardımı dokunuyordu.</p>

  <p class="calibre4">Durdunun karanlıktan sesi geldi:</p>

  <p class="calibre4">Burada kalalım. Bittik. Öldük. İki günden beri durmadan kaç babam kaç, nolacak halimiz böyle! Burada! Sesi hınçlı, inatçıydı.</p>

  <p class="calibre4">Memed yanına vardı:</p>

  <p class="calibre4">Yavaş. Usul konuş Ağam.</p>

  <p class="calibre4">Durdu:</p>

  <p class="calibre4">Nolacak yani? diye hışımla konuştu. Memed değil de başkası konuşsaydı bu biçimde, bu kadar içerlemezdi. Dün gelmiş de bugün eşkıyalık dersi veriyor.</p>

  <p class="calibre4">Düşmanın karıncaysa da... dedi, Memed.</p>

  <p class="calibre4">Durdu:</p>

  <p class="calibre4">Eeee sonra?</p>

  <p class="calibre4">Memed, Durdunun alayını fark etmemiş gibi davrandı.</p>

  <p class="calibre4">Yani demem odur ki... hor bakma.</p>

  <p class="calibre4">Durdu dayanamadı, içindekini dışarıya vurdu:</p>

  <p class="calibre4">Ohhooo, bre İnce Memed, Süleyman Kahya seni bize arkadaş değil, erkanıharp göndermiş. Karışma böyle işlere!</p>

  <p class="calibre4">Cabbar Memedin solunda yürüyordu. Hızlı hızlı soluk alıyordu:</p>

  <p class="calibre4">Memed doğru söylüyor Ağa, dedi. Ormanda kalırsak kuşatırlar. Ardımızdalar. Habire takip ediyorlar. Keklik gibi avlarlar alimallah, bir çevirirlerse... Asım Çavuş böyle bir fırsat arıyor zaten, yavaş...</p>

  <p class="calibre4">Memed:</p>

  <p class="calibre4">Keklik gibi...</p>

  <p class="calibre4">Cabbar:</p>

  <p class="calibre4">Arkamızda az boz candarma yok. Candarmalara köylüleri, bize düşman eşkıyaları da kat Ağa... Onlarla başa çıkamayız.</p>

  <p class="calibre4">Memed:</p>

  <p class="calibre4">Baş edemeyiz. Cephanemiz bile yok:</p>

  <p class="calibre4">Durdu olduğu yerde dikildi kaldı:</p>

  <p class="calibre4">Buradan bir adım ileri atmak yok.</p>

  <p class="calibre4">Sesi ormanda çın çın öttü:</p>

  <p class="calibre4">İki günden beri köpek gibi kaçıyoruz. Köpek!</p>

  <p class="calibre4">İçlerinde biri vardı: Recep Çavuş. Nerden geldiği, kaç yıldır eşkıyalık yaptığı hakkında doğru dürüst hiç kimse bir şey bilmiyordu.</p>

  <p class="calibre4">Geçmişini ona kimse de soramazdı. Buna, soranı öldürecek kadar kızardı. Sonra bir daha ne bir yerde bulunur, ne de karşılaştığı zaman konuşurdu. Kırk yıllık düşmanmış gibi. Elliyi geçkindi. Hakkında bilinen tek şey Koca Ahmet çetesinden oluşuydu. Çete affa uğradığında herkes gitmiş hükümete teslim olmuş, o affı kabul etmemiş, bir iki yıl dağlarda tek başına gezmiş, iki yıl sonra, dağlarda yeniden eşkıyalar türeyince onlara karışmıştı. Girip çıkmadığı çete yoktu. Bütün çeteler onu tanır, sayar, severdi. Öyle, bir çeteye mal olup kalmazdı.</p>

  <p class="calibre4">Bugün canı istemiş, Deli Durdu çetesine gelmiş, yarın canı ister Deli Durdunun can düşmanı Yozcu çetesine gider. Kimseye, kimse hakkında dedikodu etmez, bir tek laf söylemezdi. Öbür gün de Kürt Reşo çetesine... Her çetede yeri vardı. Ona niçin geldin, niçin gidiyorsun, diyen de olmazdı. Üstelik, kimin çetesine gelirse, o çete sevinirdi. Onu uğur saymışlardı.</p>

  <p class="calibre4">Eşkıyalıkta da çok ustaydı. Bir kez çarpışmaya tutuşmayagörsün, eli makineli tüfek gibi işlerdi.</p>

  <p class="calibre4">Karanlıkta, tok, alışılmamış sesi duyuldu:</p>

  <p class="calibre4">Durdu, çocuklar doğru söylüyorlar. Ormandan çıkıp kayalıkları tutalım.</p>

  <p class="calibre4">Durdu:</p>

  <p class="calibre4">Recep Çavuş, Recep Çavuş, diye bağırdı, buradan ileriye bir adım bile atılmayacak.</p>

  <p class="calibre4">Cabbar:</p>

  <p class="calibre4">Durdu Ağam, dedi, hiçbir şey gelmezse ellerinden, bizi kuşatırlar, ormanı da ateş verirler...</p>

  <p class="calibre4">Durdu:</p>

  <p class="calibre4">Bir adım bile...</p>

  <p class="calibre4">Cabbar:</p>

  <p class="calibre4">Etme Ağam!</p>

  <p class="calibre4">Durdu:</p>

  <p class="calibre4">Atılmıyacak.</p>

  <p class="calibre4">Cabbar:</p>

  <p class="calibre4">Perişan olacağız.</p>

  <p class="calibre4">Durdu:</p>

  <p class="calibre4">Ben çete başı mıyım?</p>

  <p class="calibre4">Cabbar:</p>

  <p class="calibre4">Heyye, dedi, sen çete başısın.</p>

  <p class="calibre4">Memed:</p>

  <p class="calibre4">Heyye.</p>

  <p class="calibre4">Ötekiler de öyle söylediler.</p>

  <p class="calibre4">Memed:</p>

  <p class="calibre4">Ağam, dedi, bir şey deyim de darılma.</p>

  <p class="calibre4">Durdu:</p>

  <p class="calibre4">De bakalım erkanıharp, diye güldü.</p>

  <p class="calibre4">Memed:</p>

  <p class="calibre4">Hiç olmazsa, sık ağaçlıklı, taşlı çukurlu bir yere varalım.</p>

  <p class="calibre4">Durdu:</p>

  <p class="calibre4">Bir tek adım atılmayacak.</p>

  <p class="calibre4">Oraya, dikildiği yere oturuverdi. Ötekiler de oturdular. Uzun zaman hiçbirisinden ses çıkmadı. Bir ikisinin elindeki cıgaranın ışığı karanlıkta yıldız gibi parlıyordu. Kimseden çıt çıkmıyordu. Cabbar ayağa kalktı.. Gerindi. Yukarı doğru yollandı. Memed de arkasından gitti.</p>

  <p class="calibre4">Cabbar bir ağacın dibine su dökmeye oturdu. Memed de yanına. Bir zaman sonra, Cabbar işini bitirdi ve kalktı. Memed de arkasından. Arkalarını dönünce hafif bir ışık gördüler, şaştılar. Oldukları yerde kalakaldılar. Durdu, çam dallarını tutuşturmuştu. Ateşin ışığında ğölge gibi sallanıyordu.</p>

  <p class="calibre4">Memed:</p>

  <p class="calibre4">Düpedüz ölümünü arıyor bu adam.</p>

  <p class="calibre4">Cabbar:</p>

  <p class="calibre4">Asım Çavuş neysem ne ya, arkamızdaki, köylüler beterin beteri. Hepsi donsuz bıraktıklarımız.</p>

  <p class="calibre4">Memed:</p>

  <p class="calibre4">Ben geldim geleli, en az beş yüz kişiyi donsuz bıraktık.</p>

  <p class="calibre4">Cabbar:</p>

  <p class="calibre4">Soyduğumuz elbiseleri, bari köylerin fıkaralarına dağıtsaydık.</p>

  <p class="calibre4">Belki köylülerin elinden kurtulurduk. Kurtulamadığımızın sebebi var, iki gündür. Dışarda hiç yardımcımız yok. Hele köylüler, Aksöğütlüler, ellerine geçşek, bizi havada yerler. Zulüm... Durdu yapmadığını bırakmadı Aksöğütte. Zulüm. Akla hayale gelmez işkenceler, hakaretler...</p>

  <p class="calibre4">Memed:</p>

  <p class="calibre4">Bana bak kardaş, dedi, insanların üstüne çok varmamalı. Öldürmeli, dövmeli, ama üstlerine çok varmamalı. Donsuz, çırılçıplak, köyüne, evine girmesi bir adama ölümden zor gelir. İşte bunu yapmamalı. İnsanlarla oynamamalı. Bir yerleri var, bir ince yerleri, işte oraya değmemeli. Ben Abdi Ağadan biliyorum. Yoksa... Korkmalı insanların bu tarafından. Aşağı görmemeli insanları...</p>

  <p class="calibre4">Dönerken ufacık bir suya düştüler. Dize kadar battılar. Su yarpuz yarpuz koktu. Gece yarpuz koktu. Yıldızlar kıvılcımlandılar. Her bir yer yarpuza kesti. Küçük su, yıldızlar, uğultulu çam ağaçları, yarpuz yeşili kokusu...</p>

  <p class="calibre4">Keşke Deliyi kandırsak da buraya çeksek.</p>

  <p class="calibre4">Cabbar:</p>

  <p class="calibre4">Öldürsen yarım adım attıramazsın. İnat.</p>

  <p class="calibre4">Durdunun ateşi koskocaman olmuştu. Bir harman yeri kadar yer tüm yalıma kesmişti. Yalımlar göğe çıkıyordu. Kocaman kütükler çatırdayarak yanıyordu.</p>

  <p class="calibre4">Durdu gülerek ateşin etrafında gidip geliyordu:</p>

  <p class="calibre4">Bakın hele şu ateşe. Bu ateşten geçilir mi? Nerde yakılır böyle ateş?</p>

  <p class="calibre4">Cabbar:</p>

  <p class="calibre4">Keşke yanmasaydı.</p>

  <p class="calibre4">Durdu:</p>

  <p class="calibre4">Gürül gürül.</p>

  <p class="calibre4">Cabbar:</p>

  <p class="calibre4">Keşke...</p>

  <p class="calibre4">Durdu:</p>

  <p class="calibre4">Kes gayrı Cabbar, diye çıkıştı.</p>

  <p class="calibre4">Gece orada, ateşin yanında kaldılar. Korkudan hiçbirisini uyku tutmadı. Durdudan başka. Her birisinin içinde uykuda bastırılıp, öldürülmek korkusu vardı. Böyle bir korku kimin içine girmişse onu iflah etmemiştir. Güya üç kişiyi, Recep Çavuşu, Horaliyi, Memedi nöbete dikip, ötekiler uykuya yattılar. Bir zaman uyumaya çalıştılar. Yattıkları yerde döndüler durdular. Olmadı. Önce Cabbar kalktı. Ocağın başına bağdaş kurup oturdu. Onun arkasından ötekiler... Durdu rahat, mışıl mışıl uyuyordu. Ocağın başında, konuşmadan gözlerini ateşe dikip kaldılar.</p>

  <p class="calibre4">Tan yerleri ışırken bir cayırtı başladı. Dört bir taraftan kurşun kum gibi kaynıyor. Akşamdan beri ha başladı, ha başlayacak diye bekleyip duruyorlardı. Şaşırmadılar. Ateşin başından kaçıp uzağa siperlendiler. Memed, kulağının dibinden kurşunlar vınlıyarak geçerken kendisini ancak bir ağaç köküne atabildi.</p>

  <p class="calibre4">Gedikli Asım Çavuşun arka yanı açık kalmış, Memed de tam oraya düşmüştü. Tüfeği doğrulttu. İçinden kusmak geldi. Sonra indirdi başka yana sıktı. Kendi kendine güldü:</p>

  <p class="calibre4">Çavuş, Çavuş! diye bağırdı. İyi siperlenmemişsin. Yersin kurşunu. Çavuş farkına vardı. Yanına yönüne kurşun yağıyor. Yeri yer değil. Tam bu sırada şapkasını kurşun alıp götürüyor.</p>

  <p class="calibre4">Ulan, diyor, ulan bir düşersen elime.</p>

  <p class="calibre4">Memed:</p>

  <p class="calibre4">Bana İnce Memed derler, Çavuş. Sen ancak ölümü geçirirsin eline. Çoluk çocuğun var. Çekil git Çavuş. Var git işine.</p>

  <p class="calibre4">Çavuş:</p>

  <p class="calibre4">Çok yazık, diyor.</p>

  <p class="calibre4">Kabzayı tutan elini bir kurşun sıyırıyor. Elinden kan sızıyor toprağa. Var git Çavuşum işine. Değme bize. Ölümün bizden olmasın. Çok düştün üstümüze.</p>

  <p class="calibre4">Her bir tarafı kurşuna açık. Korkuyla geri çekiliyor. Düşünüyor ki şapkasını alıp götüren, elini sıyıran kurşunu sıkan adam kendisini çoktan vurabilirdi. Bu İnce Memed de kim? Deli Durdu onu böyle yakalamış olsaydı hali dumandı! İnce Memed! Böyle bir ad anımsamıyor. Çok Memed var. Ama İnce Memed?</p>

  <p class="calibre4">Ulan, diyor, ulan, sana İnce Memedliği gösteririm. Tatlı. Kurşun yağıyor. Şafağa kırmızı, yağlı kurşunlar yağıyor. Durdu açıklıkta dört dönüyor. Canını dişine takmış habire kurşun sallıyor. Sonra arada bir duruyor, Çavuşa küfrediyor.</p>

  <p class="calibre4">Çavuş, Çavuş! Deli Durduyu kaçtı sanma. Seni yüzbaşıyın yanına donsuz göndereceğim. İğne kadar yerini göster. Donsuz.</p>

  <p class="calibre4">Çavuş, candarmalar, köylüler sarmışlar dört bir yanı. Tam kafes... Kapana kısıldıklarını anlıyor Deli Durdu. Sürüne sürüne İnce Memedin yanına geliyor. Çetesi içinde en güvendiği adam Memeddir. Bulundukları yer kurşuna açık. Biraz yakına gelebilseler, çemberi daraltsalar, hepsini teker teker vurabilecekler.</p>

  <p class="calibre4">Durdu, belki ömründe ilk defa azıcık telaşlanıyor. Kapan zorlu bir kapan. Ötekiler de korkuyorlar Durdudan. Daraltamıyorlar. Burada, bu ormanın açıklığında, Durdunun onlarla çarpışmayı kabul etmesine şaşıyorlar. Bunda bir kurnazlık, bir hile var mutlak, diyorlar.</p>

  <p class="calibre4">İşte, bu yüzdendir ki bulundukları yerde kalıyorlar. Bir türlü akıl erdiremiyorlar Durdunun kaçıp kaçıp da çarpışmayı burada, açıklıkta kabul etmesine.</p>

  <p class="calibre4">İşler kötü, dedi Durdu. Ter içinde kalmıştı. Soluyordu. Hiçbirimiz kurtulamıyacağız.</p>

  <p class="calibre4">Bu sırada biri:</p>

  <p class="calibre4">Yandım anam, diye bağırdı.</p>

  <p class="calibre4">Durdu:</p>

  <p class="calibre4">Bu birincisi, dedi. Recep Çavuş gitti.</p>

  <p class="calibre4">Sonra:</p>

  <p class="calibre4">Hiçbirisinden korkmam bunların. İçlerinde Dörtyollu diyorlar, bir candarma var. Bir de bizim köyden Kara Mustan var. Onlar olmasın içlerinde, yarar çıkarım. Onlar, pireyi bile sektirmezler, vururlar.</p>

  <p class="calibre4">Memed arkaya baktı:</p>

  <p class="calibre4">Benim tüfeğim kızdı, dedi. Elimi yakmaya başladı. Ne yapmalıyım?</p>

  <p class="calibre4">Durdu:</p>

  <p class="calibre4">Çok kurşun yakmışsın Memed kardaş. Yoksa elindeki tüfek iyi tüfektir. Ateşi kes de biraz, tüfeği toprağa bele. Kızgını geçer. Sonra hiç sıkamazsın. Şişer kalır.</p>

  <p class="calibre4">Memed:</p>

  <p class="calibre4">Tüh! diye acındı. Tüh!</p>

  <p class="calibre4">Durdu:</p>

  <p class="calibre4">Kardaş! diye söylendi usuldan. Çevrildik. Bana bakmayın. Benim çok tecrübem vardır. Nereden olsa yarar kurtulurum. Ölsem de vız gelir. Sizi düşünüyorum. Benim yüzümden... Deliliğim yüzünden... Sizler nasıl kurtulacaksınız? Kaygım o. Arkadaşlarını koymuş da kaçmış Deli Durdu derler.</p>

  <p class="calibre4">Memed:</p>

  <p class="calibre4">Bence hiçbir çare yok, dedi. Akşama kadar bekleyeceğiz.</p>

  <p class="calibre4">Bu sırada Durdunun tam önüne iki kurşun saplandı. Toz çıkardı.</p>

  <p class="calibre4">Memed:</p>

  <p class="calibre4">Çare yok, dedi. Akşama kadar dayanmalıyız.</p>

  <p class="calibre4">Durdu toprağa saplanan kurşunların yerini gösterip:</p>

  <p class="calibre4">Bu kurşun Kara Mustanındır. İkimizi de vurur şimdi. Bir yerimizi görmüş olacak.</p>

  <p class="calibre4">Memed:</p>

  <p class="calibre4">Durdu Ağam, öldü mü ola Recap Çavuş? Bir yanına varsak...</p>

  <p class="calibre4">Durdu:</p>

  <p class="calibre4">Dur hele; dedi. Herif haklayacak bizi. Dur hele!</p>

  <p class="calibre4">Bu sırada önlerinden büyük bir toz bulutu kalktı. Yanlarına yönlerine ne kadar kurşun düşmüştü onlar da farkında değillerdi.</p>

  <p class="calibre4">Durdu:</p>

  <p class="calibre4">Demedim mi sana? Bu Kara Mustan namussuzunu bilirim.</p>

  <p class="calibre4">Memed:</p>

  <p class="calibre4">Vay anasını!</p>

  <p class="calibre4">Durdu:</p>

  <p class="calibre4">Hemen yerimizi değiştirmezsek...</p>

  <p class="calibre4">Yuvarlana yuvarlana, büyücek bir ağacın arkasına vardılar.</p>

  <p class="calibre4">İçlerinde bu Kara Mustan olmasa...</p>

  <p class="calibre4">Memedin kafası hep Recep Çavuşla uğraşıyordu.</p>

  <p class="calibre4">Recep Çavuştan ses seda yok. Bir yanına varsak...</p>

  <p class="calibre4">Başlarına kurşun yağıyor. Kurşunlar ormanın dallarını kırıyor. Dalları buduyor. Süründüler. Kurşun altında Recep Çavuşun yanına vardılar ki, Recep Çavuş sağ yanına yatmış, her bir tarafı kan içinde. Onları görünce acıdan dişlerini sıkarak gülümsedi. Başını zorla kaldırarak:</p>

  <p class="calibre4">Uşaklar, dedi, başınızın çaresine bakın. En az yüz elli kişiler.</p>

  <p class="calibre4">Beni olduğum yerde bırakın. Kader böyle imiş...</p>

  <p class="calibre4">Yarasına baktılar. Çavuş kurşunu boynundan yemiş... Boynundan giren kurşun, kürekkemiğinin üst başından, kemiğe bir şey yapmadan çıkmış. Kurşun, çıktığı yeri liyme liyme etmiş.</p>

  <p class="calibre4">Size bir sözüm var, dedi Recep Çavuş. Şu Cabbar var ya, onu gözden ırak etmeyin. Sağlam, babayiğit çocuk. Bir orduya baş gelir. O olmasa beni sarat gibi ederlerdi. Kendi üstüne çekti ateşi, benim vurulduğumu görünce. Öyle bir ateş açtı ki ondan sonra da onlara... Şaşırdılar.</p>

  <p class="calibre4">Gömleğini yırtarak yarasını sardılar. Recep Çavuş uyuklar gibi:</p>

  <p class="calibre4">Yarın, dedi. Yarın çemberlerini.</p>

  <p class="calibre4">Memed:</p>

  <p class="calibre4">Mümkünü yok onun, Çavuş, dedi. Yarmaya çalışırsak vuruluruz. Bizden, işte böyle korkuyorlar. Ya akşama kadar dayanacağız, ya da burada öleceğiz. Recep Çavuş düşündü. Yüz etleri gerili. Bağırmamak için zor tutuyor kendisini. Bak, bunu doğru düşünüyorsun, Memedim. İçinizden bir tanesi bile kaçmaya kalkarsa hepiniz ölürsünüz. Toplayın arkadaşların hepsini, bir adım atmamaya, geriye bir adım atmamaya ant için. Anladım ki onlardan kaçmak ölmek demektir. Dayanın. Öyle sanıyorum ki üstünüze gelemezler. Gelecek olsalardı, çoktan gelirlerdi. Bir şeyden, bir tuzaktan korkuyorlar.</p>

  <p class="calibre4">Memed:</p>

  <p class="calibre4">Haydi Durdu Ağam, şu işi yapalım.</p>

  <p class="calibre4">Recep Çavuş:</p>

  <p class="calibre4">Zalanın oğlundan korkulur. Ödleğin birisidir. Ona göz kulak olun.. Belki o kaçar...</p>

  <p class="calibre4">Durdu:</p>

  <p class="calibre4">Toplayalım arkadaşları. Horaliyle Cabbar ateşi sürdürsünler, oyalasınlar.</p>

  <p class="calibre4">Arkasından da toplanma ıslığını çaldı. Arkadaşları, bu zamanda, kurşun kaynarken; bu toplanma ıslığına bir anlam veremediler.</p>

  <p class="calibre4">Zalanın oğlu:</p>

  <p class="calibre4">Bu kıyamette nasıl toplantı yapılır? diye yanındaki arkadaşa dert yandı. Kurtuluş yok zaten. Recep Çavuş gitti.</p>

  <p class="calibre4">Önce Horali geldi. Sonra Ala Yusuf... Sonra da Güdükoğlu.</p>

  <p class="calibre4">Durdu:</p>

  <p class="calibre4">O Zalanın oğlu nerede? diye ikircikli sordu:</p>

  <p class="calibre4">Horali:</p>

  <p class="calibre4">Geliyor, dedi. Toprağa yapışmış, bir tek kurşun bile sıkmadı. Habire titriyordu.</p>

  <p class="calibre4">Durdu:</p>

  <p class="calibre4">Acaip, dedi. İçimizde en cesur onu bilirdim.</p>

  <p class="calibre4">Tam bu sırada sürüne sürüne Zalanın oğlu da geldi. Elleri kan içinde kalmıştı.</p>

  <p class="calibre4">Durdu, Horaliyle Cabbara:</p>

  <p class="calibre4">Haydiyin siz ateşi sürdürün, dedi. Oyalayın onları.. Bizim konuşacaklarımız var.</p>

  <p class="calibre4">Bu, toplanmak için, bir anlık ateş kesilmesi, Asım Çavuşu iyice kuşkulandırmıştı. Deli durduyla, bu ilk karşılaşması değildi. Ama onun ne yapacağı hiç kestirilemezdi. En delice hareket ettiği gibi, eri akıllı da hareket edebilirdi. Bu, ormanın açıklığında çarpışmayı kabul eden, ya düpedüz ölmek istiyor, ya çok acemi, deli, serseri, ya da bir tuzağı var. Deli Durdu gibi iğnenin deliğinden geçen bir adam, hiç tongaya basar mı? Asım Çavuşa göre, mutlak bir tuzaktır bu! Ha çıktı, ha çıkacak! Buna karşı ne yapmalıydı? Bunu bilemiyordu işte. Çekse gitse saygınlığı beş paralık olurdu. Gitmese, mutlak bir tuzak vardı bunun içinde... Mahvolacaktı. Şapkasını alıp götüren, elini sıyıran kurşunlar da neydi ola? Bir uyarı mı? Memedin sözleri de iyice ürkütmüştü onu. Eğer isteseydi o kurşunları atan, onu çoktan öldürürdü. Çekip gitmek de elinden gelmiyordu. Hazır Deli Durduyu çembere almışken... Deli Durdu bir daha böyle çembere düşer miydi?</p>

  <p class="calibre4">Arkadaşlar, diye seslendi, hiçbiriniz yerinizden ayrılmayın. Bakalım ne yapacak bu Deli. Çevrilmiş zaten. Avucumuzun içinde. Bu adam, kendi isteğiyle avucumuzun içine düştü. Yoksa, çoktan Mordağın kayalıklarını tutabilirdi...</p>

  <p class="calibre4">Onbaşı yalvarıyordu:</p>

  <p class="calibre4">Bu deli pezevengi ben bilirim. Delinin biridir. Canı istemiş burada kalıvermiştir: Hiçbir tuzak düşünmemiştir. Kendisine çok güvenir. Çemberi daraltalım, bak nasıl avucumuza düşecek.</p>

  <p class="calibre4">Asım Çavuş:</p>

  <p class="calibre4">Yıllarca eşkıyalık yapmış, Deli Durdu gibi it oğlu it bir eşkıya &nbsp;kolay kolay burada çarpışma kabul etmez. Hiç olmazsa ormanın kuytuluğuna çekilir. Ormanın en ağaçsız yeri... Bunda mutlak bir iş var. Tetik duralım.</p>

  <p class="calibre4">Onbaşı:</p>

  <p class="calibre4">Etme gediklim, dedi, o çok güvenir kendine. Saralım şunu da bitirelim işini. Daraltalım çemberi. Bir kaşık suda boğarız.</p>

  <p class="calibre4">Çavuş:</p>

  <p class="calibre4">Duralım durduğumuz yerde, diye Onbaşıya çıkıştı.</p>

  <p class="calibre4">Horaliyle Cabbarın ateşi yeniden başlayınca, Çavuş bunu bir türlü anlayamadı. Ne oluyordu?</p>

  <p class="calibre4">Durdu:</p>

  <p class="calibre4">Arkadaşlar, dedi, birbirimizden ayrılmak yok. Hepimiz bir yerden ateş edeceğiz. Üstümüze gelip, tüfeği kafamıza sıksalar bile yerimizden kımıldamak yok. Söz mü?</p>

  <p class="calibre4">Hep bir ağızdan:</p>

  <p class="calibre4">Söz, dediler.</p>

  <p class="calibre4">Durdu:</p>

  <p class="calibre4">Öyleyse iyi bir yer bulun. Siperlenecek iyi bir yer...</p>

  <p class="calibre4">Memed:</p>

  <p class="calibre4">Ben bulayım mı?</p>

  <p class="calibre4">Sen bul.</p>

  <p class="calibre4">Memed bu sırada:</p>

  <p class="calibre4">Yatın yatın, diye bağırdı. O hızla yere attı kendisini. Ötekilerde yattılar. Kulaklarının dibinden vınlıyarak kurşunlar geçiyordu.</p>

  <p class="calibre4">Durdu:</p>

  <p class="calibre4">Gördüler, dedi. Rahat vermezler burada.</p>

  <p class="calibre4">Uzun zaman yattıkları yerden kalkmadılar. Kurşunlar sağlı sollu pat pat diye yanlarına düşüyordu. Vızıldıyordu kurşunlar.</p>

  <p class="calibre4">Zalanın oğlu daha titriyordu.</p>

  <p class="calibre4">Vay! Vay! dedi. Memed vurulmuş: Gözleri de fal taşı gibi açıldı.</p>

  <p class="calibre4">Durdu:</p>

  <p class="calibre4">Gerçek mi? dedi.</p>

  <p class="calibre4">Memed, kendinden söz edildiğini sezinleyerek, onlara döndü, sonra:</p>

  <p class="calibre4">Ne var?</p>

  <p class="calibre4">Zalanın oğlu, dişleri dişlerine çarparak:</p>

  <p class="calibre4">Üstün başın kan içinde. Vurulmuşsun.</p>

  <p class="calibre4">Memed:</p>

  <p class="calibre4">Hiçbir acı duymadım, dedi. Elini başına götürdü. Eline baktı. Eli kızıl kan içinde kaldı. Yüreği hızla çarpmaya başladı. Orasında burasında yarayı araştırdı bulamadı.</p>

  <p class="calibre4">Durdu, sararmış yüzle Memedin yanına geldi. Yarayı aramaya başladı. Buldu:</p>

  <p class="calibre4">Başından, dedi, azıcık çizmiş.</p>

  <p class="calibre4">Memed:</p>

  <p class="calibre4">Aldırma, dedi gülümseyerek. Siftah bir...</p>

  <p class="calibre4">Kalktı, ormana daldı. Kurşun altında hiçbir şey yokmuş gibi yürüyordu. Biraz sonra da:</p>

  <p class="calibre4">Buraya gelin, diyen sesi duyuldu.</p>

  <p class="calibre4">Candarmalar göz açtırmıyorlardı. Gittiler.</p>

  <p class="calibre4">Burası, yıkılmış ağaçların üst üste yığıldığı bir çukurdu.</p>

  <p class="calibre4">Durdu:</p>

  <p class="calibre4">Tamam, dedi. Ağaçları çıkaralım.</p>

  <p class="calibre4">Birden üstlerinde bir kaynaşma oldu. Yapraklar dökülmeye, dallar çatırdamaya başladı. Ağaçları çıkaramadan çukura atlayıp, karşılık verdiler edilen ateşe. Yağmur gibi kurşun yağdırıyordu iki taraf da. Belki böyle yarım saat hiç durmadan karşılıklı ateş edildi. Sonra bir ara iki taraf da ateşi nedense kesiverdi. Durdu artık hiç korkmuyordu.</p>

  <p class="calibre4">Gelseler, şimdiye gelirlerdi. Çemberi daraltsalar bile akşama o kadar çok kalmamıştı. Dayanabilirdi o zamana kadar. Şu Çavuşun önünden kaçmak istemiyordu artık.</p>

  <p class="calibre4">Sonra Horaliyle Cabbar da geldi çukura.</p>

  <p class="calibre4">Cabbar:</p>

  <p class="calibre4">Hani Recep Çavuş? deyince ortalık karıştı.</p>

  <p class="calibre4">Memed:</p>

  <p class="calibre4">Birbirinize hiç kızmayın. Ben gider alır getiririm onu.</p>

  <p class="calibre4">Ortalık yatıştı.</p>

  <p class="calibre4">Emekliye sürüne çukurdan çıktı. Yorgundu. Yorgunluktan soluk alacak halde değildi. Vardı bir kütüğün dibine uzandı. Bu sırada karşı tarafın ateşi yeniden başladı. Kütüğün altından bir türlü çıkamıyordu. Nereden geliyor, nereden atılıyorsa, kurşunlar o kütüğü boyuna dövüp duruyordu. Bir atlama yaptı. Bir tarafı müthiş acıdı. Kendi kendine, kurşun yedim, dedi. Kalktı. Sağını solunu yokladı. Ağrıyan yeri yokladı. Yara yoktu.</p>

  <p class="calibre4">Recep Çavuşun yanına vardığında her bir yanı kana batmış, eli ayağı da parçalanmıştı.</p>

  <p class="calibre4">Recep Çavuş onu görünce:</p>

  <p class="calibre4">Ulan, dedi, bu ne hal? Kan içinde yüzüyorsun.</p>

  <p class="calibre4">Memed gülümsedi. Yüzü gözü öylesine kan içindeydi ki, gülümsemesi belli olmadı.</p>

  <p class="calibre4">Haydi gidelim, Recep Çavuş. Senin için geldim.</p>

  <p class="calibre4">Recep Çavuş:</p>

  <p class="calibre4">Gidin yavrum, dedi, siz kendiniz kurtulun da ben kalayım.</p>

  <p class="calibre4">Herifler dört bir yanı kuşatmışlar. Bir deli itin yüzünden bu hallere düştük işte. Hiçbiriniz kurtulamayacaksınız bu çemberden. Nereye baksan oradan kurşun geliyor. Asım Çavuş akıllanmış gayri. Bırakın beni de ben kalayım burada. Bana bak, oğlum Memed, sen iyi bir çocuksun, eğer bu çemberden kurtulursan gezme bu deliyle. Benim şaştığım, vakit öğleyi geçti, bunlar daha neden çemberi daraltmıyorlar? Nemiz var, nemiz yok öğrendiler?</p>

  <p class="calibre4">Memed:</p>

  <p class="calibre4">Korkuyorlar, dedi.</p>

  <p class="calibre4">Recep:</p>

  <p class="calibre4">Çok tuhaf.</p>

  <p class="calibre4">Memed:</p>

  <p class="calibre4">Tek korktukları bizim onlara tuzak kurduğumuzdur. Öyle sanıyorlar. Bilmiyorlar ki Deli Durdu zıpırlığından kaldı ormanın açıklığında. Bunu hiç akılları almıyor. Bilmiyorlar ki Durdu, ateşinden vazgeçemedi. Haydi Çavuş kalk gidelim. Ölürsek de beraber, kalırsak da...</p>

  <p class="calibre4">Recep Çavuş:</p>

  <p class="calibre4">Memedim, dedi, bundan bir kurtulabilsem...</p>

  <p class="calibre4">Memed:</p>

  <p class="calibre4">Yaran hafif Çavuş. Kurtulursun.</p>

  <p class="calibre4">Çavuş yürüyecek halde değildi. Ağır, kocaman Çavuşu Memed sırtına aldı. Biraz götürdükten sonra, yere bırakıverdi.</p>

  <p class="calibre4">Çavuş Memedin gücünün yetmediğini anladı:</p>

  <p class="calibre4">Yavrum, böyle olmayacak. Sırtına alma beni. Gel de sana dayanayım. Böyle daha iyi...</p>

  <p class="calibre4">Memed:</p>

  <p class="calibre4">Olur, dedi.</p>

  <p class="calibre4">Geçtikleri yerlerde büyük büyük kan pıhtıları bırakıyorlardı. Kurşuna tutuldular bu ara da... Toprağa yapışırcasına yattılar. Herhal görülmüşlerdi, Kurşunlar hep sağlı sollu toprağa saplanıyordu.</p>

  <p class="calibre4">Recep Çavuş:</p>

  <p class="calibre4">İşi azıttılar. Yenice akılları başlarına geldi tereslerin.</p>

  <p class="calibre4">Bin bir bela içinde çukura geldiklerinde, iki kişiyi daha vurulmuş gördüler. Zalanın oğluyla Horali yaralanmıştı. Zalanın oğlu hala durmadan titriyordu. Ağlıyor, bağırıyor, çağırıyor, tirtir titriyordu.</p>

  <p class="calibre4">Kuşatmanın daraldığını fark ettiler. Karşı tarafın atışları da daha korkutucu olmaya başladı. Durdunun köylüsü Kara Mustan da bu sırada boyuna bağırıyordu:</p>

  <p class="calibre4">Deli Durdu, diyordu. Aksöğüt köyü senin yiğitliğini biraz sonra görecek. Mustafa dayını sen iyi bilirsin... Mağrur olma oğlum...</p>

  <p class="calibre4">Deli Durdu kızıyordu. Kızıyor, karşılık vermiyordu. Uzun zaman ateşi böyle sürdürdü.</p>

  <p class="calibre4">Kara Mustan:</p>

  <p class="calibre4">Oğlum Deli Durdu, diyordu, dilin boğazına mı aktı?</p>

  <p class="calibre4">En sonunda Durdu dayanamadı, ayağa kalktı:</p>

  <p class="calibre4">Kara Mustan Dayı, dedi, ben seni iyi bilirim. Sen de beni iyi &nbsp;bilirsin. Eğer karıyın donunu senin başına şapka yapmazsam bana da Deli Durdu demesinler. Bu Deli Durduluk bana haram olsun!...</p>

  <p class="calibre4">Tam bu sırada Memed, ayakta dikilmiş duran Durduyu kendine doğru hızla çekti. Durdu o hızla Memedin üstüne yuvarlandı. Bir an, saniyenin yarısı kadar bir an daha ayakta kalsaydı. Durdu, beş tane kurşunu birden yemişti. Çünkü karşı taraftan Kara Mustanla birlikte dört kişi ona nişan almıştı. Tüfeğin beşi de birden patladı ama, Durdu yerinde yoktu.</p>

  <p class="calibre4">Recep Çavuş:</p>

  <p class="calibre4">Ulan Deli deyyus, dedi, soytarılığı bir daha yaparsan ilk kurşunu benden yersin. Hep senin yüzünden zaten.</p>

  <p class="calibre4">Deli Durdu Recep Çavuşun bu sözlerine güldü:</p>

  <p class="calibre4">Kurşun sıkacak halin var da neden başkalarına sıkmazsın?...</p>

  <p class="calibre4">Recep Çavuş Memedi göstererek:</p>

  <p class="calibre4">Şu bir karış çocuğa dua oku, dedi. O olmasaydı halimiz dumandı.</p>

  <p class="calibre4">Memed içinde müthiş bir acı duydu. Durduya şöyle bir baktı.</p>

  <p class="calibre4">Durdu da ona dostça baktı.</p>

  <p class="calibre4">Memedin ellerinde, yüzünde, saçlarında kurumuş kanı görünce kendi kendine gülümsedi. Onun geldiği günü anımsadı. Nasıl da büzülmüştü Süleymanın arkasına... Süleymanın arkasına gizlenmiş, orada küçücük kalmıştı. Durdunun gözleri ışıklı bir sevgiyle doldu.</p>

  <p class="calibre4">İnsanoğlu, dedi kendi kendine, neleri yok ki... İşte bir avuç çocuk, dün eşkıya oldu, bugün elli yıllık eşkıyadan daha tecrübeli, daha usta...</p>

  <p class="calibre4">Önlerinden bir ses:</p>

  <p class="calibre4">Teslim olun, diye bağırdı.</p>

  <p class="calibre4">Durdu:</p>

  <p class="calibre4">Al sana Kara Mustan, dedi. Bu da senin olsun...</p>

  <p class="calibre4">Kara Mustan bir dana gibi böğürerek yere düştü.</p>

  <p class="calibre4">Durdu, Recep Çavuşa:</p>

  <p class="calibre4">Bunda da mı haksızım, Çavuş? diye sordu.</p>

  <p class="calibre4">Recep Çavuş:</p>

  <p class="calibre4">Eline sağlık. Allahınızı severseniz, siz burada ölmeye karar mı verdiniz?</p>

  <p class="calibre4">Durdu:</p>

  <p class="calibre4">Verdik. Yemin de ettik. Bu çukurdan çıkmayacağız. Sen öyle söylemedin miydi?</p>

  <p class="calibre4">Recep Çavuş:</p>

  <p class="calibre4">Makineliyle başladılar. Tarıyorlar. Artık kurtuluş umudu kalmadı. Ya ölüm, ya teslim.</p>

  <p class="calibre4">Memed hayretle, korkuyla sordu:</p>

  <p class="calibre4">Ya ölüm, ya teslim mi?</p>

  <p class="calibre4">Kafasında o pirinç parıltısı bir yalımlandı, yayıldı, geçti gitti.</p>

  <p class="calibre4">Recep Çavuş:</p>

  <p class="calibre4">Başka bir yol biliyorsan sen söyle İnce Memed.</p>

  <p class="calibre4">Memed:</p>

  <p class="calibre4">Sen bilmezsen Çavuş, ben ne bilirim.</p>

  <p class="calibre4">Çavuş düşündü kaldı. Yarası sıcaklığını yitirmiş, acımaya başlamıştı. Düşünmeye bile fırsat vermiyordu. Çavuş başı önde, habire yüzünü buruşturup, dudaklarını geviyor. Habire geviyordu.</p>

  <p class="calibre4">Sonra Çavuş başını kaldırdı. Herkesin üstünde teker teker başını gezdirdi. Bir teklifim var, dedi. Başarılırsa kurtuluruz.</p>

  <p class="calibre4">Diyeceğim yapılırsa, Asım Çavuş buralarda bir dakika durmaz, doğru yüzbaşının yanına gider.</p>

  <p class="calibre4">Neymiş o? dediler.</p>

  <p class="calibre4">Recep Çavuş:</p>

  <p class="calibre4">Üç tane bomba... dedi. İçinizde o makineliye üç tane bomba savuracak yiğit var mı?</p>

  <p class="calibre4">Cabbar tüfeğini doldururken, arkasına dönüp ona karşılık verdi:</p>

  <p class="calibre4">Bunda hepimiz babayiğidiz. Nasıl olsa hepimizi temizleyecek</p>

  <p class="calibre4">Asım Çavuş. Öyle olmasın da böyle olsun...'</p>

  <p class="calibre4">Memed:</p>

  <p class="calibre4">Hiç umut kalmadı mı?</p>

  <p class="calibre4">Çavuş:</p>

  <p class="calibre4">Tek umut söylediğimdir.</p>

  <p class="calibre4">Memed:</p>

  <p class="calibre4">Ben varım.</p>

  <p class="calibre4">Gözlerine o iğne ucu kadar küçük çelik pırıltı geldi, yerleşti. Kafasından da gene o pirinç parıltısı şimşek gibi parladı geçti. İçi mutlulukla, acıyla bir an karmakarışık oldu.</p>

  <p class="calibre4">Durdu:</p>

  <p class="calibre4">Bak hele babayiğide!...</p>

  <p class="calibre4">Çukurdan doğruldu.</p>

  <p class="calibre4">Bana iki bomba daha verin, dedi.</p>

  <p class="calibre4">Cabbardan aldı. Atladı. Bütün gücüyle koşuyordu. Kulaklarının dibinde kurşunlar vın vın ötüyordu. Kendisini bir taşın ardına attı. Arkadakiler buna şaştılar. Vuruldu sandılar. Bu hızla giden Deli Durdu nasıl olur da kendisini vurulmadan yere atar? Taşın altından sarı çiğdemler çıkmıştı. Sarı, taze. Taş, büyücek, yuvarlak bir taş. Taşı bir yokladı. Yuvarlak taş yerinden oynuyor. Taşı başına siper etti, yuvarlanmaya başladı. Beyaz taşa kurşunlar gelip değiyor. Bağrışmalar. Baktı ki taşla kurtuluş yok. Elli metre ötede bir ağacın çukuru. Oraya atlamak için ayağa kalktı. Kendini bir külçe gibi çukura fırlattı. Çukurun içi toprak, çürümüş yaprak kokuyor. Bir çiçek vardır mor, adını şimdi anımsamıyor. İşte o da kokuyor. Kayalıklarda vardır o çiçek. Her yerde bulunmaz. Bir dağın tepesinde bir bulut parçası dolanıp durur. Pırıltılar çökmüş kenarlarına. Sırmalamış.</p>

  <p class="calibre4">Makinelinin takırtısını yanı başında duyunca ayıktı. Önünde bir tümsek var. Tümseğin arkasında bir tümsek daha var. O tümsek berikinden az daha yüksekçe. Makineliyi iki tümseğin arasına sıkıştırmış olsalar gerek. Öteden dolanıp, aradaki tümseğe çıkmak gerek. Tümsek, üstelik de sık ağaçlıklı.</p>

  <p class="calibre4">Ayağa kalkıverdi, yürüdü. Kollarını sallaya sallaya, rahat, uzun bir yolda yürüyormuş gibi yürüdü. Görenler küçük dillerini yuttular. Göz açıp kapayıncaya kadar bombaları ateşledi, makineliye savurdu. Bir, bir daha. Bir daha... Büyük gürültülerle yer sarsıldı. Ortalık duman içinde kaldı.</p>

  <p class="calibre4">Koşarak arkadaşlarının yanına geldi. Gün batıyordu.</p>

  <p class="calibre4">Konuşmadı. Kimseye de bakmadı. Gözleri bir noktaya dikilmişti. Sert gözler. Yüzü kavrulmuştu. Kurşunlar seyrekleşti. Arada bir, tek tük düşüyor.</p>

  <p class="calibre4">Ayağa kalktı gerildi:</p>

  <p class="calibre4">Asım Çavuş, Asım Çavuş, sağlıcakla kal, o dırdırını tamir et de geri gel. Burada beklerim.</p>

  <p class="calibre4">O yandan ses seda çıkmadı.</p>

  <p class="calibre4">Durdu Recep Çavuşa sordu:</p>

  <p class="calibre4">Sen bu yanları iyi bilirsin Çavuş. Köy möy yok mu bu yanlarda?</p>

  <p class="calibre4">Çavuş:</p>

  <p class="calibre4">Yok.</p>

  <p class="calibre4">Durdu:</p>

  <p class="calibre4">Kayalığa kadar yürüyecek miyiz? Yürüyeceksek hal perişan.</p>

  <p class="calibre4">Recep Çavuş:</p>

  <p class="calibre4">Durmak yok kayalıklara kadar. Ben bile bu yaram, bu ihtiyarlığımla yürüyorum da... Durmak yok.</p>

  <p class="calibre4">Şafağa karşı kayalıklara vardıklarında hiçbirisinde insanlık hali kalmamıştı. Horali yol boyunca kime, neye olduğu belirsiz sövüp durmuştu. Daha da sövüp duruyor. Recep Çavuş dayanamamış, bütün gücüyle dişlerini sıkmasına karşın inlemeye başlamıştı.</p>

  <p class="calibre4">Durdu çok durgun, yaralı bitkin kayalıklara oturdu. Ağır ağır bir cigara sardı. Yaktı. Birkaç duman çektikten sonra Memede döndü:</p>

  <p class="calibre4">Dünyada ne isterdim biliyor musun kardaş?</p>

  <p class="calibre4">Memed:</p>

  <p class="calibre4">Yok, dedi.</p>

  <p class="calibre4">Durdu:</p>

  <p class="calibre4">Şu vurduğum Kara Mustafa var ya, onun kellesini kesip bir sırığa geçirmeyi, götürüp bizim köyün orta yerine dikmeyi isterdim. Ne işi var bu adamın benim takibimde? Söylesene Memed Kardaş, ne işi var?</p>

  <p class="calibre4">Cabbar:</p>

  <p class="calibre4">Siz ne yaparsanız yapın, diye seslendi uzaktan. Ben acımdan öldüm.</p>

  <p class="calibre4">Durdu:</p>

  <p class="calibre4">Bir çare bulsan bu işe... Sana babayiğitsin derim.</p>

  <p class="calibre4">Cabbar:</p>

  <p class="calibre4">Susun da dinleyin, dedi. Çok uzaklardan köpek sesleri geliyor. Buralarda köy falan yok. Bu köpek sesleri nedir dersiniz?</p>

  <p class="calibre4">Recep Çavuş inleye inleye:</p>

  <p class="calibre4">Ulan Cabbar, dedi, ben çok eşek adam gördüm ya, senden daha eşeğini görmedim.</p>

  <p class="calibre4">O da nedenmiş Çavuş?</p>

  <p class="calibre4">Çavuş:</p>

  <p class="calibre4">Görmedim işte, dedi.</p>

  <p class="calibre4">Cabbar:</p>

  <p class="calibre4">Vay anasını! Demek Çavuş gözünden düşmüşüz.</p>

  <p class="calibre4">Çavuş:</p>

  <p class="calibre4">Ulan eşek, yani bilemedin mi bu köpek seslerinin nereden geldiğini?</p>

  <p class="calibre4">Cabbar:</p>

  <p class="calibre4">Ne bileyim bre Çavuş, onları ben doğurmadım ki...</p>

  <p class="calibre4">Çavuş:</p>

  <p class="calibre4">Ulan eşek, dedi, o köpek sesleri yörük çadırlarından geliyor. Bu yakınlarda yörükler çadır kurmuşlar, köpekler de onların. Anladın mı şimdi?</p>

  <p class="calibre4">Cabbar:</p>

  <p class="calibre4">Anladım.</p>

  <p class="calibre4">Recep Çavuş:</p>

  <p class="calibre4">İyi ki anladın.</p>

  <p class="calibre4">Cabbar:</p>

  <p class="calibre4">Öyleyse ben İnce Memedle çadırlara gidip ekmek isteyeceğim. Gelir misin İnce?</p>

  <p class="calibre4">Durdu:</p>

  <p class="calibre4">Siz bilirsiniz, dedi. Biz burada ateş yakar ısınırız, sizi bekleriz.</p>

  <p class="calibre4">Memed:</p>

  <p class="calibre4">Gidelim Cabbar, dedi. Gidelim ama, şu halimize baksana, bizi gören çingene sanır. Yahut da leş parçalamış köpek sanırlar...'</p>

  <p class="calibre4">Cabbar:</p>

  <p class="calibre4">Aldırma bre kardeş. Yüzümüzü bir yıkadık mı olur biter.</p>

  <p class="calibre4">Kayadan düze kadar, konuşmadan indiler. Birbirlerinin yüzüne nedense bakamıyorlardı. O da başını ona doğru döndürmeye korkuyordu, o da... Sanki bir suç işlemişlerdi. Kötü bir suç.</p>

  <p class="calibre4">Cabbar en sonunda elini uzattı. Memedin sırça parmağını tuttu. Memed, ağır başını kaldırdı. Baktı. Cabbar da Memedin gözlerinin içine baktı. Bir zaman oldukları yerde durarak birbirlerinin gözlerinin içine baktılar.</p>

  <p class="calibre4">Memed:</p>

  <p class="calibre4">Cabbar, dedi, bu adam iyi bir adam değil, biz bunun peşine düşüyoruz ya.</p>

  <p class="calibre4">Cabbar:</p>

  <p class="calibre4">Anca beraber, kanca beraber dedik bir kere. Gözümüz yanında açıldı.</p>

  <p class="calibre4">Gün epeyi yükselmişti ki çadırlara yaklaştılar. Çadırlardan beş altı tane kocaman köpek üzerlerine doğru koştu.</p>

  <p class="calibre4">Cabbar bağırdı:</p>

  <p class="calibre4">Köpekleri tutun!</p>

  <p class="calibre4">Çadırlardan birkaç tane çocuk çıkıp, geri geri içeri kaçtılar. Analarına:</p>

  <p class="calibre4">Eşkıyalar! Eşkıyalar geliyor, dediler.</p>

  <p class="calibre4">Bunun üstüne dışarıya kadınlar, onların arkasından da erkekler çıktı.</p>

  <p class="calibre4">Memed, büyücek bir çadırın önüne birikmiş yörüklere:</p>

  <p class="calibre4">Selamünaleykünı, diye selam verdi.</p>

  <p class="calibre4">Yörükler, bu küçücük eşkıyaya şaşkınlıkla baktılar. Ona karşılık Cabbar iri, güçlü kuvvetli, gösterişli bir adamdı.</p>

  <p class="calibre4">Sakallı bir yörük:</p>

  <p class="calibre4">Buyurun içeri Ağalar, dedi.</p>

  <p class="calibre4">Çadırın içine, kapıdan başlarını eğerek girdiler. İçeri girer girmez Memed afalladı kaldı. Çadırın içinin güzelliği onu vurdu. Ömründe ilk olarak böyle bir çadır içi görüyordu. Yörüğün merhabasını bile duymadı. Gözü çadırın içinde. Çadırın arka tarafında nakışlı çuvallar... Çuvallarda nakışlar, renkler uçuşuyor. Baş döndürücü bir hızla uçuşuyorlar... Renklerin cümbüşü veryansın ediyor. Nerden bu kadar çok ışık doluyor çadırın içine? Işıklar, renkler birbirine karışmış oynaşıyor. Memedin gözüne bir çuval takıldı. Uzun zaman gözünü çuvaldan alamadı. Çuvalın üstünde muhabbet kuşları vardı. Küçük küçük... Belki bin tane. Gaga gagaya vermiş kuşlar... Yeşil, mavi, kırmızı, mor kuşlar. Gözleri yaşla doldu. Kuşlar renk renk uçuşuyor. Çadırın orta direği oyma... Direğe uçan geyikler oymuşlar. Tüyleri yıldır yıldır eden geyikler... Som sedeften.</p>

  <p class="calibre4">Cabbar:</p>

  <p class="calibre4">Ne daldın bre uyansana? diye Memedi dürttü.</p>

  <p class="calibre4">Memed, gülümseyerek kendine geldi.</p>

  <p class="calibre4">Şimdiye kadar hiç böyle bir çadır içi görmediydim. Cennet gibi bir yer. Ne kadar da güzel!</p>

  <p class="calibre4">Cabbar:</p>

  <p class="calibre4">Bu çadır kimin? diye sorunca, karşılarında oturan ak sakallı, yaşlı, kırmızı yüzlü, gülen, tatlı gözlü adam:</p>

  <p class="calibre4">Benim dedi. Bana Kerimoğlu derler.</p>

  <p class="calibre4">Cabbar:</p>

  <p class="calibre4">Duyardım. Demek Kerimoğlu sensin?</p>

  <p class="calibre4">Kerimoğlu, kendine güvenmiş, alışkanlıkla:</p>

  <p class="calibre4">Benim, dedi.</p>

  <p class="calibre4">Cabbar:</p>

  <p class="calibre4">Ağa, seni çok duyardım. İlk olaraktan görüyorum. Saçıkaralı aşiretinin ağası Kerimoğlu değil mi?</p>

  <p class="calibre4">Kerimoğlu:</p>

  <p class="calibre4">Öyle, dedi.</p>

  <p class="calibre4">İçerisi taze, yeni kaynatılmış sıcak, buğulu süt kokuyordu.</p>

  <p class="calibre4">Ağa, Cabbara baktı. Cabbar da Ağaya baktı. Ağa, karısına döndü:</p>

  <p class="calibre4">Bu delikanlılar şimdi açlar herhalde. Çabuk olsana karı! diye onu uyardı.</p>

  <p class="calibre4">Karı:</p>

  <p class="calibre4">Süt kaynıyor, dedi. Kaynasın bitsin, hemen...</p>

  <p class="calibre4">Memed gülümsedi.</p>

  <p class="calibre4">Cabbara:</p>

  <p class="calibre4">Burnum... dedi.</p>

  <p class="calibre4">Cabbar:</p>

  <p class="calibre4">Burnuna noldu? diye sordu.</p>

  <p class="calibre4">Memed:</p>

  <p class="calibre4">Burnum dışardaki süt kokusunu almıştı. Doğru çıktı.</p>

  <p class="calibre4">Cabbar:</p>

  <p class="calibre4">Benim de, dedi. Açken bütün burunlar bizimkisi gibidir.</p>

  <p class="calibre4">Kerimoğlu, kırmızı yüzü biraz daha kızararak, mahcup mahcup:</p>

  <p class="calibre4">Oğullar, herhalde çarpışmadan geliyorsunuz?</p>

  <p class="calibre4">Cabbar:</p>

  <p class="calibre4">Asım Çavuş bizi kıstırmıştı. Kurtulduk çok şükür.</p>

  <p class="calibre4">Memed:</p>

  <p class="calibre4">Korkak adammış. Yoksa hepimizi teker teker keklik gibi avlardı.</p>

  <p class="calibre4">Cabbar:</p>

  <p class="calibre4">Sekitmezdi. Boşuna kurşun yaktı.</p>

  <p class="calibre4">Kadın sofrayı getirdi ortaya attı. Kerimoğlu gülümseyerek açtı. Memed ilk kez kendisini bir yere, bir şeye yabancı sandı. Daha &nbsp;doğrusu kendisine kendi içine bir yabancılıktı bu. Gözü tüfeğine gitti. Sonra kılık kıyafetini gözünün önüne getirdi. Bütün göğsü boydan boya çaprazlama fişeklik... Yan tarafında kocaman bir kama ve bombalar. Başında kirlenmiş, pörsümüş bir mor fes. Üstelik de Deli Durdunun eskisi... İçinden: Demek eşkıya oldum ha? geçti. Bundan böyle ömrüm eşkıyalıkta geçecek ha!...</p>

  <p class="calibre4">Sofraya önce süt geldi. Buğulanıyordu. Mavi mavi. Üstü de usul usul kırışarak kaymak bağlıyordu. Arkasından pekmez, sonra da kavurma geldi. İkisinin de birden ağzı sulandı. Çocuklar gibi gülüşerek birbirlerine bakıştılar. Kerimoğlu işi çaktı. Onun da yaşlı yüzü güldü. Sütbeyaz dişleri de ışıldadı.</p>

  <p class="calibre4">Buyurun canım, dedi. Buyurun hay yiğen. Ne teklif tekellüf bekliyorsunuz.</p>

  <p class="calibre4">İkisi iki yerden kaşıkları kaptılar. Süte saldırdılar önce. İlk hücumda sofradaki cümle ekmekler bitti. Sofraya yeniden ekmekler geldi. Süt bitti, yeniden süt geldi. Yemeği o hızla yiyip bitirdikten sonra:</p>

  <p class="calibre4">Ziyade olsun Ağa, dediler. Ağa, usul usul daha yemeğe devam ediyordu.</p>

  <p class="calibre4">Sağ olun yavrular, dedi. Gençlik böyle işte hay yiğenler, dedi.</p>

  <p class="calibre4">Sonra, Ağa da elinin tersiyle bıyıklarını silerek sofradan çekildi. Eee, dedi, sizler cıgara içmez misiniz? Birer cıgara da yakalım. Cabbar, ikimiz de içmeyiz, karşılığını verdi.</p>

  <p class="calibre4">Kerimoğlu, cıgarasını ağzına götürdü, çakmak çaktı. Ortaya hoş, bayıltıcı bir kav kokusu yayıldı. Somurarak cıgarayı yaktıktan sonra: Size bir şey deyim de gücünüze gitmesin, dedi. Aklınıza da bir şey gelmesin.</p>

  <p class="calibre4">Memed:</p>

  <p class="calibre4">Söyle Ağam, dedi. Aklımıza ne gelecek.</p>

  <p class="calibre4">Kerimoğlu kızardı, bozardı:</p>

  <p class="calibre4">Demem o ki, diye kekeledi, bu dağlarda ananız yok, eviniz yok. Çarpışmadan da çıkmışsınız. Üstünüz başınız kan içinde. Belki yaranız da var. Çamaşırlarınızı soyunun. Hemen çocuklar yur. Siz de bu arada benim çamaşırları giyersiniz. Aklınıza Kerimoğlu bizi soyacak da yakalatacak gelmesin. Kerimoğlunun evinde kimseye kötülük gelmez. Kerimoğlu ölmeden misafirine kimse dokunamaz. Bunu da böylece bilesiniz.</p>

  <p class="calibre4">Biz Kerimoğlunu biliriz, bre Ağa, dedi, şu aklına gelen şeye bak!</p>

  <p class="calibre4">Memed:</p>

  <p class="calibre4">Şu aklına gelene...</p>

  <p class="calibre4">Kerimoğlu:</p>

  <p class="calibre4">Öyle deme hay yiğen. İnsanoğlu çiğ süt emmiştir. Her kötülüğü yapar, her iyiliği de yaptığı gibi. Öyle deme hay yiğen!</p>

  <p class="calibre4">Kara gözlü, sürmeli, al yanaklı bir gelin her birinin önüne sabun kokan bir kat çamaşır getirdi koydu.</p>

  <p class="calibre4">Kerimoğlu:</p>

  <p class="calibre4">Ben dışarı çıkayım da siz soyunun, dedi. Dışarıya çıktı.</p>

  <p class="calibre4">O çıktıktan sonra, Memed:</p>

  <p class="calibre4">Bre Cabbar, dedi, ne iyi insanlar var şu yeryüzünde.</p>

  <p class="calibre4">Cabbar:</p>

  <p class="calibre4">Ne de zalim, ne de melun insanlar var şu yeryüzünde Memed.</p>

  <p class="calibre4">Memed:</p>

  <p class="calibre4">Bak şu Kerimoğluna, dedi. Bak şundaki misafirperverliğe...</p>

  <p class="calibre4">Kerimoğlu dışardan seslendi:</p>

  <p class="calibre4">Soyundunuz mu uşaklar? Geleyim mi?</p>

  <p class="calibre4">Memed:</p>

  <p class="calibre4">Soyunduk, diye cevap verdi.</p>

  <p class="calibre4">İçeri giren Kerimoğlu Memede:</p>

  <p class="calibre4">Sana bir bakayım, bakayım yaran nasıl?</p>

  <p class="calibre4">Memed:</p>

  <p class="calibre4">Bakmaya hacet yok, dedi. Başımı kurşun sıyırdı. Küçücük bir sıyrık...</p>

  <p class="calibre4">Kerimoğlu Cabbara da sordu:</p>

  <p class="calibre4">Sende bir şey yok mu?</p>

  <p class="calibre4">Cabbar:</p>

  <p class="calibre4">Çok şükür yok, dedi.</p>

  <p class="calibre4">Kerimoğlu dışarı gitti. Bir zaman sonra elinde bir çanak, bir takım bezlerle geldi. Yakıyı eliyle yapmıştı. Memedin yarasını sarmaya başladı:</p>

  <p class="calibre4">İki gün içinde hiçbir şeyin kalmaz. Gençliğimizde biz de yaralandık yavru, dedi. Hepsi gelip geçiyor.</p>

  <p class="calibre4">Başı, usta bir cerrahtan daha ustaca sardı.</p>

  <p class="calibre4">Memed minnetle:</p>

  <p class="calibre4">Eline sağlık Ağa, dedi.</p>

  <p class="calibre4">Kerimoğlu:</p>

  <p class="calibre4">Yaran hafif ya, havakmış. Şişmiş. Yakı hemen geçirir. Korkma!</p>

  <p class="calibre4">Kerimoğlunun tuhaf, çocuk gibi bir hali vardı. Bir şey, bir soru soracağı zaman yüzü kıpkırmızı kesiliyor utanıyordu. Gülümsüyor, kızarıyor, bozarıyor en sonunda ezilip büzülerek soruyordu. Gene öyle oldu. Memede:</p>

  <p class="calibre4">Yavru, dedi. Sormak ayıp olmasın, sahiden sen eşkıya mısın?</p>

  <p class="calibre4">Sahiden... Yoksa...</p>

  <p class="calibre4">Cabbar güldü:</p>

  <p class="calibre4">Ağa, dedi, bizim İnce Memed, eşkıyacılık oynuyor.</p>

  <p class="calibre4">Memed de gülümsedi:</p>

  <p class="calibre4">Yakıştıramadın bana eşkıyalığı öyle mi Ağa?</p>

  <p class="calibre4">Kerimoğlu:</p>

  <p class="calibre4">Kusuruma kalma yavru, seni hor görmek için söylemedim. Çok gençsin. On altısında ancak görünüyorsun. Onun için sordum. Kusura kalma...</p>

  <p class="calibre4">Memed; gururla:</p>

  <p class="calibre4">On sekiz, dedi.</p>

  <p class="calibre4">Kerimoğlu:</p>

  <p class="calibre4">Meraklandım bu işe. Allahaşkına alınma. Neden eşkıya çıktın bu yaşta? diye sorunca, Cabbar:</p>

  <p class="calibre4">Ağasının eşeğini hırsızlayıp satmış, sonra ağası döver diye korkmuş, geldi bize karıştı. Ne yapalım, kabul ettik. İçimizde bir tane de eşek hırsızı bulunsun. Ne'olur, ne olmaz...</p>

  <p class="calibre4">Ağa, Cabbarın alay ettiğini anladı, mahzunlaştı. Sorduğundan pişman olduğu yüzünden anlaşılıyordu. Susmuş konuşmuyordu. Cabbar, Kerimoğlunun bu şakadan üzüldüğünü görünce:</p>

  <p class="calibre4">Ağa, sen Demirmenoluklu Abdi Ağa adında birini duyar mısın?</p>

  <p class="calibre4">Kerimoğlu:</p>

  <p class="calibre4">İyi bilirim onu, dedi. Geçende duydum ki vurulmuş. Ama, ölmemiş. Yiğeni ölmüş.</p>

  <p class="calibre4">Cabbar:</p>

  <p class="calibre4">İşte onu vuran bu! dedi.</p>

  <p class="calibre4">Kerimoğlu uzun uzun, tepeden tırnağa kadar Memedi süzdü:</p>

  <p class="calibre4">Acaip, dedi. Hiç adam vuracak çocuğa benzemiyor bu İnce Memed. Acaip!</p>

  <p class="calibre4">Memed:</p>

  <p class="calibre4">Ağam, dedi Kerimoğluna, bu yakıdan azıcık daha yapar mısın bize? Yaralı arkadaşlarımız var. Onlara da götüreyim...</p>

  <p class="calibre4">Yapılmış merhem var, dedi Kerimoğlu. Şifalı merhem. Ondan veririm sana. Yakı da yaparım şimdi.</p>

  <p class="calibre4">Memed:</p>

  <p class="calibre4">Kötü gün görme.</p>

  <p class="calibre4">Kerimoğlu, büyücek bir bezin içine merhem koydu. Biraz da yakı yaptı. Getirdi Memede verdi.</p>

  <p class="calibre4">Onlar yola düşerken:</p>

  <p class="calibre4">Şaştım sana İnce Memed, dedi Kerimoğlu. Sen hiç eşkıya olacak adama benzemiyorsun. Ama ne yaparsın. Zor gelmiştir herif... İnsanoğlu bu, kimin içinde ne var bilinmez.</p>

  <p class="calibre4">İkisi birden:</p>

  <p class="calibre4">Sağlıcakla kal, dediler Kerimoğluna.</p>

  <p class="calibre4">Kerimoğlu gülen sütbeyaz dişleriyle:</p>

  <p class="calibre4">Uğurola, dedi. Bazı bazı gene uğrayın. Sohbet ederiz.</p>

  <p class="calibre4">İkisinin de iki elinde kocaman ikişer torba vardı. Torbalar ağırdı. Kerimoğlu bu torbaları ekmek, peynir, tereyağıyla doldurmuştu.</p>

  <p class="calibre4">Cabbar:</p>

  <p class="calibre4">Ne iyi adam.</p>

  <p class="calibre4">Memed:</p>

  <p class="calibre4">Ne iyi...</p>

  <p class="calibre4">Memed birden anımsayınca yüzü değişti:</p>

  <p class="calibre4">Yahu Cabbar, dedi. Çamaşırlarını geri vermedik adamın.</p>

  <p class="calibre4">Cabbar:</p>

  <p class="calibre4">Aldırma, dedi. Çalmadık ya, unuttu...</p>

  <p class="calibre4">Memed:</p>

  <p class="calibre4">Olmaz, dedi. Geriye dönüp verelim.</p>

  <p class="calibre4">Cabbar gülerek:</p>

  <p class="calibre4">Kerimoğlunun hakkı var. Hiç eşkıyaya benzemiyorsun.</p>

  <p class="calibre4">Memed:</p>

  <p class="calibre4">Ne yapayım, dedi. Herkes eşkıya doğmaz ki...</p>

  <p class="calibre4">Cabbar:</p>

  <p class="calibre4">Öyleyse geri dönüp verelim çamaşırları.</p>

  <p class="calibre4">Dönelim, dedi Memed.</p>

  <p class="calibre4">Koşa koşa geri döndüler. Kerimoğlu onları şaşkınlıkla çadırın kapısında karşıladı.</p>

  <p class="calibre4">Ne o? dedi. Neden geri döndünüz?</p>

  <p class="calibre4">Memed:</p>

  <p class="calibre4">Senin çamaşırlarını üstümüzde unuttuk gidiyorduk. Onları geriye getirdik!</p>

  <p class="calibre4">Kerimoğlu:</p>

  <p class="calibre4">Ben de bir şey var diye korktum, dedi. Çamaşırlar benim size hediyem olsun. Çıkarmayın üstünüzden.</p>

  <p class="calibre4">Memed:</p>

  <p class="calibre4">Olur mu ya?</p>

  <p class="calibre4">Kerimoğlu:</p>

  <p class="calibre4">Olur olur, dedi. Çıkarırsanız gücenirim.</p>

  <p class="calibre4">Kayalığa geldiklerinde karanlık kavuşuyordu. Uzakta, kayalığın yücesinde bir top ışık kıvılcımlanıyordu.</p>

  <p class="calibre4">Cabbar:</p>

  <p class="calibre4">Memed kardaş, dedi. Belki şu top ışıktadır bizimkiler...</p>

  <p class="calibre4">Memed:</p>

  <p class="calibre4">Bizimkiler mi? diye sordu.</p>

  <p class="calibre4">Cabbar:</p>

  <p class="calibre4">Tabii bizimkiler. Kim yakar o kadar büyük ateşi. Durdu, Asım Çavuşa inat olsun diye, mahsustan bu kadar büyük yaktırmıştır ateşi.</p>

  <p class="calibre4">Memed:</p>

  <p class="calibre4">Benim kıpırdayacak halim kalmadı Cabbar, dedi. Şu haber ıslığını çalsana!'</p>

  <p class="calibre4">Cabbar iki parmağını ağzına sokup, güçlü, uzun bir ay ıslığı çekti.</p>

  <p class="calibre4">Memed:</p>

  <p class="calibre4">Bre Cabbar, dedi, senin de ıslığını bir günlük yoldan dinle. Alimallah duyulur.</p>

  <p class="calibre4">Biraz sonra ateş tarafından bir tüfek sesi geldi. Bunu bir yaylım ateşi izledi.</p>

  <p class="calibre4">Memed:</p>

  <p class="calibre4">Bir şey mi var? diye sordu.</p>

  <p class="calibre4">Cabbar:</p>

  <p class="calibre4">Deli Durdu Ağa bayram ediyor, dedi. Keyfi yerinde olursa boyuna kurşun yakar:</p>

  <p class="calibre4">Islıklarına karşıcı olarak kimse gelmedi. Memed de Cabbar da buna içerlediler.</p>

  <p class="calibre4">Ateşin yanına vardıklarında kan ter içinde kaldıklarını, bittiklerini hissettiler. Onları bu sefer Durduyla birlikte bütün arkadaşları ayağa kalkarak karşıladılar. Durdu, onlara yaklaşınca tabancasını çekti:</p>

  <p class="calibre4">Şerefe, dedi, birkaç el boşalttı. Sonra: Acımızdan ölüyorduk hepimiz de, az daha yetişmeseydiniz. Bakın Recep Çavuş daha inliyor. Yaradan değil. Açlıktan. Alimallah açlıktan...</p>

  <p class="calibre4">Ateş bir harman yeri kadar büyüktü. Kocaman, insan boyu yalımlar birbirlerine sarılarak, eğilip bükülüyorlardı. Odunların çatırtısı ortalığı tutuyordu. Odunlar, yanarlarken bir hoş koku çıkarırlar. Su yanarmış gibi bir hoş koku... Yaş odunun yanması bir beter iş. Yalımların ortasında odun döner durur. Uzun zaman böylece dayanır. Sonra, ortadan ikiye ayrılarak yalımların içinde yicer gider. Memed, ilk iş olarak Recep Çavuşun başına varıp:</p>

  <p class="calibre4">Nasıl oldu Çavuş? diye sordu.</p>

  <p class="calibre4">Çavuş inleyerek:</p>

  <p class="calibre4">Yaram azdı, dedi. Havaktı. Ben bu yaradan kurtulamam gayri.</p>

  <p class="calibre4">Ölürüm. Ben öldüm gayri...</p>

  <p class="calibre4">Memed, ondan sonra da Horalinin yanına vardı.</p>

  <p class="calibre4">Sen nasıl oldun Horali kardaş? diye sordu.</p>

  <p class="calibre4">Horali ağzını açar açmaz bir küfür sağnağıdır başladı yağmaya:</p>

  <p class="calibre4">Anasını avradını... Darıdan ufağını... Kurşununu, eşkıyasını... Köyünü, ağacını, taşını toprağını, kayasını, yarasını... Abdi Ağanın da avradını... Yaranın da avradını... Hişt duydun mu sen Abdi Ağa ölmemiş be. Vay koca pezevenk vay! Üzülme be o koca pezevengin işini görürüz. Aldırma. Yiğeninin de avradını. O ölmüş işte...</p>

  <p class="calibre4">Memed:</p>

  <p class="calibre4">Kardaş, dedi, sizler için yakı getirdim. Merhem de getirdim.</p>

  <p class="calibre4">Kerimoğlu verdi. Kendi eliyle yapmış. Eski adam. İki, güne kalmaz iyi eder yaraları...</p>

  <p class="calibre4">Horali:</p>

  <p class="calibre4">Merhemin de avradını... dedi.</p>

  <p class="calibre4">Memed:</p>

  <p class="calibre4">Öyle deme Horali kardaş, dedi, belki bir faydası olur.</p>

  <p class="calibre4">Horali:</p>

  <p class="calibre4">İnşallah.</p>

  <p class="calibre4">Recep Çavuş:</p>

  <p class="calibre4">Senin Kerimoğlu da çok atmış. dedi, doğrularak: Bir ayda iyi etsin yaralarımı ben razıyım.</p>

  <p class="calibre4">Memed ikisinin de yarasını açıp ilaçladıktan sonra ocağın yanına oturdu.</p>

  <p class="calibre4">Ooof, dedi, bir yorulmuşum ki...</p>

  <p class="calibre4">Durdu:</p>

  <p class="calibre4">Bak Memed, dedi, Cabbar ne diyor senin için? Diyor ki, Memed Kerimoğlunun çadırının içini görünce ağzı ayrık kaldı.</p>

  <p class="calibre4">Memed:</p>

  <p class="calibre4">Öyle oldu, dedi. Böyle bir çadır içi hiç görmemiştik. Cennet &nbsp;köşkü gibi bir yer...</p>

  <p class="calibre4">Cabbar:</p>

  <p class="calibre4">O, Kerimoğludur o! Ona Kerimoğlu demişler. Adıyla sanıyla Kerimoğlu... Onun çadırının içi öyle olmayacak da, kimin çadırının içi olacak!</p>

  <p class="calibre4">Durdu:</p>

  <p class="calibre4">Sen onu bilir miydin eskiden?</p>

  <p class="calibre4">Cabbar:</p>

  <p class="calibre4">Duyardım, dedi. Çok, çok paralı bir adammış. Gözümüzlen de gördük. Milyonların üstünde yatıyormuş.</p>

  <p class="calibre4">Memed:</p>

  <p class="calibre4">Şu dünyada ne kadar iyi insan var, dedi. Her şeyimizi düşündü. Yaramı sardı. Karnımızı doyurdu. Çamaşırlarımızı yıkattı. Birer kat da çamaşır hediye etti.</p>

  <p class="calibre4">Cabbar:</p>

  <p class="calibre4">Çok büyük bir Ağadır o.</p>

  <p class="calibre4">Durdu:</p>

  <p class="calibre4">Bu kadar ünlü bu kadar zengin bir Ağa da biz niye duymadık şimdiyedek onun adını?</p>

  <p class="calibre4">Cabbar:</p>

  <p class="calibre4">Bu, dedi, yörüklerin Ağası. Bunlar konar göçerler.</p>

  <p class="calibre4">Memed:</p>

  <p class="calibre4">Konarlar mı, göçerler mi, ne ne yaparlarsa yapsınlar, adamlar iyi adamlar. Çadırının direği som sedef işlemeliydi.</p>

  <p class="calibre4">Durdu şaşkınlıkla:</p>

  <p class="calibre4">Çadırının direği som sedef işleme miydi? Vay anasını! Demek zengin herifçioğlu? Vay anasını! Demek çadırının direği som sedef işleme?</p>

  <p class="calibre4">Memed:</p>

  <p class="calibre4">Ne derin! dedi. O kadar büyük bir çadır ki, on mu, on beş mi direği var. Bir gelin bize yemek getirdi. Boynunda belki elli tane beşibir yerde vardı. Hem zengin, hem de iyi adam. Hoş adam. Yüzü de güleç.</p>

  <p class="calibre4">Cabbar:</p>

  <p class="calibre4">Abdi Ağayı vuranın sen olduğunu öğrenince nasıl da afalladı. Gözlerini dikmiş, sana yiyecekmiş gibi bakıyordu. Değil mi Memed?</p>

  <p class="calibre4">Memed:</p>

  <p class="calibre4">Bakıyordu ya, dedi. Amma da bakıyordu.</p>

  <p class="calibre4">Durdu, gözlerini yalımlara dikmişti. Konuşmuyor, soru sormuyordu artık. Derin düşüncelere dalmıştı. Yüzünü öylesine bir düşünce almıştı ki... Durdunun adetiydi. Durdu bir şeye karar vermeden önce, gözlerini nereye olursa olsun, bir insana, bir ağaca, bir buluta, çiçeğe, kuşa, tüfeğe, ateşe diker, saatlerce kımıldamadan öylece dururdu.</p>

  <p class="calibre4">O susunca ötekiler de sustular.</p>

  <p class="calibre4">Yanındakilere çok sert bir çıkış yaptı:</p>

  <p class="calibre4">Siz gidin yatın. Bu gece nöbeti Horali, ben, Recep Çavuş bekleyeceğiz.</p>

  <p class="calibre4">Bu anında Durduya ses çıkarılamazdı. Çeker vururdu. Babası olsa vururdu. Onlar da hiç ses çıkarmadan gittiler, kayanın dibine kıvrıldılar. Bazı insanlar vardır, sırf doğuştan hoşturlar. Recep Çavuş da onlardandır. Bunlar, yalnız insanlar kendilerini sevsinler diye doğmuşlardır. Sevilmelerine karşılık öteki insanlardan fazla bir yanları mı vardır? Hayır! Recep Çavuş konuşkan mıdır? Hayır. Çok neşeli mi? O da yok. Güler mi, oynar mı? Çok fazla iyilik mi yapar başkalarına? O da yok. Bu, bir sırdır: Üç yıldır Deli Durdu çetesinde. Ondan önce, iki aydan fazla bir çetede kalmamıştı. Millet şaşıyordu Recep Çavuşun Deli Durdu çetesinde üç yıl kalışına.</p>

  <p class="calibre4">Recep Çavuş, Deli Durduya ilk rastladığında:</p>

  <p class="calibre4">Bana bak ulan Deli, demişti. Sen de o akıllı pezevenklerden olsaydın, senin de çetende ancak iki ay kalırdım. Karışmazdım çetene. O allame heriflerin işleri güçleri tuzağa düşüp, kurşun yemek. Anladın mı?</p>

  <p class="calibre4">Durdu:</p>

  <p class="calibre4">Anladım, demişti.</p>

  <p class="calibre4">Bundan sonra, o gün bu gündür Reçep Çavuş, bu konu üstünde konuşmamıştı. Deli Durdu ne yapmışsa hiç karşı koymamıştı. Birkaç kere, hiç sebepsiz yere yaralanmış, Durduya gene bir laf söylememişti. Yaşamı üstüne tam tamına hiç kimse bir şey bilmiyordu. Konuşması Antep yörelerinin konuşmasını andırıyordu. Ama pek açık değildi. Antepte uzun zaman kaldığı muhakkaktı. Antepten çok söz açardı. Yaşamı üstüne türlü söylentiler vardı. Birisi şu: Recep Çavuş, bir gece uykudan uyanıp, karı, demiş, ver benim şu tüfeğimi. Bir de azık hazırla. Ben, gidiyorum. Kadın, tüfeği getirmiş yanına koymuş. Azığı da hazırlamış. Çavuş tüfeği bir iyice yağlamış. Fişekleri takınmış. Karı, demiş sonunda, şu benim eski kalpağı da ver. Ben dağa çıkıyorum. Hakkını helal et. Karı buna çok şaşmış, delirdin mi sen, herif? demiş. Gece yarısı uyurken yatağından kalk da dağa çık! Görülmüş mü bu? Recep Çavuş, canım öyle istiyor avrat, demiş. Ben gidiyorum. Başka hiçbir şey söylememiş, evden çıkmış. Bir daha da dönmemiş.</p>

  <p class="calibre4">Bazıları da der ki, Recep Çavuş damadına kızmış. Sebebi de, damadın kızına küfretmesiymiş. Bir gün damadın kapısından geçerken, damadın kızına: Senin babayın... dediğini duymuş. Ona kızmış, dağa çıkmış. Damadı öldürmeye kıyamamış.</p>

  <p class="calibre4">Bazılarının da dediğine bakılırsa, Çavuş çok zenginmiş, ama, yol parası, vergi vermekten hiç hoşlanmazmış, köye tahsildar geldiğinde hasta olur, yataklara düşermiş. Yol parası vermemek için çıkmış. Kimi de kaynanasını öldürmüş de onun için çıkmış, diyor. Herkes uydurup uydurup bir şey söylüyor. Hangisi doğru, hangisi yalan belli değil. Suçu var mı yok mu, o da belli değil. Ama, eskiden ne için çıkmışsa çıkmış olsun Recep Çavuş, şimdi yakayı ele verirse en azından bir otuz yılı var. Adı o kadar baskına, o kadar müsademeye, o kadar yol kesmeye, adam öldürmeye karışmıştır ki...</p>

  <p class="calibre4">Gün doğdu. Gün kalktı kuşluk oldu. Durdu uyanmıyordu. Oysa üstüne gün ışığı düşürmek adeti değildi. Öğle oldu, gene uyanmadı.</p>

  <p class="calibre4">Cabbar sezinliyordu. İçinden de, bunda mutlak bir iş var. Bu Deli hiçbir zaman bu vakitlere kadar yatmaz. Bir baskına gidilecek. Bazı zor baskınlardan önce kalkmamak adetidir. O da, yılda, iki yılda bir. Şimdi nereye gidecek ola? geçiriyordu. Merakla bekliyordu.</p>

  <p class="calibre4">Recep Çavuş, bugün çok neşeliydi. Türkü söylüyordu. Yaşlı, yanık sesiyle.</p>

  <p class="calibre4">Bir ara:</p>

  <p class="calibre4">Bana bakın çocuklar, uyandırın şu Deliyi, dedi. Uyandırın da ağzımıza bir lokma bir şey koyalım.</p>

  <p class="calibre4">Memed:</p>

  <p class="calibre4">Ben, karışmam.</p>

  <p class="calibre4">Cabbar:</p>

  <p class="calibre4">Ben de.</p>

  <p class="calibre4">Güdükoğlu, vardı Durdunun başına dikildi:</p>

  <p class="calibre4">Durdu Paşam, dedi, uyansana Durdu Paşam.</p>

  <p class="calibre4">Güdükoğlu Durduya her zaman, Paşam diye söylerdi. Bu da &nbsp;Durdunun çok hoşuna giderdi. Güdükoğlunun çetede birkaç ödevi vardı. Birisi soytarılıktı. Durduya soytarılık ederdi.</p>

  <p class="calibre4">Uyansana Paşam. Vakit öğleyi geçti Paşam. Durdu, iri yumruklarıyla gözlerini ovuşturarak ağır ağır kalktı.</p>

  <p class="calibre4">Hemen yemek yiyelim. Sonra gideceğiz.</p>

  <p class="calibre4">Cabbar:</p>

  <p class="calibre4">Yaralıları ne yapalım? dedi. Recep Çavuşun, Horalinin hali duman...</p>

  <p class="calibre4">Durdu, yaralılara sordu:</p>

  <p class="calibre4">Nasılsınız? Bizimle yürüyebilir misiniz?</p>

  <p class="calibre4">Recep Çavuş:</p>

  <p class="calibre4">Ben yürürüm. Ağrı o kadar kalmadı.</p>

  <p class="calibre4">Horali:</p>

  <p class="calibre4">Ben de yürürüm, dedi. Bu yaranın da anasını avradını...</p>

  <p class="calibre4">Büyük bir halka oldular, sofrayı ortaya aldılar.</p>

  <p class="calibre4">Gölgeler kuzeyden doğuya dönerken, kayalıklardan aşağı indiler. Yörük çadırlarından köpek havlamaları geliyordu.</p>

  <p class="calibre4">Memed:</p>

  <p class="calibre4">Şimdi nereye gidiyoruz böyle? diye sorunca Durdu karşılık vermedi. Yalnız kızgın kızgın baktı.</p>

  <p class="calibre4">Memed de üstelemedi.</p>

  <p class="calibre4">Durdu yönünü köpeklerin havladığı tarafa dönünce Memedle Cabbar işi çaktı.</p>

  <p class="calibre4">Cabbar, Memedin kulağına:</p>

  <p class="calibre4">Durdunun gözü göz değil, diye fısıldadı.</p>

  <p class="calibre4">Memed:</p>

  <p class="calibre4">Gözü göz değil.</p>

  <p class="calibre4">Cabbar:</p>

  <p class="calibre4">Ya bir iş yaparsa Kerimoğluna. Ne yaparız?</p>

  <p class="calibre4">Memed:</p>

  <p class="calibre4">Ne yaparız? diye tekrarladı.</p>

  <p class="calibre4">Cabbar:</p>

  <p class="calibre4">Ne yaparız?</p>

  <p class="calibre4">Durdunun gidişinde bir kötülük vardı. Hem de kötülüğün dikalası. Durdunun yüzü, şimdiki gibi öyle kolay kolay kararmazdı. Şimdiyse öyle azgın bir yüz ki... Bir sinek konsa bin parça olur.</p>

  <p class="calibre4">Durdu, adımlarını yavaşlatıp Cabbara sordu:</p>

  <p class="calibre4">Kaç çadır vardı, çadırının yanında Kerimoğlunun?</p>

  <p class="calibre4">Cabbar:</p>

  <p class="calibre4">Üç tane, dedi.</p>

  <p class="calibre4">Çadırlara geldiklerinde, onları gene kocaman çoban köpekleri karşıladı. Köpeklerin arkasından çocuklar dışarıya fırladılar. Onlardan sonra da kadınlar. Sonra da erkekler... Kerimoğlu erkeklerin önlerinde duruyor, gelen eşkıya kalabalığına gülümsüyordu. Çadırların yanını yönünü sürülerle ak koyunlar sarmış, kara çadırlar bir sütbeyazlık ortasında kalmıştı. Koyunlar, kuzular meleşiyor. Kocaman çoban köpekleri pehlivan gibi dolanıyorlar, develer yatmışlar. Rahat. Ağızlarından köpükler dökülüyor.</p>

  <p class="calibre4">Kerimoğlu:</p>

  <p class="calibre4">Hoş geldiniz misafirlerim. Sefalar getirdiniz, diye muhabbetle teker teker her birinin elini sıktı.</p>

  <p class="calibre4">Memed, gülerek:</p>

  <p class="calibre4">Hoş bulduk, dedi. Yüzünde gülümsemesi dondu kaldı sonra.</p>

  <p class="calibre4">İçini bir şüphe kurdu kemirip duruyordu. Deli Durdu ne yapacaktı acaba?</p>

  <p class="calibre4">Sonra, Kerimoğluna Durduyu gösterdi:</p>

  <p class="calibre4">İşte çetebaşımız bu.</p>

  <p class="calibre4">Kerimoğlu gün görmüş adamdır. Kaş altından Deli Durduya şöyle bir baktı. Ondan bir şey anlamadığını Memede belli etti. Durduysa yüzü asık, başı dimdik, etrafına bakmadan yürüyordu.</p>

  <p class="calibre4">Kerimoğlu:</p>

  <p class="calibre4">Bunun adı ne? dedi Memede.</p>

  <p class="calibre4">Deli Durdu.</p>

  <p class="calibre4">Kerimoğlu hayret etti:</p>

  <p class="calibre4">O, bu mu?</p>

  <p class="calibre4">Memed:</p>

  <p class="calibre4">Odur işte.</p>

  <p class="calibre4">Kerimoğlunun kırmızı yüzündeki gülüş dondu. Gözleri buğulandı. Donuna kadar soyarmış soyunca öyle mi?</p>

  <p class="calibre4">Öyle.</p>

  <p class="calibre4">Çadırın içine girince, Memed kadar değilse de, Durdu da şaşırdı. Duvarda nakışlı bir tüfek asılıydı. Durdu, Kerimoğluna kinli bir bakış attıktan sonra:</p>

  <p class="calibre4">Şu tüfeği getir de bir görelim Ağa, dedi. Bir de Ağa tüfeği görelim.</p>

  <p class="calibre4">Kerimoğlu, bu sözlerdeki kini fark etti. Yüreği sızladı. İçi, kendisine bir felaketin yaklaştığını söylüyordu. Bu adamın suratı surat, gözleri göz değildi.</p>

  <p class="calibre4">Kerimoğlu, tüfeği getirip Durduya verirken:</p>

  <p class="calibre4">Yemeğiniz hemen mi gelsin? diye sordu. Yoksa akşama mı yersiniz?</p>

  <p class="calibre4">Durdunun gözleri kıvılcımlandı:</p>

  <p class="calibre4">Ben, dedi, soymaya geldiğim adamın ne ekmeğini yer, ne de kahvesini içerim. Ekmeğini yer, kahvesini içersem soyamam.</p>

  <p class="calibre4">Hışımla ayağa kalktı. Onun arkasından ötekiler de ayağa fırladılar.</p>

  <p class="calibre4">Kerimoğlu:</p>

  <p class="calibre4">Yemeğini ye de, gene soy! Kerimoğlunun evine gelen yemek yemeden ayrılmaz, dedi. Ama sesi titriyordu. Yanaklarından da hafif bir kızıllık burnuna, alnına doğru yayılıyordu. Biraz sonra, alnında boncuk boncuk ter peydahlandı. Bana bak Durdu Ağa, dedi. Bu dağlar eşkıya dolu. Şimdiye dek hiçbir eşkıya Kerimoğlunun evini soyamadı. Sen soyacaksan soy! İşte ev önünde.</p>

  <p class="calibre4">Memedle Cabbar bu durum karşısında bitmiş, yok olmuşlardı. Tepelerinden kaynar sular dökülmüş gibi olmuşlardı.</p>

  <p class="calibre4">Durdu:</p>

  <p class="calibre4">Ben de hiçbir eşkıyaya benzemem, dedi.</p>

  <p class="calibre4">Kerimoğlu yerinden hiç kımıldamadı. Çadırın direği gibi sessiz, vurdumduymaz durup duruyordu.</p>

  <p class="calibre4">Durdu:</p>

  <p class="calibre4">Önce paraları getir Ağa.</p>

  <p class="calibre4">Recep Çavuşla Horali ayağa kalkanlarla kalkmışlar, sonra geri oturmuşlar, olanı biteni seyrediyorlar. Nedense Recep Çavuşun gözlerinin içi gülüyor.</p>

  <p class="calibre4">Kerimoğlunun yerinden kıpırdamadığını gören Durdu, yavaş yavaş yaklaşıp, tüfeğinin dipçiğiyle omzuna var gücüyle indirdi. Kerimoğlu yere düştü. Durdu elinden tuttu, kaldırdı.</p>

  <p class="calibre4">Çadırın öteki bölmesinde kadınlar, çocuklar gürültüyle ağlıyorlardı. Baksana bana Ağa, senin ağalığın Saçıkaralı obasınadır, bana değil. Bu dağlarda da Deli Durdunun ağalığı söker.</p>

  <p class="calibre4">Güdükoğluna emir verdi:</p>

  <p class="calibre4">Ağayla git de ne kadar parası varsa al getir. Anladın mı? Kadınların altınlarını da topla getir. Anladın mı?</p>

  <p class="calibre4">Güdükoğlu:</p>

  <p class="calibre4">Anladım Paşam.</p>

  <p class="calibre4">Güdükoğlunun çetede bir de bu işi vardı. Baskına gittiklerinde, işkence yaparak paraları çıkarttırırdı. Bu işin ustasıydı. O, hangi evi aramışsa, geride bir kuruş bile bırakmamıştır. Kurutmuştur.</p>

  <p class="calibre4">Güdükoğluna gün doğdu. Ağanın kolundan tuttu, çekti:</p>

  <p class="calibre4">Geeel bakalım Kerimoğlu. Paraların yerini söyle. Yoksa, Güdüğün bir kurşunu taşlı köyü boylatır sana.</p>

  <p class="calibre4">Durdu:</p>

  <p class="calibre4">Kerimoğlu, diye bağırdı, ya canını vereceksin, ya da ne kadar paran varsa onu...</p>

  <p class="calibre4">Çadırın önüne, öteki çadırların çocukları, kadınları birikmişlerdi.</p>

  <p class="calibre4">Durdu, bunları böyle kapıya çokuşmuş görünce, dışarı çıktı bağırdı: Yallah evlerinize. Yakında size de sıra gelecek.</p>

  <p class="calibre4">Kerimoğlu, gözleriyle Cabbarı, Memedi araştırdı. Onlar arkasında duruyorlardı. Arkasına dönünce, Memedle göz göze geldiler. Memed gözlerini indirdi. Kerimoğlu, sonra da Cabbara baktı. Bana yapacağınız bu muydu? der gibi kırgınlık vardı gözlerinde. Göz çukurlarında birer damla yaş birikmişti. Arkasına döndü. Güdüğün önüne düştü. Öteki bölmeye geçtiğinde, koyunlar gibi birbirlerine sokulmuş, ağlaşan kadınlardan birisine işaret etti:</p>

  <p class="calibre4">Aç sandığı. Ne kadar para varsa, çıkar da şu adama ver. Üzerinizde de ne kadar altın, bilezik, yüzük varsa çıkarın bana verin, dedi.</p>

  <p class="calibre4">Kerimoğlu, Durdunun niyetini sezmişti. Bir metelik bile bırakmayacaktı kendisinde. Onun için ne var, ne yok eliyle vermeliydi. Güdükoğlu bir tomar kağıt para, bir torba da altını getirdi. Durdunun eline verdi. Kerimoğlu da kadınların gerdanlık, yüzük, bilezik, başlık yaptıkları altınları toplayıp getirdi.</p>

  <p class="calibre4">Durdu, Güdükoğluna:</p>

  <p class="calibre4">Tamam mı? Hiçbir şey kalmadı mı? diye sordu.</p>

  <p class="calibre4">Güdükoğlu:</p>

  <p class="calibre4">Kalmadı, diye kestirdi attı.</p>

  <p class="calibre4">Oysa, bütün öteki baskınlarda Durdu, Güdükoğluna, kalmadı mı? diye sorar, öteki, daha var Paşa, derdi. Sonra gider bir altın, bir kağıt lira getirirdi. Böyle böyle evi on kez, yirmi kez araştırır, kıyıda köşede ne kalmışsa teker teker çıkarırdı. En sonunda bir kalmadı işareti yapardı. Daha, bir yerlerde para kalmış mıdır, kalmamış mıdır, Güdükoğlu adamın yüzüne bakınca bilirdi. Hiç sapıtmaz, mutlak bilirdi.</p>

  <p class="calibre4">Deli Durdu:</p>

  <p class="calibre4">Sen akıllı bir adamsın Kerimoğlu, dedi. Ne var, ne yok hepsini kendi elinle verdin. Nasıl olsa senden zorla alacaktık. Senden akıllısına rastlamadım şimdiye kadar soyduğum insanlar arasında. Kerimoğlu taş kesilmişti. Yüzü sapsarı, dudakları titriyordu.</p>

  <p class="calibre4">Durdu yeniden, kesip, inatçı, buyurgan gürledi:</p>

  <p class="calibre4">Deli Durdunun bir adeti vardır. Bilir misin Kerimoğlu? diye sordu. Bunu başka eşkıyalar yapmaz. Zaten Kerimoğlunu da başka eşkıyalar soyamazlar. Ha, bilir misin?</p>

  <p class="calibre4">Kerimoğlu karşılık vermedi.</p>

  <p class="calibre4">Deli Durdunun adeti şudur ki, soyduğu adamları donuna kadar soyar. Çıkar giyitlerini Kerimoğlu, diye bağırdı.</p>

  <p class="calibre4">Kerimoğlu kıpırdamadı.</p>

  <p class="calibre4">Sana diyorum. Çıkar giyitlerini.</p>

  <p class="calibre4">Kerimoğlunda gene bir kıpırtı yok.</p>

  <p class="calibre4">Durdu öfkelendi. Öflcesinden yerinde duramıyordu. Kerimoğlunun yöresinde fır dönüyordu. Birden, şiddetle kulağının dibine bir yumruk çaktı. Göğsüne de birkaç dipçik... Kerimoğlu sallandı. Düşecekken, Durdu kolundan tuttu. Bir, bir daha. Bir, bir daha:</p>

  <p class="calibre4">Çıkar!</p>

  <p class="calibre4">Kerimoğlu, acıyla konuştu:</p>

  <p class="calibre4">Etme bana bunu Durdu. Kerimoğlunun evini şimdiye kadar kimse basmadı. Yanına kalmaz bu!</p>

  <p class="calibre4">Bu sözler Durduyu çileden çıkardı. Kerimoğlunun kolunu bırakıp tekmelemeye başladı. Yere düşen Kerimoğlu:</p>

  <p class="calibre4">Etme, diyordu. Etme. Yanına kalmaz.</p>

  <p class="calibre4">Durdunun hiddeti daha arttı. Ayaklarının altında çiğnemeye başladı.</p>

  <p class="calibre4">Ben de biliyorum yanıma kalmayacağını. Onun için seni donuna kadar soyacağım. Hiç olmazsa, koskoca Kerimoğlunun bacağından donunu almış derler. Anladın mı?</p>

  <p class="calibre4">Öteki bölmede ağlamakta olan kadınlardan birkaçı gürültüyü duyunca, bu yana geçtiler. Bir kadın kendisini Kerimoğlunun üstüne attı. Kadının bağırtısı dört bir yanı tutuyordu. Güdükoğlu, bağıran kadını tuttu, Kerimoğlunun üstünden alıp bir tarafa fırlattı.</p>

  <p class="calibre4">Durdu bağırıyordu:</p>

  <p class="calibre4">Çırılçıplak olmazsan, kendi elinle çırılçıplak olmazsan öldürürüm seni.</p>

  <p class="calibre4">Kadınlar çığırışıyorlardı.</p>

  <p class="calibre4">Kerimoğlu:</p>

  <p class="calibre4">Etme bunu bana. Etme, çoluğumun çocuğumun içinde, diye inliyordu.</p>

  <p class="calibre4">Bir ara gözü, öyle durup kalmış, dudaklarını yiyen, zangır zangır titreyen Memede ilişti. Ona, yalvarırcasına baktı. Memedin içinden bir şey cızz etti. Yandı. Cabbara döndü. Bakıştılar. O iğne ucu parıltısı geldi Memedin gözlerine gene oturdu. Cabbar da hırsından avurtlarının içini yiyordu. Çok kızdığı zaman, kan çıkıncaya kadar avurtlarının etlerini dişleriyle çiğnerdi.</p>

  <p class="calibre4">Kerimoğlu:</p>

  <p class="calibre4">Etme bunu bana Durdu Ağa, diye boyuna yineliyordu.</p>

  <p class="calibre4">Etme!</p>

  <p class="calibre4">Durdu:</p>

  <p class="calibre4">Soyun! diye bağırdı. Yoksa...</p>

  <p class="calibre4">Tüfeğin namlusunu Kerimoğlunun ağzına dayadı.</p>

  <p class="calibre4">Soyun</p>

  <p class="calibre4">Tam bu sırada Memed, kaşla göz arası çadırdan dışarıya fırladı:</p>

  <p class="calibre4">Kıpırdama Deli Durdu. Yakarım, diye bağırdı. Kusura kalmaya, yakarım. Bu senin yaptığını...</p>

  <p class="calibre4">Onun arkasından da Cabbarın alaylı sesi duyuldu:</p>

  <p class="calibre4">Kıpırdama Durdu Ağa! Adamı koyver de git. Yakarım. Çok arkadaşlığımız var. Ölümün bizim elimizden olmasın.</p>

  <p class="calibre4">Memed:</p>

  <p class="calibre4">Ölümün bizim elimizden olmasın.</p>

  <p class="calibre4">Durdu, hiç böyle bir şey beklemiyordu. Şaşkına döndü:</p>

  <p class="calibre4">Demek böyle ha?</p>

  <p class="calibre4">Tüfeğine davrandı, dışarı iki el ateş etti.</p>

  <p class="calibre4">Karanlık kavuşuyordu.</p>

  <p class="calibre4">Bak Durdu Ağa, dedi Memed, öyle kurşun atılmaz. Durdunun kulağının dibinden cıv cıv diye iki kurşun geçti.</p>

  <p class="calibre4">Bırak da adamı git. Yeter ettiğin. Zulüm derler buna düpedüz.</p>

  <p class="calibre4">Bırak da git!</p>

  <p class="calibre4">Durdu:</p>

  <p class="calibre4">Demek böyle İnce Memed? Demek?</p>

  <p class="calibre4">İnce Memed:</p>

  <p class="calibre4">Ölmek istemiyorsan eğer, dedi, bırak da adamı çadırdan çık git.</p>

  <p class="calibre4">Durdu, yerde yatan adama bir tekme daha attı.</p>

  <p class="calibre4">Haydi arkadaşlar gidelim, dedi.</p>

  <p class="calibre4">Dışarda, bir çukura yatmış İnce Memedin karartısını gördü:</p>

  <p class="calibre4">Alacağın olsun İnce Memed. Alacağın olsun Cabbar, dedi.</p>

  <p class="calibre4">Çadırdan en son Recep Çavuş çıktı:</p>

  <p class="calibre4">Yaptığınızı çok beğendim çocuklar, dedi. Ben de sizinle kalayım mı?</p>

  <p class="calibre4">Kal Çavuş, kal! dediler.</p>

  <p class="calibre4">Durdu:</p>

  <p class="calibre4">Demek Çavuş sen de?... dedi.</p>

  <p class="calibre4">Çavuş:</p>

  <p class="calibre4">Ben de Durdu Ağa, diye karşılık verdi.</p>

  <p class="calibre4">Durdu:</p>

  <p class="calibre4">Senin de alacağın olsun Çavuş, dedi.</p>

  <p class="calibre4">Durduyla arkadaşları elli metre açılmışlardı ki, Durdu yere yatıp:</p>

  <p class="calibre4">Davranın arkadaşlar, dedi. Bugün ölüm kalım günümüzdür.</p>

  <p class="calibre4">Altı el birden Memed ve Cabbarın üstüne kurşun yağdırmaya başladı. Memedle Cabbar, Durdunun bunu böyle yapacağını iyi biliyorlardı. O sebepten bulundukları çukurdan ayrılmamışlardı.</p>

  <p class="calibre4">Memed:</p>

  <p class="calibre4">Durdu Ağa, var git yoluna, dedi. Çocukluk etme! Durdu:</p>

  <p class="calibre4">Ya siz, dedi, ya ben...</p>

  <p class="calibre4">Recep Çavuş:</p>

  <p class="calibre4">Git ulan yoluna. Musallat olma çocukların başına. Sen zaten Kerimoğluna çatmakla belanı buldun. Saçıkaralı obası şimdiye haberlendi. Biraz sonra dağları pire gibi tararlar, dedi. Var git yoluna!</p>

  <p class="calibre4">Memed:</p>

  <p class="calibre4">Var git yoluna, dedi.</p>

  <p class="calibre4">Cabbar:</p>

  <p class="calibre4">Ölümün bizim elimizden olmasın. Var git yoluna...</p>

  <p class="calibre4">Karşı yanın silah sesleri kesildi.</p>

  <p class="calibre4">Cabbar:</p>

  <p class="calibre4">Gidiyorlar, dedi. Gidiyorlar Allahın belaları. Kerimoğlunun parasını paylaşmaya gidiyorlar.</p>

  <p class="calibre4">Recep Çavuş:</p>

  <p class="calibre4">Gitsinler, dedi. Saçıkaralı obası burunlarından fitil fitil getirir. Az sonra dağ taş insana keser... Eğer bu adam Kerimoğluysa, Saçıkaralı aşireti Ağası Kerimoğluysa... Dolar Saçıkaralı obası yazıya yabana...</p>

  <p class="calibre4">Memed:</p>

  <p class="calibre4">Şimdi varıp Kerimoğluna ne diyelim? Adamın yüzüne nasıl bakarız?</p>

  <p class="calibre4">Cabbar:</p>

  <p class="calibre4">Adam bize iyilik, biz ona kötülük ettik, dedi. Varıp da yanına ne diyelim? Beğendin mi sana yaptığımızı? Erkeklik dediğin böyle olur işte. Biz adamı böyle soydururuz mu diyelim. Vazgeç! Görünmeden ona, çeker gideriz şuna aşağı.</p>

  <p class="calibre4">Memed:</p>

  <p class="calibre4">Ben ne deyim, dedi, Ben ne deyim Kerimoğluna.</p>

  <p class="calibre4">Yattıkları çukurdan doğruldu. Çadırlara doğru yöneldi. Krimoğlunun çadırından bir gürültü, çığırtı, bir hayhuy geliyordu. Çadırın kapısını açtı. Bir iki kadın, Kerimoğlunun kanlı başını bir leğene eğmişler yıkıyorlardı. Hem yıkıyor, hem beddua ediyorlardı.</p>

  <p class="calibre4">Memed:</p>

  <p class="calibre4">Kerimoğlu Ağa, diye seslendi, bütün başlar kapıya çevrildi. Memedin içinden, hiçbir şey söylemeden kaçmak geçti. Ama kaçamadı. Ağa, diye kekeledi. Kusura kalma. Böyle olacağını bilmiyorduk.</p>

  <p class="calibre4">Döndü, koşmaya başladı.</p>

  <p class="calibre4">Arkasından, Kerimoğlu bağırıyordu:</p>

  <p class="calibre4">Akşam yemeğini yemeden gitmeyin oğlum. Gitmeyin..</p>

  <p class="calibre4">Cabbarın yanına geldi.</p>

  <p class="calibre4">Haydi kalkın, dedi. Kalkın da gidelim. Burada daha fazla kalamayacağım. Şu adama bir yüreğim yanıyor ki... Parça parça oluyor...</p>

  <p class="calibre4">Cabbar ayağa kalktı:</p>

  <p class="calibre4">Ne gelir elden, dedi. Oldu bir kere...</p>

  <p class="calibre4">Memed, içini çekti:</p>

  <p class="calibre4">Şu Deliyi öldürmeliydik, dedi.</p>

  <p class="calibre4">Cabbar:</p>

  <p class="calibre4">Onu öldürmek kolay değil Memed, dedi. Çok it adam. Yoksa ben... Ben onu öyle bırakır mıydım!...</p>

  <p class="calibre4">Memed:</p>

  <p class="calibre4">Kurşunu yedikten sonra ne yapabilirdi?</p>

  <p class="calibre4">Cabbar:</p>

  <p class="calibre4">Yemezdi ki kurşunu, dedi. Onun gibi bir adamı hiç görmedim.</p>

  <p class="calibre4">Recep Çavuş:</p>

  <p class="calibre4">Bu adamda bir şey var, dedi. Bütün yaptıkları yanına kalıyor. Onun yaptıklarını başka bir eşkıya yapsaydı, bir günden fazla yaşayamazdı. Bir şey var bu adamda. Ayrıldığımız iyi oldu. Amma ne yürekli adam! Her dakika ölümü bekleyen bir hali var.</p>

  <p class="calibre4">Memed:</p>

  <p class="calibre4">İşte o hali korkuttu beni. Onun için vuramadım onu. Yoksa...</p>

  <p class="calibre4">Cabbar:</p>

  <p class="calibre4">Her neyse... Bir hal var bu adamda... dedi, kesti.</p>

  <p class="calibre4">Ali:</p>

  <p class="calibre4">Şuracıkta, iki saat uyuyalım, dedi.</p>

  <p class="calibre4">Hasan:</p>

  <p class="calibre4">Ne kaldı ki bre Ali, dedi. Öğleye bizim köye varırız. Gece sen bizim evde kalırsın. Yarın sabah da kalkar yola düşersin. İkindine senin köyü buluruz.</p>

  <p class="calibre4">Ali, çok uzun boylu, çiçek bozuğu, uzun yüzlü, incecik, üfürsen yıkılacakmış gibi bir adamdı.</p>

  <p class="calibre4">Bu gece yarısı, dedi, bu gece yarısı in cin belli değil. Gel şuracıkta sabaha kadar uyuyalım. Sabaha bir iki saat ancak kaldı.</p>

  <p class="calibre4">Hasan:</p>

  <p class="calibre4">Ben bir dakika bile duramam, dedi. Dört yıldır evimin yüzünü görmedim.</p>

  <p class="calibre4">Ali:</p>

  <p class="calibre4">Ben de görmedim ama.</p>

  <p class="calibre4">Hasan:</p>

  <p class="calibre4">Eeeee? diye sordu.</p>

  <p class="calibre4">Yoruldum, dedi Ali.</p>

  <p class="calibre4">Hasan:</p>

  <p class="calibre4">Bak, dedi, bir su şırıltısı geliyof. Git yüzünü yu, geçer...</p>

  <p class="calibre4">Ali:</p>

  <p class="calibre4">Soğuk su yorgunluğa bire birdir, dedi.</p>

  <p class="calibre4">Hasan:</p>

  <p class="calibre4">Bizim köyün suyu... dedi. Bizim köyün suyu gibi var mı? Buz gibidir. Süt gibi apak kaynar yerin altından... Eskiden, tam üstünde bir ulu çınar vardı. Ben de gördüm gözümle... Bir gün bir yağmur yağıyordu. Kara, kapkara bir yağmur... Birden bir top yeşil ışık patladı gökyüzünde. Yeşil ışık çınarın üstüne ağdı. Vardık baktık, çınar yok yerinde... Çınar kül olmuş... Alimallah gözümle gördüm. Kül olmuş. Yurdu yuvası bellisiz şimdi çınarın...</p>

  <p class="calibre4">Ali:</p>

  <p class="calibre4">Tam üç yıl, üç koca yıl anam dinim ağladı. Çukurovada, dedi. Amma sonunda kazandım kardaş.</p>

  <p class="calibre4">Ali; yol boyunca, belki yüz kere, aynı cümle, aynı sözcüklerle Çukurovayı, Çukurovada bin bir sıkıntı çekerek kazandığı parayı, kazandığı parayla ne yapacağını anlatmıştı. Yolda konuşacakları bitiyor, bir süre konuşmadan yürüyorlar, biraz önce anlattıklarını yeniden anlatmaya başlıyorlardı. Hasan da köyünü, çocuğunu, kül olan çınarı, Çukurovayı, Çukurovadaki ağasını durmadan durmadan yinelemişti.</p>

  <p class="calibre4">Ali sözünü sürdürdü:</p>

  <p class="calibre4">Paranın iki yüzünü kayınbabaya verip kızı eve getireceğim. Ötekine de bir çift öküz alacağım. Anama da içi pamuklu bir hırka yaptıracağım. Üşür fıkaracık. Evin de üstünü açıp yeniden döşeyeceğim.</p>

  <p class="calibre4">Şu bizim ev yok mu, yağmurlar bir başlamaya görsün. Çok akar gavuroğlu gavur...</p>

  <p class="calibre4">Evi, yap kardaş yap! Ev akması kötü bir şey. Dayanılmaz.</p>

  <p class="calibre4">Ali:</p>

  <p class="calibre4">Öldüm Çukurovada. Yandım. Adamı kebap ediyor. Gavurun yurdu. Bir daha mı tövbe! Sıtması karnımda. Bu kış işim iş!</p>

  <p class="calibre4">Hasan:</p>

  <p class="calibre4">Sıtma bende de var, dedi.</p>

  <p class="calibre4">Ali:</p>

  <p class="calibre4">Çukurovanın kahrını, eve bir avratla, bir çift öküz sokayım,</p>

  <p class="calibre4">anama da bir kalın hırka alayım diye çektim. Yoksa dayanılır mı?</p>

  <p class="calibre4">Hasan:</p>

  <p class="calibre4">Dayanılmaz.</p>

  <p class="calibre4">Sonra, lafı Alinin ağzından alıp:</p>

  <p class="calibre4">Kardaş, dedi, yarın tam öğle vakti, eğer böyle yürüyecek olursak, bizim köyün çayırlığına yetişiriz.</p>

  <p class="calibre4">Ali:</p>

  <p class="calibre4">Orada... dedi.</p>

  <p class="calibre4">Hasan:</p>

  <p class="calibre4">Orada, ötede, düzlüğün ortasında...</p>

  <p class="calibre4">Ali:</p>

  <p class="calibre4">Ulu... dedi.</p>

  <p class="calibre4">Hasan:</p>

  <p class="calibre4">Bir ağaç vardır, dalları gürler.</p>

  <p class="calibre4">Ali:</p>

  <p class="calibre4">Ağacı geçince, dedi.</p>

  <p class="calibre4">Hasan:</p>

  <p class="calibre4">Ağacı geçince sol yanda...</p>

  <p class="calibre4">Ali:</p>

  <p class="calibre4">Taşları birbirinin üstüne yatmış...</p>

  <p class="calibre4">Hasan:</p>

  <p class="calibre4">İçini de ot basmış bir mezarlık görünür.</p>

  <p class="calibre4">Ali:</p>

  <p class="calibre4">Mezarlığın içindeki ağacı söylemedin, diye anımsattı.</p>

  <p class="calibre4">Hasan:</p>

  <p class="calibre4">Ben köyden ayrıldığım gün, kim bilir kim, mezarlığın ortasına soluk dallı, bilek kalınlığında bir ağaç dikmişti.</p>

  <p class="calibre4">Fıkara yapayalnız bir ağaç... dedi Ali.</p>

  <p class="calibre4">Hasan:</p>

  <p class="calibre4">Öyle işte, dedi.</p>

  <p class="calibre4">Ali:</p>

  <p class="calibre4">Kurumamışsa eğer...</p>

  <p class="calibre4">Kocaman... dedi, öteki. Ben mezarlığın yanından geçerken beni birisi görür.</p>

  <p class="calibre4">Ali düzeltti:</p>

  <p class="calibre4">Birisi değil, dedi, Körcenin oğlu Bekir görür.</p>

  <p class="calibre4">Hasan:</p>

  <p class="calibre4">Bekir görür, dedi. Çünkü Bekir, her daim gelir çeşmenin taşına oturur: Gözlerini şarıl şarıl akan suya çevirir düşünür.</p>

  <p class="calibre4">Ali:</p>

  <p class="calibre4">Adetidir değil mi? diye sordu.</p>

  <p class="calibre4">Adetidir, dedi Hasan.</p>

  <p class="calibre4">Ali:</p>

  <p class="calibre4">Bekir gider haber verir eve.</p>

  <p class="calibre4">Hasan:</p>

  <p class="calibre4">Anam bükülmüş beliylen...</p>

  <p class="calibre4">Ali:</p>

  <p class="calibre4">Dizlerine çöke çöke...</p>

  <p class="calibre4">Hasan:</p>

  <p class="calibre4">Düşer yola, gelir beni karşılamaya.</p>

  <p class="calibre4">Ali:</p>

  <p class="calibre4">Ya çocuk? dedi.</p>

  <p class="calibre4">Hasan:</p>

  <p class="calibre4">Gel azıcık şuraya oturalım, diye önerdi.</p>

  <p class="calibre4">Oturdular. Hasan, küçücük, zayıf, kuruyup, kavrulmuş bir adamdı. Kocaman dişleri dudaklarının arasından gözüküyordu. Kirpikleri bir hoş, tozlanmış gibi aktı. Mavi, pamuklu bir kumaştan şalvar giymişti. Şalvar daha yepyeniydi. Fabrika kokuyordu. Kasketi de yeniydi. Başında eğreti duruyordu. Kırmızı çiçekli mintanı ona tam yakışmıştı. Bir de ökçeleri basık Adana ayakkabısı almıştı ya, yolda giymeye kıyamıyordu. Giydiği ham gönden çarıktı. Kalın, köyden götürüp de eskitemediği çorabın üstüne giymişti. Çorap nakışlıydı.</p>

  <p class="calibre4">Amma da yorulduk, dedi.</p>

  <p class="calibre4">Ali:</p>

  <p class="calibre4">Yorulduk amma... dedi.</p>

  <p class="calibre4">Hasan:</p>

  <p class="calibre4">Kalk, dedi. Bu kadar dinlenmek yeter yolcu adama... Atalar ne demiş...</p>

  <p class="calibre4">Ali:</p>

  <p class="calibre4">Yolcu yolunda gerek.</p>

  <p class="calibre4">Hasan:</p>

  <p class="calibre4">Köye gireriz kardaş. Benim oğlan şimdi altısındadır. Ben köyden ayrılırken yaşı ikiydi. Şimdi...</p>

  <p class="calibre4">Ali:</p>

  <p class="calibre4">Şimdi altısındadır.</p>

  <p class="calibre4">Hasan:</p>

  <p class="calibre4">Beni anamla birlikte çocuk da karşılar.</p>

  <p class="calibre4">Ali:</p>

  <p class="calibre4">Çocuk sana baba der. Ondan sonra eve geliriz.</p>

  <p class="calibre4">Hasan:</p>

  <p class="calibre4">Bütün köylü bizim eve, başıma birikir. Eeee söyle bakalım Hasan efendi, ne kazandın Çukurovada? Ben, hiç derim. Çukurovada ne kazanç olacak. Gittik geldik işte, derim...</p>

  <p class="calibre4">Ali:</p>

  <p class="calibre4">Ben de ikinci sabah erkenden kalkar anayın pişirdiği çorbayı içerim. Tarhana çorbasını... Yola düşerim...</p>

  <p class="calibre4">Hasan:</p>

  <p class="calibre4">Sen yola düştükten sonra, ben de çocuğu yanıma alırım, öteki köye, ay boynuzlu kocaman bir çift öküz almaya giderim. Sonra da yalıdaki taşlı tarlanın taşını birem birem ayıklarım...</p>

  <p class="calibre4">Ali:</p>

  <p class="calibre4">Sonra da iki üç kez üst üste sürersin tarlayı. Çukurova tarlaları gibi. Un gibi eylersin. Sonra da ekersin.</p>

  <p class="calibre4">Hasan:</p>

  <p class="calibre4">Sonra bir ekin olur... Her göcek kaplan pençesi gibi toprağa yapışmış...</p>

  <p class="calibre4">Ali:</p>

  <p class="calibre4">Anamın hırkası, dedi. Gider elimle Göksünde terziye yaptırırım.</p>

  <p class="calibre4">Hasan, Alinin yüzüne doğru eğildi. Nefesini duydu.</p>

  <p class="calibre4">Sen, dedi, köyden ayrılalı ne kadar oldu?</p>

  <p class="calibre4">Ali:</p>

  <p class="calibre4">Üç yıl.</p>

  <p class="calibre4">Hasan:</p>

  <p class="calibre4">Varır varmaz nişanlını eve getirmek olsun, ilk işin.</p>

  <p class="calibre4">Ali:</p>

  <p class="calibre4">Çok bekledi fıkaracık beni. Bu yılla altı yıl oluyor, nişan takalı. Varır varmaz babasının eline saydığım gibi parayı... İkinci gün...</p>

  <p class="calibre4">Hasan:</p>

  <p class="calibre4">İşte bunu iyi yaparsın kardaş, dedi.</p>

  <p class="calibre4">Ali:</p>

  <p class="calibre4">Çukurovada çektiğimi bir günde unuturum, dedi.</p>

  <p class="calibre4">Yokuş yukarı çıktıkları için, konuşmayı kesmişlerdi. Yokuşu çıkıp tepeyi aşınca önlerinde upuzun bir düzlük salındığını gördüler. Yolun kıyısında bir ses duyup durdular. Bir de mekanizma sesi geldi.</p>

  <p class="calibre4">Kıpırdamayın.</p>

  <p class="calibre4">Hasan:</p>

  <p class="calibre4">Öldük, dedi.</p>

  <p class="calibre4">Ali:</p>

  <p class="calibre4">Öldük.</p>

  <p class="calibre4">Hasan:</p>

  <p class="calibre4">Kaçalım, dedi. Vurursa vurur. Vurulmak soyulmaktan daha iyi. Vurulmazsak evimize yetişiriz.</p>

  <p class="calibre4">Ali:</p>

  <p class="calibre4">Haydi, dedi.</p>

  <p class="calibre4">Kaçmaya başladılar. Arkalarından kurşun, kaynadı. Bağırarak yere yattılar.</p>

  <p class="calibre4">Kıpırdama diyen ses:</p>

  <p class="calibre4">Olduğunuz yerden kımıldamayın: Geliyoruz, diye bağırdı.</p>

  <p class="calibre4">Aliyle Hasan oldukları yerden hiç kımıldamadılar. Korkudan kıpırdayacak halleri de kalmamıştı.</p>

  <p class="calibre4">Memed, Cabbar, Recep Çavuş, üçü birden koşarak yatmakta olanların başuçlarına geldiler durdular.</p>

  <p class="calibre4">Memed:</p>

  <p class="calibre4">Kalkın ayağa, dedi.</p>

  <p class="calibre4">Ölü gibi, usul usul ayağa kalktılar.</p>

  <p class="calibre4">Memed:</p>

  <p class="calibre4">Böyle nereden? diye sordu.</p>

  <p class="calibre4">Hasan:</p>

  <p class="calibre4">Çukurovadan kardaş, dedi.</p>

  <p class="calibre4">Ali:</p>

  <p class="calibre4">Oradan işte, dedi.</p>

  <p class="calibre4">Cabbar gülerek:</p>

  <p class="calibre4">Çok para kazandınız öyleyse. Sizler olmasanız, bizler acımızdan ölürüz. Çıkarın paraları.</p>

  <p class="calibre4">Hasan:</p>

  <p class="calibre4">Beni öldürün, dedi. Tam dört yıl...</p>

  <p class="calibre4">Cabbar:</p>

  <p class="calibre4">Çıkarın, dedi.</p>

  <p class="calibre4">Hasan:</p>

  <p class="calibre4">Vur beni Ağam, dedi.</p>

  <p class="calibre4">Ali:</p>

  <p class="calibre4">Benim nişanlım tam altı yıldır bekler. Nolursun beni vuruver.</p>

  <p class="calibre4">Hasan:</p>

  <p class="calibre4">Tam altı yıl, dedi.</p>

  <p class="calibre4">Cabbar, Hasanın koltuğunun altına elini soktu, bir çıkın çıkardı. Çıkın su gibi tere batmıştı. Çıkını açtı. Çıkının içinden balmumuyla yapılmış bir muşamba çıktı. Muşambanın içinde kağıt paralar vardı.</p>

  <p class="calibre4">Cabbar:</p>

  <p class="calibre4">Bak, hele, ne de çok para! Nasıl da saklamış!</p>

  <p class="calibre4">Hasan:</p>

  <p class="calibre4">Daya tüfeğini sık ağzıma. Vur beni. Çoluk çocuğuma böyle eli boş gidemem.</p>

  <p class="calibre4">Ali:</p>

  <p class="calibre4">Tam altı yıldır, dedi. Hiç mümkünü yok. Beni vuracaksınız.</p>

  <p class="calibre4">Gidemem.</p>

  <p class="calibre4">Hasan:</p>

  <p class="calibre4">Tam dört yıl, Çukurovanın zehir gibi suyunu içtim. Sıtması karnımda.</p>

  <p class="calibre4">Ali:</p>

  <p class="calibre4">Elinizi ayağınızı öpüyüm öldürün beni.</p>

  <p class="calibre4">Hasan:</p>

  <p class="calibre4">Öldürün.</p>

  <p class="calibre4">Memedin gözleri yaşla dolmuştu.</p>

  <p class="calibre4">Bana bakın, dedi sevgiyle. Paranıza kimse dokunamaz sizin.</p>

  <p class="calibre4">Cabbar ver şunun parasını. Al paranı.</p>

  <p class="calibre4">Hasan, inanmadı. Korktu. Titreyen elini uzattı. Aldı. Ne diyeceini bilemedi. Ancak:</p>

  <p class="calibre4">Allah uzun ömür versin size, diyebildi. Sonra da ağlamaya başladı.</p>

  <p class="calibre4">Ali:</p>

  <p class="calibre4">Uzun ömür, dedi.</p>

  <p class="calibre4">Memed:</p>

  <p class="calibre4">Bakın size ne deyim. Çanaklının düzünden geçmeyeceksiniz. Orayı Deli Durdunun çetesi tutmuştur şimdi. Donunuza kadar &nbsp;soyar. Uğurlar ola. Sen de inşallah nişanlına kavuşursun kardaş, dedi. Sesi karıncalandı. Konuşacaktı daha. Konuşamadı. Hasan, çocuklar gibi hıçkıra hıçkıra ağlıyordu. Ağlaması bir türlü dinmiyordu. Giderken:</p>

  <p class="calibre4">Sağolun, dedi. Sağolun kardaşlar. Berhudar olun. Allah sizi bu dağlardan kurtarıp sevdiklerinize kavuştursun.</p>

  <p class="calibre4">Gidiyor gidiyor geriye dönüp bir dua ediyor, yeniden gidiyordu.</p>

  <p class="calibre4">Ali de:</p>

  <p class="calibre4">Kavuştursun, diyordu.</p>

  <p class="calibre4">Kayboldular.</p>

  <p class="calibre4">Hasanın ağlaması daha durmamıştı.</p>

  <p class="calibre4">Ali:</p>

  <p class="calibre4">Yeter bre Hasan, dedi. Ne bu ağıt?</p>

  <p class="calibre4">Hasan:</p>

  <p class="calibre4">Şu dünyada ne kadar da iyi insanlar var. Şu bir lokma eşkıya çocuğa baksana. O olmasaydı, paramızı alırdı, o dev gibi herif.</p>

  <p class="calibre4">Ali:</p>

  <p class="calibre4">Yok, dedi. Almazlardı.</p>

  <p class="calibre4">Çanaklının düzünden gitmezsek bizim köye ancak iki gün sonra, varabiliriz.</p>

  <p class="calibre4">Ali:</p>

  <p class="calibre4">Ne yapalım? diye sordu.</p>

  <p class="calibre4">Hasan:</p>

  <p class="calibre4">Çanaklının düzünü tüm bana verseler, yolumuz iki gün değil</p>

  <p class="calibre4">iki ay uzasa gene oradan geçmem.</p>

  <p class="calibre4">Ali:</p>

  <p class="calibre4">Gel öyleyse oturup bir iyice yornuk alalım. Bir daha da yoldan gitmeyelim. Kıyıdan kıyıdan.</p>

  <p class="calibre4">Oturdular.</p>

  <p class="calibre4">Memed, gidenlerin arkasından:</p>

  <p class="calibre4">Paralarını aldıktan sonra onları öldürseydik sevinirlerdi, dedi.</p>

  <p class="calibre4">Cabbar:</p>

  <p class="calibre4">O uzun boylusu vurun diye nasıl yalvarıyordu!</p>

  <p class="calibre4">Memed:</p>

  <p class="calibre4">Kim bilir nasıl, ne umutlarla çalıştılar!</p>

  <p class="calibre4">Cabbar:</p>

  <p class="calibre4">Nişanlısı tam altı yıldır onu bekliyormuş.</p>

  <p class="calibre4">Memed:</p>

  <p class="calibre4">Çanaklıdan gitselerdi, Deli Durdu onları mutlaka soyardı.</p>

  <p class="calibre4">Cabbar:</p>

  <p class="calibre4">Bu Delinin yaşaması haram amma... dedi.</p>

  <p class="calibre4">Gidip eski yerlerine oturdular. Bu işe hiç karışmayan Çavuşun sarılı boynu bir tarafa eğrilmişti.</p>

  <p class="calibre4">Çavuş, gerindi gerindi:</p>

  <p class="calibre4">Ben bir tuhaf oldum çocuklar, dedi. Yüreğimde bir soğukluk, bir titreme var. Ölürsem... dedi, sonra pişman olmuşçasına sustu.</p>

  <p class="calibre4">Memed:</p>

  <p class="calibre4">Bu kadar yaradan insana bir şey olmaz, dedi.</p>

  <p class="calibre4">Cabbar:</p>

  <p class="calibre4">Başını koy da azıcık uyu, diye salık verdi.</p>

  <p class="calibre4">Çavuş, uyumak için gözlerini yumdu.</p>

  <p class="calibre4">Aradan uzun bir zaman geçtikten sonra Memed, Cabbara büyük bir sır verirmiş gibi sokuldu:</p>

  <p class="calibre4">Seninle biz kardaşız gayri Cabbar, dedi. Öyle değil mi kardaş?</p>

  <p class="calibre4">Cabbar buna sevindi: Ona ne şüphe kardaş, dedi.</p>

  <p class="calibre4">Memed:</p>

  <p class="calibre4">Meraktan çatlayacağım. Yüreğim ateş almış yanıyor kardaş.</p>

  <p class="calibre4">Cabbar:</p>

  <p class="calibre4">Söyle kardaş da çaresini birlikte arayalım.</p>

  <p class="calibre4">Memed:</p>

  <p class="calibre4">Aylar oldu, ben bu işi işleyeli. Duyduk ki Abdi Ağayı yaralamışım. Ölmemiş. Hatçenin hali ne oldu? Ya anamın hali ne oldu? Çatlayacağım. Şu Delinin ardından soygundan soyguna, çarpışmadan çarpışmaya... Bir türlü bir yolunu bulup da öğrenemedim...</p>

  <p class="calibre4">Cabbar:</p>

  <p class="calibre4">Köye gider öğreniriz kardaş, dedi. Ne merak ediyorsun bunu.</p>

  <p class="calibre4">Memed:</p>

  <p class="calibre4">O gavur ölmemiş. Hatçeye mutlak bir kötülük etmiştir. İçimde bir şey var... anlaşılmaz... bir acı... bir yara... yüreğim, durma Memed, git diyor.</p>

  <p class="calibre4">Cabbar:</p>

  <p class="calibre4">Şu Çavuşun yarası bir hal olsun, hemen gideriz.</p>

  <p class="calibre4">Memed:</p>

  <p class="calibre4">Yüreğim, durma! diyor, Cabbar kardaş, dedi. Durma!</p>

  <p class="calibre4"><br class="calibre2" /></p>
</body>
</html>
