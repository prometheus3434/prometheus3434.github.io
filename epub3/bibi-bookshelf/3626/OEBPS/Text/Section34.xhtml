<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>İnce Memed 1 - Yaşar Kemal</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4"><br class="calibre2" />
  <br class="calibre2" />
  <br class="calibre2" /></p>

  <h2 class="sigilnotintoc">4</h2>

  <p class="calibre4"><br class="calibre2" />
  <br class="calibre2" /></p>

  <p class="calibre4">Yaz geldi çattı. Ekinler biçiliyor. Sıcaklar veryansın ediyor. Çukurovanın sıcağına sarı sıcak derler. Ak sıcaklar çöktü.</p>

  <p class="calibre4">İnce Memed geldi geleli çoban değil, İnce Memed, evin oğlu. Süleyman, İnce Memedi canı gibi seviyor. Gelgelelim, cin gibi, neşeden taşan oğlana son günlerde bir hal oldu. Ağzını bıçaklar açmıyor. Bir efkardır kaptırmış kendisini. Eskiden türkü söylerdi durmadan. Yanık söylerdi. Türküler de yok gayrı.</p>

  <p class="calibre4">Keçilerini en iyi otlağa, en iyi yapraklı ormana götürürdü. Eskiden bir keçi, durup azıcık otlamasın, azıcık durgun görünsün, Memed derhal fark eder, ona bir çare bulur, iyileştirirdi. Şimdi keçileri salıveriyor otlağa, oturuyor bir ağacın, bir kayanın gölgesine, çenesini değneğine dayıyor, dalıp gidiyor. Arada sırada da dayanamayıp kendi kendine konuşuyor.</p>

  <p class="calibre4">Anacığım... Vay anacığım! Ekinlerini kim biçer ola şimdi? Gavur Abdi Ağa! Anacığım! Ekinlerimiz kuruyup dökülecek. Ekinleri kim biçiyor şimdi anacığım? Ben olmayınca anacığım?</p>

  <p class="calibre4">Duruyor, göğe, gökteki bulutlara, toprağa, kızarmaya yüz tutmuş ekinlere bakıyor.</p>

  <p class="calibre4">Leyleğin gözündeki tarla kurumuştur şimdi. Kim biçer ola? Anacığım!.. Yalnız nasıl biçersin tek başına?</p>

  <p class="calibre4">Geceleri de uyku girmez oldu gözüne. Yatakta habire dönüyor. Aklı fikri Leyleğin gözündeki tarlada. Leyleğin gözündeki tarla çabuk gevrer geçer. Bir tane bile alınmaz. Bir tane bile. Geç kalınırsa.</p>

  <p class="calibre4">Sabah oluyor, yataktan kalkıyor. Her bir yanı kırık. Ölgün ölgün... Keçilerini önüne katıyor. Keçiler dağılıyor. Her biri bir tarafa gidiyor. Umurunda değil. Baktığı yok. Süleymanın ak, güleç yüzü geliyor gözlerinin önüne. Süleymanın sevgi dolu gözleri... Kendi kendinden utanıyor. Canlanıyor. Keçilerini toparlayıp, otlağa iyi bir yere götürüyor... Bu uzun sürmüyor. Efkar basıyor: Toprağa gene çöküyor. Toprak cayır cayır yanıyor. Ama o durmuyor. Leyleğin gözü, diyor. Anacığım, diyor. Bir de bakıyor ki, akşam olmuş, gün batmış... Dağılmış keçilerini topluyor... Ötede, batan güneşten kalan son ışıklarla tepesi ışıyan Kınalıtepeye doğru sürüyor keçilerini. Keçilerini Kınalıtepenin eteğinde bırakarak, kendisi başına çıkıyor. Ötelerde bir düzlük gözüküyor. Akşam sisleri çökmüş düzlüğün üstüne. Usul usul kalkıyor. Bu görünen düzlük, çakırdikenli düzlük. Kınalıtepenin arkasında Değirmenoluğu göremiyor. Ortaya bir set gerilmiş. Aynen gerilmiş perde gibi. Bir boz toprak yığını. Otları yanacakmış, hemen tutuşacakmış gibi. Öyle kurumuş işte. Hatırlayıp, kendi kendine kızıyor. Süleyman ne demişti? Kınalıtepenin ardına geçme! demişti. Kınalıtepenin arkasında in cin yok. Buna daha beter kızıyor. Koşa koşa tepenin başından eteğe iniyor. Dağılan keçileri geç vakitlere kadar ancak toparlayabiliyor. Köye çok geç dönüyor. Süleyman ona, geç kalmasının sebebini sorduğu zaman da:</p>

  <p class="calibre4">İyi bir otlak buldum da keçileri ayıramadım, diye yalan söylüyor.</p>

  <p class="calibre4">Bir gün gene çok erken yatağından kalktı. Keçilerin ağılına girdi. Sıcak, boğucu bir geceydi. Keçi ağılı sası sası kokuyordu. Keçileri ağıldan çıkardı, önüne kattı: Bazı bazı, daha şafak atmadan, şafaktan çok önce göğün doğusunda bir tarafı kınalanıverir. Az sonra da oradaki bulutların kenarları sırmalanır. Sonra da şafak atar. Memed, gün doğusuna baktı. Bugün öylesi bir gündü.</p>

  <p class="calibre4">Sonra Memedin içi aydınlanıverdi. Yüreği hafifledi. Birden, kendisini kuş gibi hafif, rahat buldu. Bu arada seherin yelleri de esmeye başladı. Ufacık dalgalar halinde yel, yüzünü yalayıp geçiyordu.</p>

  <p class="calibre4">Yüreği küt küt atarak keçilerin yönünü Kınalıtepeye doğru çevirdi. Memed arkada, keçiler önde bir toz bulutu bırakarak koşuyorlardı. Tam tepenin dibine gelince, Memed, keçilerin yönünü çevirdi.</p>

  <p class="calibre4">Telaşlı bir hali vardı. Keçiler dağılıp oraya buraya gittiler. Memed toprağa oturdu, değneğini çenesine dayadı. Uzun uzun düşündü. Bir ara hışımla kalktı, keçileri tepeye doğru toplayıp sürmek istedi. Sonra vazgeçti. Oturdu gene düşünceye daldı. Bir zaman başı ellerinde kaldı. Keçinin biri boynunu, ellerini yakaladı. Aldırmadı. Keçi kendiliğinden bıraktı gitti. O kadar bol ışık doldurmuştu ki ortalığı, dağlar taşlar, ağaçlar, otlar eriyiverip ışığa kesecek sanırdı insan:</p>

  <p class="calibre4">Ellerini yüzünden çekti. Gözlerini açınca, gözlerine ışık doldu. Kamaştırdı. Bir zaman ışığa bakamadı. Gözleri alışınca yorgun, isteksiz kalktı. Keçileri aynı ağırlıkla topladı. Tepeye sürdü. Bir anda keçiler tepenin arkasına geçtiler. Memed, yönünü güneye döndü. Ellerini gözlerine siper etti. Uzaklara baktı. Gözüne ulu çınarın dalları ilişti gibi geldi. Yüreği hop etti. Tepenin arkasının kuzey yanı ovaydı. Değirmenoluk köyünün tarlalarıyla, yani çakırdikenli ovayla bu ova arasına keskin boz topraklı sırt giriyordu. Keçileri bu sefer sırtın dibine doğru sürdü. Önünden iki küçük kuş uçtu. Gökte de bir tek, bir kuş gördü. Başkaca, ovada siniler sinek yoktu. Ortalık ıpıssızdı. Ta uzaklarda, topraktan bir ak bulut kalkıyordu. Birden gözüne, aşağıda, sırtın dibinde küçücük bir tarla çarptı. Tarlanın ortasında kara bir leke eğilip eğilip kalkıyordu. Bu sefer de keçileri aynı isteksiz hal, aynı yorgunluk, ağırlıkla oraya çevirdi. Ekinin yanına gelince, ekin biçeni tanıdı. Bu, yaşlı Pancar Hösüktü. Pancar Hösük ekinden başını kaldırıp da keçilere, Memede bakmadı. Habire orak sallıyordu. Memed de keçileri boş bıraktı. Keçiler ekinin kıyısına geldiler. Hösük, gene farkında olmadı. Sonra keçilerin hepsi her yerden ekine daldı. Bir hışırtı, bir patırtıdır koptu ekinin içinde. Keçileri ekinin içinde görünce Pancar Hösük ifrit oldu. Elindeki orağı hışımla keçilere fırlattı. Orağın arkasından var gücüyle küfrede ede kendi de keçilere doğru atıldı.</p>

  <p class="calibre4">Memed, olduğu yerde durmuş, Pancar Hösüğü seyrediyordu. Pancar Hösük bin bir güçlükle, oflayıp puflayarak keçileri ekinin içinden toplayıp çıkarırken, durup öylecene kendisine bakan çocuğu gördü. Onun keçilerin çobanı olduğunu anladı. İşte buna müthiş kızdı. Tepesinin tası attı. Keçileri bir tarafa bıraktı. -Orağı attığı yerden aldı. Küfrederek çocuğa doğru geldi. Ağzından köpükler saçılıyordu:</p>

  <p class="calibre4">Ulan, anasını atın tepelediği köpoğlu köpek... Keçiler ekini geçirdiler. Sen durmuş seyredersin burada. Bir varayım da senin yanına... Senin babayın... Orospu analı... Anasının... Çocuk yerinden kıpırdamıyordu. Halbuki ihtiyar, çocuğun kaçacağını, kendisinin de onun arkasından yetişemeyeceğini tasarlıyor, yerden, ona atmak için taşlar topluyordu eline. Yaklaştı, çocuk ha kaçtı, ha kaçacak... Çocuk kaçmadı. Hösük, o hızla kolundan tuttu. Orağın sırtını kafasına indirecekken, eli kalakaldı. Çocuğun kolu elinden düşüverdi:</p>

  <p class="calibre4">Memmeed!... Yavrum sen misin? dedi. Herkes seni ölmüş biliyor.</p>

  <p class="calibre4">Soluğu kesilecekmiş gibi soluyordu. Toprağa çöküverdi. Kızarmış boynundan, yüzünden oluk oluk ter akıyordu. Bu sırada tekmil keçiler gene ekine doldu.</p>

  <p class="calibre4">Pancar Hösük:</p>

  <p class="calibre4">Git de, dedi, şu keçileri çıkar gel.</p>

  <p class="calibre4">Ancak bundan sonradır ki, bir heykel gibi donmuş kalmış Memed kımıldadı. Koşa koşa ekine gitti. Ekine giren keçileri çıkardı uzaklara sürdü. Geldi Pancar Hösüğün yanına oturdu.</p>

  <p class="calibre4">Hösük:</p>

  <p class="calibre4">Memedim, dedi, ulan seni araya araya bir hal oldular. Suya düşmüş sandılar. Anan senin derdinden ölüyordu az daha, dedi, hiç yüreğin acımadı mı anana?</p>

  <p class="calibre4">Memed, belini kamburlaştırmış, değneğini çenesine dayamıştı. Susuyordu.</p>

  <p class="calibre4">Hösük sordu:</p>

  <p class="calibre4">Bu keçiler kimin?</p>

  <p class="calibre4">Memed, istifini bile bozmadı.</p>

  <p class="calibre4">Hösük:</p>

  <p class="calibre4">Sana diyorum, Memed! dedi, bu keçiler kimin?</p>

  <p class="calibre4">Memed, ağzından dökülürcesine:</p>

  <p class="calibre4">Kesme köyünden Süleymanın.</p>

  <p class="calibre4">Hösük:</p>

  <p class="calibre4">İyi adam Süleyman, dedi. Sonra da ekledi: Bre deli, gideceksin gitmeye, anana haber versene. Usandın Abdi namussuzunun elinden. Anana haber ver, ondan sonra nereye kaçarsan kaç!</p>

  <p class="calibre4">Abdi lafını duyunca Memed, Hösüğün ellerine sarıldı:</p>

  <p class="calibre4">Nolursun Hösük emmi, dedi, benim Süleyman emmiye çoban olduğumu kimseye söyleme. Nolursun yani. Abdi Ağa duyarsa beni alır götürür. Beni döve döve öldürür.</p>

  <p class="calibre4">Sana hiç kimse bir şey yapamaz, dedi. Deli! Adam anasına haber vermez mi? Fıkara senin derdinden ölüyordu az daha...</p>

  <p class="calibre4">Hösük, sonra birdenbire lafı yarıda bıraktı. Kalktı, Memede bakmadan ekine gitti. Biçmeye başladı. Çabuk biçiyordu. Orağın hışırtısı Memede kadar geliyordu.</p>

  <p class="calibre4">Hösük başını bir defa bile kaldırmadan biçiyordu. Bazı bazı beli ağrıyınca doğruluyor, ellerini beline dayıyor, uzaklara bakıyor, gene biçmeye koyuluyordu. Memedi çoktan unutmuştu. Memed de ekinin kıyısında durmuş, kımıldamadan, dimdik dikilmiş, ona bakıyordu.</p>

  <p class="calibre4">Gün yıkıldı gitti. Gölgeler, upuzun uzadı. Memed, güneşe şöyle bir göz attı. Gün kızarıyordu. Ovadaki otlar yarı pırıltılı, yarı gölgeli. Otlar ipil ipil ediyor.</p>

  <p class="calibre4">Memedin ayakları Hösüğe doğru sürüklendi. O aynı hızla biçmeğe hala devam ediyordu. Karşısında durdu. Yüreği küt küt atıyordu. Hösük, Memedin çıkardığı hışırtıyı duyunca doğruldu. Terden kapkara görünüyordu bu akşam vaktinde. Göz göze geldiler: Hösük yorgun, Memedin ta gözlerinin içine baktı. Canevine baktı. Memed, gözlerini indirdi. Gözleri yerde Hösüğe doğru bir iki adım attı. Ellerini tuttu:</p>

  <p class="calibre4">Allahını, Peygamberini seversen Hösük emmi, dedi, anama, kimseye söyleme, beni gördüğünü.</p>

  <p class="calibre4">Eli, atarcasına bıraktı, arkasına bakmadan koştu. Gün batmıştı ki, Kınalıtepeye geldi. Ter içindeydi. Nedense, bir an seviniyor, arkasından yüreği kararıveriyordu. Bir seviniyor, arkasından... Çarpışma. Kınalının tepesine çıktı. Sırtın dibindeki küçük tarlanın oraya gözünü dikti. Tarlanın ortasında küçücük bir kıpırtı fark ediliyordu.</p>

  <p class="calibre4">Hösük, köye girdiğinde, önüne gelene, ehemmiyetli bir sır biliyor da söylemiyormuşcasına gülüyordu. Önlerinde duruyor, gülüyordu. Hösüğün bu haline kimse bir anlam veremedi. O doğruca Dönenin evine gitti. Döne kapısında, Pancar Hösüğü kendisine bakarak habire gülümser görünce, buna ne anlam vereceğini bilemedi. Pancar çok seyrek gülen bir adam olduğu gibi, ne Dönenin evine, ne de kimsenin evine gitmezdi. Tarladan evine, evinden tarlaya. Başka birisi olsaydı bu harekette göze batacak bir şey yoktu yoksa. İşi olmadığı zaman da evinin önüne bir hasır serer, üstüne oturur, hiç kimseyle konuşmadan kendi kendine tahtalar oyar, güzel nakışlı kaşıklar, kirmenler, çam bardaklar, tespihler yapardı. Şimdi Dönenin evinin önünde durmuş, habire gülüyordu. Gözlerini Döneden ayırmadan gülüyor, ama konuşmuyordu gene. Döne de bu durum karşısında ne diyeceğini bilemiyordu. Bir zaman şaşkın, Hösüğün etrafında dolandıktan sonra:</p>

  <p class="calibre4">Hoş geldin Hösük Ağam, buyur otur, diyebildi.</p>

  <p class="calibre4">Hösük duymamış gibi yaptı, gülmeye devam etti.</p>

  <p class="calibre4">Döne üsteledi:</p>

  <p class="calibre4">Hösük Ağam buyur otursana...</p>

  <p class="calibre4">Hösüğün gülmesi kesildi. Ağır ağır:</p>

  <p class="calibre4">Döne! Döne! dedi, durdu.</p>

  <p class="calibre4">Döne kulak kesildi.</p>

  <p class="calibre4">Döne, müjdemi isterim.</p>

  <p class="calibre4">Döne gülümsedi. Arkasından da telaşlandı. Titreyerek:</p>

  <p class="calibre4">Müjden başım üstüne Hösük Ağam, dedi.</p>

  <p class="calibre4">Hösük:</p>

  <p class="calibre4">Oğlunu gördüm bugün Döne, dedi.</p>

  <p class="calibre4">Döne hiçbir şey söylemedi. Öyle oldu ki kessen bir damla kanı çıkmayacaktı. Kurumuştu.</p>

  <p class="calibre4">Oğlun, bugün yanıma geldi. Büyümüş, etlenmiş...</p>

  <p class="calibre4">Döne:</p>

  <p class="calibre4">Dillerine kurban olurum Hösük Ağam, diye inledi. Müjden başım gözüm üstüne.</p>

  <p class="calibre4">Döne, durup durup:</p>

  <p class="calibre4">Sahi mi söylüyorsun Hösük Ağam, sahi mi? diyordu. Müjden başüstüne. Dillerine, senin güzel dillerine kurban olayım Hösük Ağam.</p>

  <p class="calibre4">Sonra Hösük oturdu. Olup biteni bir bir Döneye anlattı. Döne &nbsp;yerinde duramıyor, evin bir ucundan bir ucuna gidip geliyordu. Azıcık bir zamanda Pancar Hösüğün getirdiği haber bütün köye yayıldı. Kadınlar, erkekler, yaşlılar, çocuklar, köyde kim varsa, Dönenin evinin önüne yığılıştılar. Ay ışığı, köyün toprak damlarının, Dönenin evi önünde kımıldanan insan kalabalığının üstüne dökülüyordu.</p>

  <p class="calibre4">Kalabalıktan gürültü, patırdı, şamata geliyordu. Birden gürültü kesiliverdi. Ortalıkta ses soluk kalmadı. Cümle başlar da güneye doğru çevrildi. Bir atlı geliyordu öteden. Atının koşumlarının madeni kısımları ay ışığında parlıyordu. Atlı yaklaştı. Sonra kalabalığı yardı, geldi ortada durdu.</p>

  <p class="calibre4">Döne! Döne! diye bağırdı.</p>

  <p class="calibre4">Kalabalıktan, zayıf bir kadın sesi cevap verdi:</p>

  <p class="calibre4">Buyur Abdi Ağam.</p>

  <p class="calibre4">Duyduğum doğru mu Döne?</p>

  <p class="calibre4">Döne geldi, atın başının hizasında durdu.</p>

  <p class="calibre4">Pancar Hösük görmüş. Geldi bana söyledi.</p>

  <p class="calibre4">Abdi Ağa:</p>

  <p class="calibre4">Nerede o Pancar? diye gürledi. Gelsin yanıma.</p>

  <p class="calibre4">Kalabalık karıştı:</p>

  <p class="calibre4">Yok. Hösük yok, dediler.</p>

  <p class="calibre4">Hösük hiç kalabalığa girer mi?</p>

  <p class="calibre4">Kıyamet kopsa evinden çıkmaz.</p>

  <p class="calibre4">Ağa emir verdi:</p>

  <p class="calibre4">Gidin getirin Hösüğü.</p>

  <p class="calibre4">Hösük gelinceye kadar, kalabalıktan gene hiç ses çıkmadı. Ortalık derin bir sessizliğe gömüldü.</p>

  <p class="calibre4">Az sonra beyaz don, beyaz gömlek içinde Hösük getirildi. Kollarını sıkı sıkıya tutmuş iki kişi arasında çırpınıyordu:</p>

  <p class="calibre4">Ne istiyorsunuz benden bu gece vakti? Derdiniz ne? Allah sizin belanızı versin deyyuslar!</p>

  <p class="calibre4">Abdi Ağa:</p>

  <p class="calibre4">Seni ben istedim Hösük, dedi.</p>

  <p class="calibre4">Hösük indirdi. Yumuşadı:</p>

  <p class="calibre4">Ulan namussuzlar, neden Ağa çağırıyor demediniz?</p>

  <p class="calibre4">Ağaya döndü:</p>

  <p class="calibre4">Kusura kalma Ağam, dedi.</p>

  <p class="calibre4">Abdi Ağa sordu:</p>

  <p class="calibre4">Hösük, sen Dönenin oğlunu görmüşsün öyle mi?</p>

  <p class="calibre4">Hösük:</p>

  <p class="calibre4">Söyledim Döneye.</p>

  <p class="calibre4">Ağa:</p>

  <p class="calibre4">Bana da söyle, dedi.</p>

  <p class="calibre4">Hösük anlatmaya başlayınca, kalabalık etrafına sıkıştı. Halka oldu. Hösük, Memedi nasıl gördü. Orağı kafasına nasıl vuracaktı. Hepsini teker teker, hiçbir şey unutmadan anlattı. Abdi Ağa kızdı, küplere bindi:</p>

  <p class="calibre4">Vay Süleyman vay! dedi. Demek Süleyman benim kapıdaki adamları alır çoban edersin! Kırdığın ceviz kırkı geçti Süleyman! Demek Kesme köylü Süleyman ha?</p>

  <p class="calibre4">Hösük:</p>

  <p class="calibre4">O, dedi.</p>

  <p class="calibre4">Abdi Ağa, Döneye seslendi:</p>

  <p class="calibre4">Ben onu yarın gider getiririm.</p>

  <p class="calibre4">Atını sürdü gitti. Kalabalık arkasından homurdandı.</p>

  <p class="calibre4">Abdi Ağa, doludizgin giden atının başını Süleymanın kapısının önünde çekti:</p>

  <p class="calibre4">Süleyman! Süleyman!</p>

  <p class="calibre4">Süleyman içerdeydi. Dışarı çıktı. Abdi Ağayı görünce yüzü kül gibi oldu. Abdi Ağa, atın üstünden Süleymana eğildi:</p>

  <p class="calibre4">Süleyman, dedi, sen hiç utanmadın mı? Benim kapıdan adam almaya utanmadın mı? Sen hiç haya etmedin mi? Abdinin kapısından adam alınır mı? Şimdiye kadar bu olmuş iş mi? Sen bilmez misin bunu? Yazık sana Süleyman. Şu ak sakalına da bakmadan...</p>

  <p class="calibre4">Süleyman:</p>

  <p class="calibre4">İn hele attan Ağa! İn attan da buyur içeri. Sana her şeyi bir bir söyleyim, Ağa, dedi.</p>

  <p class="calibre4">Abdi Ağa:</p>

  <p class="calibre4">Senin evine inmem, dedi. Oğlan nerede? Yerini söyle!</p>

  <p class="calibre4">Süleyman:</p>

  <p class="calibre4">Zahmet olur sana Ağa. Ben hemen alır şimdicik getiririm.</p>

  <p class="calibre4">Abdi Ağa:</p>

  <p class="calibre4">Zahmeti mahmeti yok, dedi. Göster bana yerini çocuğun.</p>

  <p class="calibre4">Süleyman boynunu büktü:</p>

  <p class="calibre4">Peki Ağa, haydi gidelim, dedi, atın önüne düştü.</p>

  <p class="calibre4">Keçilerin yanına gelinceye kadar, ne o konuştu, ne de o. Geldiklerinde, Memed, bir taşın dibine oturmuş düşünüyordu. Onları görünce ayağa kalktı yanlarına vardı. Abdi Ağaya hiç hayret etmedi. Süleymanla göz göze geldiler. Bakıştılar... Süleyman, ne gelir elden der gibi boynunu büktü.</p>

  <p class="calibre4">Abdi Ağa atını Memede doğru bir iki adım sürdü:</p>

  <p class="calibre4">Düş önüme, dedi.</p>

  <p class="calibre4">Memed hiçbir şey demeden atın önüne düştü yürüdü. Boynunu omuzlarının içine çekmişti.</p>

  <p class="calibre4">Memed önde Abdi arkada öğleye doğru köye girdiler. Yolda ne Abdi Ağa bir şey sordu, ne de Memed bir şey söyledi. Yalnız, Memed, her an, atı üstüne sürüverecek, ezecek diye korkuyordu. Huyunu bilirdi.</p>

  <p class="calibre4">Dönenin kapısına geldiler, durdular.</p>

  <p class="calibre4">Abdi Ağa, içeriye seslendi:</p>

  <p class="calibre4">Döne! Döne! Al itini.</p>

  <p class="calibre4">Döne dışarıya çıkarken o, atın başını çevirdi. Döne, bir çığlık atarak oğluna sarıldı. Bu arada köylüler de haberlenmişlerdi. Yavaş yavaş kalabalık birikiyordu. Kalabalık halka olmuş, Memed ortada. Önüne gelen soruyor.</p>

  <p class="calibre4">Neredeydin Memed?</p>

  <p class="calibre4">Bu ne hal Memed?</p>

  <p class="calibre4">Haa Memed?</p>

  <p class="calibre4">Memed, başını yere dikmiş ağzını açmıyor. Kalabalık gittikçe çoğalıyordu.</p>

  <p class="calibre4"><br class="calibre2" /></p>
</body>
</html>
