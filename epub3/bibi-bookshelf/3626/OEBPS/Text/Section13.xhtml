<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>İnce Memed 1 - Yaşar Kemal</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre4"><br class="calibre2" />
  <br class="calibre2" />
  <br class="calibre2" /></p>

  <h2 class="sigilnotintoc">19</h2>

  <p class="calibre4"><br class="calibre2" />
  <br class="calibre2" /></p>

  <p class="calibre4">Mersinlerin koyu yeşilleri, insana koyu, sarhoş edici, ama delicesine sarhoş edici bir içkiyi anımsatır. Sülemiş tepesi sırtları yerde göceklenmiş, pençe pençe toprağa yapışmış mersinlerle doludur. Keçi yollarından geçenler keskin, ağır bir koku duyarlar. Koku ağırlık, tembellik verir.</p>

  <p class="calibre4">Sülemiş tepesinin alt yanı düzlüktür. Bir tane ufacık taş bile bulunmaz. Kum gibi ince, yumuşak toprağı vardır. Buraya bir uçtan bir uca nar ekilmiştir. Kimse bilmez ne zaman ekilmiştir. Al çiçekler açarlar. Buraya Narlı Bahçe derler. Al çiçeklerden bir örtüyle örtünür. Çiçeklere arılar çokuşur.</p>

  <p class="calibre4">Narlı bahçenin alt yanından Savrun çayı akar. Savrun çayı yukarılarda, yani Toroslarda, oluktan akarcasına fışkırır. Ufacıktır. Burada durgundur. Ovaya bir göl gibi yayılmıştır. Ayak bileklerine kadar bile çıkmaz. Cipil cipil... Yayılan su, ortasında birçok irili ufaklı adacıklar bırakmıştır. Milli, kumlu adacıklar... Bu adacıkların çoğu büklüktür...</p>

  <p class="calibre4">Bükler sıktır. Duvar gibi... Adacıkların bir kısmı da yarı çıplaktır. Üzerlerinde ılık ılık kokan hayıt, bir de iğneyapraklı, mor gövdeli ılgın bulunur. Yalnız yalnız salınır dururlar. Su kıyılarında ağın ağaçları da kocaman, pembe çiçeklerini açarlar.</p>

  <p class="calibre4">Yıllardan beridir, en büyük adalardan biri olan Bostancık adasına kavun karpuz ekilir. Burayı Kürt Memo büyük tarlaları olan bit ağadan kiraya almıştır. Çukurovanın en iri kavunları, karpuzları Memonun Bostancığında yetişir.</p>

  <p class="calibre4">Bostanın bekçisi Horalidir. Yıllardır Bostancık adasının kavunlarını, karpuzlarını bekler. Çardağın dört bir yanı karpuz kabuklarıyla dolar. Kabukların üstü arı oğul verir gibidir. O kadar çoktur ki arılar, kabuklar üzerine konan arıdan gözükmez olur. Arılar da türlü türlüdür, bal arıları, kara arılar, boncuklu arıları. Arıların rengi, parlayıp, güneşte yeşile döner. Çardağın yöresinin böyle kabuklarla dolu olması, Horalinin cömert gönüllü olduğunu gösterir. Çok cömert bir adamdı. Bostancığa kim gelse kavun, karpuz ikram ederdi. Bostancığa uğrayan kavun karpuz yemeden geri dönemezdi.</p>

  <p class="calibre4">Bu Horali nereden gelmişti, belli değildi. Bostancığa yakışıyordu. Ilgınlar nasıl yadırgamadan Bostancıkta duruyorsa, Horali de öyle duruyordu. Horali Bostancığı sever miydi sevmez miydi belli değildi. Hiç de belli etmezdi. Bostancıkta biten ılgın sever mi sevmez mi yerini, belli değildir. Horali de öyle.</p>

  <p class="calibre4">Bostancıktan geçimini iyiden iyiye sağlardı. Geçimden gayri, hoş tarafları da vardı Bostancığın. Yaz geceleri sıcaktan terlerken, onun çadırının altından küçük çığıltılarla Savrun çayı akardı. Ayışığında çakıl taşları parlardı.</p>

  <p class="calibre4">Bir bahar günü de bostan dikmeye geldiler Bostancığa. Ne görsünler! Bostancık yerinde yok. Yerinden su akıyor. Seller almış götürmüş Bostancığı. Bundan sonra Horali bir iki yıl ortadan kayboldu...</p>

  <p class="calibre4">O zamanlar eşkıyalık moda gibi bir şeydi. Önüne gelen, karısına kızan, bir tüfek bulup dağa çıkıyordu. Sonra birdenbire duyuldu ki, Horali eşkıyalara karışmış! Duyanın parmağı ağzında kaldı. İşte bu Horali, o Horalidir.&nbsp;</p>

  <p class="calibre4">Horali, İnce Memedi tuzağa düşürmek için fellik fellik arıyordu. Ama bir şeyden rahatsız. Yüreğinin gizlisinde bir sızı var. Sebebini bilmiyor.</p>

  <p class="calibre4">Önce Değirmenoluklulardan sordu. Mekanı Alidağı, dediler. Horali birkaç gün Alidağında dolandı durdu. Bulamadı. Deliye döndü. Dikenliğin düzünden yukarılara, Mazılığın düzüne çıktı. Gene bulamadı. Kime, hangi köylüye sorduysa, önce alık alık yüzüne bakıyorlar, sonra:</p>

  <p class="calibre4">İnce Memed mi? diye soruyorlardı. İnce Memed mi? Biz onu ne gördük, ne de biliriz.</p>

  <p class="calibre4">İnce Memedin adını duymadık, ona sevgi bağlamadık insan kalmamıştı dağ köylüklerinde. O sebepten yerini bilseler bile, kimse haber vermiyordu. Vermezler de. Bu, ta eskiden beri gelenekti. Sevilen eşkıyanın yerini hiçbir kimse kolay kolay bulamazdı.</p>

  <p class="calibre4">Ama Horali umudunu kesmedi. O dağ senin, bu dağ benim. Ara babam ara! Sonraları bir de usül bulmuştu. Önüne gelene: Ben İnce Memedin çetesindenim, diyordu. İnce Memedin... Köy yandıktan sonra yitirdim onları...</p>

  <p class="calibre4">Bu usül yavaş yavaş söktü. Horali Memedin asıl yerini öğrendi. Memed Savrun köyündeydi. Orayı yurt edinmişti. &nbsp;Bazı bazı köyde kalıyor, orada geceliyordu. Bazı da Savrun gözünün çamlıklarında...</p>

  <p class="calibre4">Savrun gözü küçük küçük eşkıyalar, soyguncularla doluydu. Onlara hiç karışmıyordu. Karışmadığı gibi, hiçbiriyle de konuşmuyordu. Böyle davranması, ona karşı eşkıyaların kinini, hasedini çoğaltıyordu. Gene bu yüzdendir ki, ondan korkuyorlardı. Savrun gözünde İnce Memed karanlık bir korku gibi dolanıyordu.</p>

  <p class="calibre4">Köyde yatmadığı geceler, büyük çamlardan birinin dalını yatak etmişti. Orada yatardı. Cabbar aşağıda nöbet beklerdi. Nöbet sırası ona gelince, gene yerinden inmeden tüfeğini kucağına alır orada otururdu. Cabbarsa, bir türlü ağacın başına çıkmazdı. Memed, orasını ev gibi düzenler, içini yumuşacık yapardı. Cabbara, gel gör, derdi. Cabbar gitmezdi. Gitmezdi ama, yukarısını da merak ederdi.</p>

  <p class="calibre4">Horaliyi ulu çamın dibine, Memede yataklık eden bir köylü getirdi. Cabbar onu görünce sevindi. Boynuna sarıldı:</p>

  <p class="calibre4">O yaradan kurtulduğuna bir sevindim ki Horali, dedi. Bir sevindim ki... Şimdi neredesin?</p>

  <p class="calibre4">Memed de çamdan, alelacele aşağıya indi:</p>

  <p class="calibre4">Hoş geldin Horali kardaş, dedi, seni çok merak ettik.</p>

  <p class="calibre4">Bu kadar sevgi karşısında Horali afallayıp kalmıştı.</p>

  <p class="calibre4">Hiç, dedi, ne dediğini bilmeyerek. Hiç! Sonradan kendini toparlayabildi.</p>

  <p class="calibre4">Kalaycı çetesindeyim şimdi. Deli Durdu öldürüldükten sonra, oraya geçtim. Gezip duruyoruz işte. Nolacak. Öyle işte. Böyle yazmış yazan. Yazgı...</p>

  <p class="calibre4">Cabbar gülerek:</p>

  <p class="calibre4">Ne o bre Horali? Çok dertli görünüyorsun. Bu ne hal?</p>

  <p class="calibre4">Horali içini çekerek:</p>

  <p class="calibre4">Hiç sorma, dedi.</p>

  <p class="calibre4">Ağaçlara bellerini verdiler, oturdular. Horali:</p>

  <p class="calibre4">Recep Çavuş nerde? diye, gözleriyle dört bir yanı araştırarak sordu.</p>

  <p class="calibre4">Cabbar:</p>

  <p class="calibre4">Sizlere ömür. Gitti, diye karşılık verdi. O yara götürdü onu.</p>

  <p class="calibre4">Horali:</p>

  <p class="calibre4">Vaaaay Recep Çavuş, diye acındı. İşte bu dünya böyle!</p>

  <p class="calibre4">Cabbar:</p>

  <p class="calibre4">Yalan dünya, dedi, kızdı. Yalan dünya. Sonun kara toprak.</p>

  <p class="calibre4">Memed dalgındı. Ayıktı:</p>

  <p class="calibre4">Deli Durdu işini duyduk ama, bir de sen anlatsana. Sen içindeydin.</p>

  <p class="calibre4">Horali:</p>

  <p class="calibre4">Hiç sorma Memed kardaş. Onu hiç sorma, diye inledi. Yazık oldu fidan gibi delikanlılara. Çok yazık.</p>

  <p class="calibre4">Cabbar:</p>

  <p class="calibre4">De anlat şunu Horali, dedi. Sabırsızlandırma adamı.</p>

  <p class="calibre4">Horali:</p>

  <p class="calibre4">Sizden ayrıldıktan sonra, Deli Durdu işi azıttıkça azıttı. Bu sefer köylerden kadın da kaçırmaya başladık. Kaçırıp dağlarda oynatıyorduk.</p>

  <p class="calibre4">Cabbar:</p>

  <p class="calibre4">Bir eşkıya ne zaman bunu yapmışsa boku yemiştir. Kurtuluş yok.</p>

  <p class="calibre4">Horali:</p>

  <p class="calibre4">Bir bu olsa, al da çiçek diye başına sok. Bir bu olsa...</p>

  <p class="calibre4">Cabbar:</p>

  <p class="calibre4">Daha da ne?</p>

  <p class="calibre4">Cabbarın hayreti gittikçe artıyordu.</p>

  <p class="calibre4">Horali:</p>

  <p class="calibre4">Köyleri vergiye bağladı. Her köyden, her ev az çok ona bir vergi verecek. Zenginliğine, fakirliğine göre...</p>

  <p class="calibre4">Cabbar:</p>

  <p class="calibre4">Daha da ne!</p>

  <p class="calibre4">Horali:</p>

  <p class="calibre4">Daha var, dedi.</p>

  <p class="calibre4">Cabbar:</p>

  <p class="calibre4">Ne var? diye gözleri kocaman koçaman açılarak sordu.</p>

  <p class="calibre4">Horali:</p>

  <p class="calibre4">Deveboynunun geçidinin üst yanına otururdu, oradan ne kadar canlı geçerse hayvanların sağ ön bacağını, insanların sağ kollarını vururdu.</p>

  <p class="calibre4">Cabbar:</p>

  <p class="calibre4">Tam çıldırmış...</p>

  <p class="calibre4">Horali:</p>

  <p class="calibre4">Sağ kolundan vurup da çolak koyduğu insan sayısı yüzü geçti.</p>

  <p class="calibre4">Bir kısmı da öldü.</p>

  <p class="calibre4">Cabbar:</p>

  <p class="calibre4">Çok kötü. Sonra?</p>

  <p class="calibre4">Sonrası... kardaşıma söyleyim. Bir gün Aksöğüt köyüne girdik. Evlerden karıları çıkarttık. Getirttik meydanlığa. Hepsini. Kocakarıları bile. Kardaşıma söyleyim. Oynattık. Fıkaracıklar, koyun gibi birbirlerine sokulmuşlar, titreşiyorlardı. Korkularından bazıları bir iki göbek atıp, sonra kalabalığa kaçıp yumuluyordu. Ondan sonra da Deli Durdu köylünün anasına avradına sövüyordu. Boyuna sövüyordu. Erkekler evlerine kapanmışlar dışarı bile çıkamıyorlardı. Bir baktık, nasıl oldu nasıl olmadı, şimdi bile toparlayamıyorum. Ortalığı bir toz duman örttü. Toz duman içinde kaldık. Deli Durdu da yitti gitti.</p>

  <p class="calibre4">Ben bir damın üstünde buldum kendimi... Tüfeğim de yoktu yanımda. Bir yarım saat, ortalık toz duman içinde kaldı, Sonra açıldı. Kalabalık kaynaşıyordu ortada. Yorgun, ölü gibi bir kalabalık... Ben damdan indim. Korkumdan tirtir titriyordum. Neden damdan indim? Ben de farkında değildim. Daha da farkında değilim. Neden indim ola? Orada durdum, seyrettim kalabalığı. Kalabalık yavaş yavaş dağıldı. Kimse beni görmedi. Belki gördüler de aldırmadılar. Mecalleri kalmamıştı. Meydana baktım, meydanda hiç kimse yoktu. Ölü mölü yoktu. Un ufak etmişlerdi Deli Durduyu, öteki eşkıyaları. Tozun içinde birkaç tüfek kundağı gördüm. Bir de Deli Durdunun çizmesinin tekini... Başka hiçbir şey görmedim... İşte böyle... Aklım başıma gelince kaçtım oradan.</p>

  <p class="calibre4">Cabbar:</p>

  <p class="calibre4">Demek böyle ha? dedi. Demek?... Hiç böyle anlatmamışlardı.</p>

  <p class="calibre4">Memed:</p>

  <p class="calibre4">Olacağı buydu. O da bunu bekliyordu zaten. Biliyordu onu. Öyle olacağını, başına böyle bir işin geleceğini biliyordu. Kendisini o yüzden kapıp koyuvermişti.</p>

  <p class="calibre4">Cabbar:</p>

  <p class="calibre4">Senin Kalaycı da onun bir başka türlüsü... O da...</p>

  <p class="calibre4">Horali:</p>

  <p class="calibre4">O Deli Durdu gibi değil, dedi. Korkak, puşt, iki yüzlü bir adam. O kolay kolay yakayı ele vermez.</p>

  <p class="calibre4">Cabbar:</p>

  <p class="calibre4">Sana kardaş öğüdü benden, o da eninde sonunda gidecek. Onun da akibeti akibet değil... Sen ondan ırak ol arkadaş. Çok beladan geri kalırsın. Sana yanarım.</p>

  <p class="calibre4">Memed, hiç söze karışmıyor gibiydi. Onları dinlemiyor gibiydi de. Döndü:</p>

  <p class="calibre4">Horali! Sana yanarım, dedi.</p>

  <p class="calibre4">Sonra Horalinin elini tuttu:</p>

  <p class="calibre4">Peki, neden? Ne için arayıp buldun bizi? Bir şey mi, bir haber mi var?</p>

  <p class="calibre4">Sizi Kalaycı davet etti. Görüşmek istiyor. Çok merak etmiş İnce Memedi. Görmek istiyor. Benden sordu. Tanırım, dedim. Arkadaşımdır, dedim. Seni övdüm. Kardaşımdır, dedim. Giderim bulurum, alır gelirim, dedim. Sizi çok aradım.</p>

  <p class="calibre4">Memedle Cabbar, bunun altında bir şeyler var, der gibisine birbirlerini süzdüler.</p>

  <p class="calibre4">Yaa.? dedi, Memed. Demek böyle?</p>

  <p class="calibre4">Horali:</p>

  <p class="calibre4">Böyle, dedi kekeleyerek.</p>

  <p class="calibre4">Cabbar:</p>

  <p class="calibre4">Demek bizi çok aradın?</p>

  <p class="calibre4">Horali:</p>

  <p class="calibre4">Çoook.</p>

  <p class="calibre4">Cabbar:</p>

  <p class="calibre4">Kalaycı bizi ne yapacakmış?</p>

  <p class="calibre4">Horali:</p>

  <p class="calibre4">Ben Memed kardaşı çok övdüm de... Git de bul getir, dedi. Madem bu kadar övdün.</p>

  <p class="calibre4">Memed:</p>

  <p class="calibre4">Çok iyi ettin Horali kardaş, dedi. Sağol.</p>

  <p class="calibre4">Cabbar ona kızgın kızgın baktı.</p>

  <p class="calibre4">Memed:</p>

  <p class="calibre4">Gidelim, dedi. Ben de görmek istiyordum zaten onu. Hemen gidelim. Nerede bekleyecek bizi?</p>

  <p class="calibre4">Horali:</p>

  <p class="calibre4">Konurdağda...</p>

  <p class="calibre4">Memed:</p>

  <p class="calibre4">Olur. Onun davetini kabul etmeyeyim de kiminkini edeyim?</p>

  <p class="calibre4">Cabbar iyice şaşırdı.</p>

  <p class="calibre4">Memed:</p>

  <p class="calibre4">Kalaycı davet eder de...</p>

  <p class="calibre4">Horali:</p>

  <p class="calibre4">Çok övdüm.</p>

  <p class="calibre4">Cabbar, Horaliyi getiren adamı bir yana çekip sordu:</p>

  <p class="calibre4">Seni nasıl buldu, bu eşkıya?</p>

  <p class="calibre4">Adam:</p>

  <p class="calibre4">Önüne gelene soruyormuş. Bana getirdiler. Ben, dedi, İnce Memedin çetesindenim. Beni götür oraya. Ayrıldık, dedi. Bir daha da buluşamadık. Beni götür. Ben de aldım getirdim. Çok yalvardı.</p>

  <p class="calibre4">Cabbar:</p>

  <p class="calibre4">Anlaşıldı, dedi. Sen git gayri.</p>

  <p class="calibre4">Konurdağı bulundukları yere çok uzaktı. Bir günlük yoldan bile fazla.</p>

  <p class="calibre4">Adam giderken, geri dönüp dönüp bakıyordu.</p>

  <p class="calibre4">Memed:</p>

  <p class="calibre4">Hüseyin kardaş, diye arkasından bağırdı. Birkaç güne kadar geri döneriz. Sağlıcakla kal. Arkadaşı getirdiğin için sağol.</p>

  <p class="calibre4">Adam:</p>

  <p class="calibre4">Güle güle, dedi.</p>

  <p class="calibre4">Öğleye doğru Sıyrıngacı buldular. Karanlık kavuşurken de Keşiş suyunu tuttular. Orada bir köyden ekmek alıp yediler. Bir iki saat dinlendikten sonra, gene yola düştüler. Gün ışırken Akkaledeydiler. Yosunlu bir pınardan su içtiler. Her zaman Memed önde, Horali ortada, Cabbar arkada yürüyordu. Akkalenin üstündeki ak topraklı tepeye çıktılar. Orada uyuyacaklardı. Nedense tepeyi çıkarlarken Horali çok gerilerde kalmıştı. Cabbar bundan faydalandı:</p>

  <p class="calibre4">Memed, dedi, Memed kardaş biliyor musun?</p>

  <p class="calibre4">Memed:</p>

  <p class="calibre4">Biliyorum, diyerek gülümsedi.</p>

  <p class="calibre4">Cabbar kabına sığamayarak:</p>

  <p class="calibre4">Neden gidiyoruz öyleyse?</p>

  <p class="calibre4">Memed:</p>

  <p class="calibre4">Anlamadın mı, kardaş? diye sordu. Beni tuzağa düşürmek için arkamsıra adam çıkarmış. Beni tanıyan birini... Beni davet ediyor. Gitmesem olur mu? Korktu da gelemedi der. Aklınca bana tuzak kurmuş...</p>

  <p class="calibre4">Cabbar:</p>

  <p class="calibre4">Tuzağa bile bile düşüyoruz öyleyse. Onlar on kişi kadar varlar.</p>

  <p class="calibre4">Memed:</p>

  <p class="calibre4">Yüz kişi olsalar da başka çare yok.</p>

  <p class="calibre4">Cabbar:</p>

  <p class="calibre4">Horaliyi öldürelim öyleyse...</p>

  <p class="calibre4">Memed:</p>

  <p class="calibre4">Olmaz. Kalaycıyı görmeliyim. Ne çeşit bir adammış görmeliyim.</p>

  <p class="calibre4">Cabbar:</p>

  <p class="calibre4">Görelim ama... Görelim haydi nolacaksa...</p>

  <p class="calibre4">Memed:</p>

  <p class="calibre4">Baksana Horalinin yüzüne. Dakkadan dakkaya değişiyor. Yüz pişman bir adam yüzü... Ettiğinden pişman... Bana öyle geliyor ki birden boşanıverip her şeyi söyleyiverecek. Baksana, bir kerecik olsun, gözümüzün içine bakabiliyor mu? Kalaycının yanına gitmememiz için belki de yüreğinden boyuna dualar ediyordur. Gelsin de bak gözlerine...</p>

  <p class="calibre4">Bu sırada Horali yetişti. Onlar da sözü yarıda bıraktılar.</p>

  <p class="calibre4">Memed:</p>

  <p class="calibre4">Eeee Horali, diye omzunu okşadı. Demek böyle?</p>

  <p class="calibre4">Horali dudakları titreyerek:</p>

  <p class="calibre4">Yaa, böyle, diye karşılık verdi.</p>

  <p class="calibre4">Tepenin üstünde ulu birkaç ceviz ağacı vardı. Onların duldasına geldiler.</p>

  <p class="calibre4">Cabbar:</p>

  <p class="calibre4">Siz yatın uyuyun, dedi. Nöbeti ben beklerim.</p>

  <p class="calibre4">Yattılar, uyudular.</p>

  <p class="calibre4">Nöbetleşe uyudular, uyandılar. Uyandıklarında vakit akşama yaklaşıyordu. Akkaleden, Andırının doğusuna saptılar. Kayalıktı. Sonra çamlık bir yere düştüler. Çamları kaplan yaramazdı. Ortalık çam, yaban nanesi, yarpuz kokuyordu. Su çağıltıları ortalığı dolduruyordu. Yusufcuk kuşu durup durup ötüyordu.</p>

  <p class="calibre4">Cabbar:</p>

  <p class="calibre4">Şahinin kayasına geliyoruz herhalde, dedi.</p>

  <p class="calibre4">Horali:</p>

  <p class="calibre4">Öyle, diye konuştu. Yarın sabah Kalaycının ordayız. Konurdağında, Göğcepınarın başında bekleyecekler bizi.</p>

  <p class="calibre4">Memed, dişlerini sıkarak:</p>

  <p class="calibre4">Yaa? dedi. Sonra kendisini tuttu.</p>

  <p class="calibre4">Bir türlü, Kalaycının kendisine tuzak kuruşunun sebebini bulamıyordu. Kafası karmakarışıktı. Abdi Ağa geliyordu aklına. Abdi Ağayla da Kalaycıyı bir araya getiremiyordu.&nbsp;</p>

  <p class="calibre4">Kayranlının tepesinde bir ala gün açıldı. Sisler topraktan, ağaçlardan yavaş yavaş kalkıyordu ki Konurdağına geldiler.</p>

  <p class="calibre4">Horali:</p>

  <p class="calibre4">Siz dinlenin. Ben önden gideyim de haber vereyim.</p>

  <p class="calibre4">Sen git, dediler, bir ağaca bellerini verip oturdular.</p>

  <p class="calibre4">Memed:</p>

  <p class="calibre4">Çete bize yaylım ateşi mi açacak dersin Cabbar?</p>

  <p class="calibre4">Cabbar:</p>

  <p class="calibre4">Yok canım, dedi. Bize kuzular yedirtmeden öldürmezler.</p>

  <p class="calibre4">Memed:</p>

  <p class="calibre4">Doğrusun. Cesaret edemez Kalaycı bizimle bir müsademeye. Duyduğumuz, bildiğimiz Kalaycıysa o, tüfeğimizi alıp, bizi sofra başında öldürmek ister. Kolay. Ama bizi neden öldürmek istediğini anlamıyorum.</p>

  <p class="calibre4">Cabbar:</p>

  <p class="calibre4">Kolay, dedi. O Ali Safa Beyin adamıdır:</p>

  <p class="calibre4">Memed:</p>

  <p class="calibre4">Eeeee?</p>

  <p class="calibre4">Cabbar:</p>

  <p class="calibre4">Ali Safa Bey de...</p>

  <p class="calibre4">Memed:</p>

  <p class="calibre4">Yok canım, dedi.</p>

  <p class="calibre4">Cabbar:</p>

  <p class="calibre4">Senin de aklına şaşayım Memed, dedi. Onlar birbirlerinin itidir. Anladın mı?</p>

  <p class="calibre4">Memed:</p>

  <p class="calibre4">Anladım. Demek Abdi, ha?</p>

  <p class="calibre4">Cabbar:</p>

  <p class="calibre4">Başka türlü olamaz.</p>

  <p class="calibre4">Öğleden az önceydi ki vakit, Horali döndü geldi. Kalktılar. Göğcepınara doğru yürüdüler. Göğcepınarın alt yanına vardıklarında, uzaktan Kalaycı göründü. Yaklaştı. Kendini kolladığı belliydi.</p>

  <p class="calibre4">Memed, kendini yere attı. Yere atar atmaz da Kalaycıya doğru kurşunu döşendi.</p>

  <p class="calibre4">Arkadan, vay anam, diye bir ses geldi. Memed, bir ara döndü, baktı ki Cabbar Horaliyi vurmuş, Horali tepinip durur, kanlar içinde belenir.</p>

  <p class="calibre4">Cabbar:</p>

  <p class="calibre4">Eyi ettim, diye bağırdı. Sonuna kadar bekledim. Söylesin de tatlı canını kurtarsın, diye.</p>

  <p class="calibre4">Memed:</p>

  <p class="calibre4">Kalaycı yitti, diye hayıflandı. Acele sıktım. Vuramadım gibime geliyor.</p>

  <p class="calibre4">Sonra sesinin var gücüyle bağırdı:</p>

  <p class="calibre4">Kalaycı! Puştluk etme! Sende zerre kadar erkeklik varsa çık karşıma. Korkma. Ali Safanın iti. Kasap! Puşt kasap! Çık karşıma.</p>

  <p class="calibre4">Cabbar da bağırıyordu:</p>

  <p class="calibre4">Kaçar mı sandın bizi? Çıksana erkeksen.</p>

  <p class="calibre4">O taraftan hiç ses sada gelmiyordu.</p>

  <p class="calibre4">Az sonra, dört yandan gelen bir kurşun yaylımı içinde kaldılar.</p>

  <p class="calibre4">Memed gülerek:</p>

  <p class="calibre4">Yüreklendi Kalaycı, dedi. Gösteririm ona.</p>

  <p class="calibre4">Çarpışma, gece yarısına kadar sürdü.</p>

  <p class="calibre4"><br class="calibre2" /></p>
</body>
</html>
