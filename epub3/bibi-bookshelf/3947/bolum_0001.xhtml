<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="main.css" type="text/css"/>
</head>

<body>
  <p>Dun Dâre’ye geldiler gecenin köründe Bulmak için Witcher kızı Köyü sardılar dört bir yandan Kuşattılar her bir yönden İhanetle tutsak alacaklardı onu Ancak boşa çıktı planları Burada doğdu güneş don tutmuş yollarda Üç düzine haydut can vermiş orada Dun Dâre’de Saovine gecesi gerçekleşen korkunç katliam hakkında bir dilencinin şarkısı “Ne dilersen verebilirim sana, ” dedi peri. “Servet, iktidar, taç, şöhret, uzun ve mutlu bir yaşam. Seçimini yap.”</p>

  <p>“Ne servet ne şöhret ne iktidar ne de taç isterim, ” dedi Witcher kız- “Bir at isterim; kara olsun ve gece rüzgârı gibi kimseler geçemesin onu. Bir kılıç isterim; ay ışığı gibi aydınlık ve keskin olsun. Kara gecelerde kara atımın sırtında dünyayı dolaşmak isterim, kötülerin ve karanlığın iktidarını, ışık gibi aydınlık kılıcımla yıkmak isterim. Dileğim budur.”</p>

  <p>“Sana gecelerden daha kara ve gece rüzgârlarından daha hızlı kara bir at vereceğim, ” dedi peri. “Ay ışığından daha aydınlık ve keskin bir kılıç vereceğim. Ama çok şey istersin, Witcher kız, bunun karşılığında yüksek bir ücret ödemelisin.”</p>

  <p>“Neyle? Hiçbir şeyim yok benim. “</p>

  <p>“Kanınla. “</p>

  <p>Flourens Delannoy, Masallar ve Söylenceler</p>

  <h2>Bölüm 1</h2>

  <p>Herkesin bildiği üzere, tıpkı yaşam gibi evren de bir tekerleğe benzer. Kenarında sekiz sihirli noktanın bulunduğu bir tekerlektir ve bu noktalar tam bir devri, yani yıllık döngüyü oluşturur. Tekerleğin üzerinde ikişer ikişer karşılıklı yer alan noktalar şunlardır: Imbaelk ya da Filizlenme, Lammas ya da Olgunluk, Belleteyn ya da Çiçeklenme ve Saovine ya da Ölmek. Tekerleğin üzerinde ayrıca kışın Midinvaerne ve yazın Midaete olmak üzere iki gündönümü işaretlidir. Bunun dışında gece ve gündüzün eşitlendiği baharda Birke, sonbaharda ise Velen vardır. Bu tarihler tekerleğin çevresini sekiz parçaya böler. Elf takviminde yıl, bu sisteme göre bölümlendirilir.</p>

  <p>İnsanlar kendilerini Yaruga ve Pontar nehirlerinin ağzında bulduklarında yanlarında kamere dayalı ve yılı on iki aya ayıran kendi takvimlerini getirmişlerdi. Yılı farklı bölümlendirmelerine ve tarihi farklı belirlemelerine karşın, elflerin sekiz noktalı tekerleğini benimsemişlerdi. Elf takviminden devralınan Imbaelk ve Lammas, Saovine ve Belleteyn, iki gündönümü ve geceyle gündüzün eşitlendiği iki tarih, insanlar arasında da kutlanan önemli günler olarak kabul edilmişti. Öyle ki bu günler, tıpkı çayırda tek başına duran bir ağaç gibi, diğer günlerin arasından sıyrılıp öne çıkmıştı.</p>

  <p>Çünkü bu tarihleri önemli kılan unsur büyüydü.</p>

  <p>Tanrıça Melitele’ye şükranlarını sunduktan sonra dinlenmek üzere çekildiler. Sonrasında kâbus başladı.</p>

  <p>Gece yarısı korkunç bir kasırga koptu; uğultuyla birlikte ağaçlar yerlere kadar eğilirken, çatı kirişlerinin gıcırtısı ve panjurların takırtısı arasından müthiş ulumalar, feryatlar ve haykırışlar yükseldi. Göğü kaplayan bulutlar fantastik biçimlere büründü; bu şekillerin arasında en sık görünenler, dörtnala koşan atlar ve tekboynuzlardı. Fırtına bir saatten uzun sürdü, ardından fırtına ansızın dinince, hava yüzlerce çobanaldatanın guruldaması ve kanat çırpma sesleriyle doldu. Halk inanışına göre bu gizemli kuşlar, ölüm döşeğinde yatan bir kişi için şeytani ağıtlar yakmak için bir araya gelirdi. Çobanaldatanların sesi öylesine gür ve yüksekti ki sanki bu kez bütün dünya son nefesini vermek üzereydi.</p>

  <p>Çobanaldatanlar vahşi seslerle ağıt yakarken gökyüzü, kalan ay ışığını âdeta söndüren bulutlarla kaplıydı. Derken korkunç bir banshee ulumaya başladı, birinin yakın zamanda gerçekleşecek işkenceyle ölümünü haber veriyordu ve kapkara olmuş gökyüzünde Vahşi Av başlamıştı: Ateş gözlü hayaletler ellerinde flamaları, sırtlarında hışırtılar çıkararak uçuşan giysileriyle at sırtında koşturuyordu. Birkaç yılda bir olduğu gibi Vahşi Av hasadını kaldırıyordu; gelgelelim hasatları onlarca yıldır böylesine korkunç olaylara sahne olmamıştı: Sırf Novigrad’da en az yirmi kişi sırra kadem basmıştı.</p>

  <p>Av, at sırtında geçip gittikten ve bulutlar dağıldıktan sonra, insanlar Ay’ı görebildi; gece ve gündüz eşitliğinde her zaman olduğu gibi küçülmekteydi Ay. Gelgelelim o gece kan rengine bürünmüştü.</p>

  <p>Gece ve gündüz eşitliğinde yaşanan olaylara halk tarafından getirilen açıklamalar vardı ama bunlar çeşitli yörelerin demonizm<sup>1</sup> bilgilerine göre birbirlerinden çok farklı olurdu. Astrologların, druidlerin ve büyücülerin de bu olaylarla ilgili birtakım açıklamaları vardı ancak hepsi ayaküstü uydurulmuş şeylerdi. Bu olayı gerçeklerle açıklayabilen insan sayısı az, çok azdı.</p>

  <p><sup>1</sup> Cinleri ve şeytanları sistematik olarak inceleyen, teolojinin bir dalı olan çalışma dalı. (ç. n.)</p>

  <p>Örneğin Skellige Adalarında yaşayan aşırı ölçüde batıl inanç sahibi birkaç kişi, tuhaf olayları Tedd Deireadh’ın, yani ışık ve karanlığın nihai mücadelesi sayılan dünyanın sonunun habercisi olan Ragh nar Roog Savaşı’nın ayak sesleri olarak yorumluyordu. Batıl inançlı kişiler, gece ile gündüzün eşitlendiği güz gecesi adaları kasıp kavuran korkunç kasırgayı, ejderha gemisi Naglfar Morhögg’ün dalgası olarak değerlendirmişti. Bu gemi, kaosun hayaletler ve şeytanlar ordusuyla doluydu ve bordası ölülerin tırnaklarından yapılmıştı. Nispeten daha kültürlü ve bilgili kişiler, gökte ve denizde kopan kıyameti, hain büyücü Yennefer’e ve onun korkunç ölümüne bağlıyordu. Onlardan da bilgili olan bir grup ise kabarmış denizde gördükleri bir işaretten, damarlarında Skellige ve Cintra krallarının kanı akan birinin ölüm döşeğinde yattığını anlıyordu.</p>

  <p>Gece ile gündüzün eşitlendiği güz gecesi, dünyanın her yerinde kâbuslarla ve sanrılarla dolu geçerdi, kimileri uykusundan kan ter içinde ve darmadağın bir yatakta korkudan titreyerek ve sersemlemiş halde uyanırdı. En zeki kişiler bile korkunç yüzleri görmekten ve sarsılarak uyanmaktan kurtulamazdı. Altın kulelerle çevrili Nilfgaard’da İmparator Emhyr var Emreis çığlık atarak uyandı. Kuzeyde, Lan Exeter’de, Kral Esterad Thyssen yatağından öyle bir fırladı ki zevcesi Kraliçe Zuleyka korkuyla gözlerini açtı. Tretogor’da başcasus Dijkstra sıçrayarak uyanıp elini hançerine atınca, hazine bakanının karısını uyandırdı. Montecalvo Sarayında büyücü Philippa Eilhart da uykusundan sıçrayarak uyandı ama Kont de Noailles’in karısı uyanmadı. Hepsi sıçrayarak olmasa da Mahakam’da cüce Yarpen Zigrin, Kaer Morhen dağ festivalinde ihtiyar Witcher Vesemir, Gors Velen kentinde bankacı Fabio Sachs, ejderha gemisi “Ringhorn’un güvertesinde Kont Crach an Craite de uyanmıştı. Beauclair Sarayı’nda büyücü Frincilla Vigo, Hindarsfjall Adası’ndaki Tanrıça Freya Tapınağında rahibe Sigrdrifa da uyanmıştı. Kuşatma altındaki Maribor Kalesi’nde Daniel Etheverry, Kont Garramone da uyanmıştı. Ban Glean tabyasında Boz Flama süvari komutanı Zyvik; Claremont kasabasında tacir Dominik Bombastus Houvenaghel ve daha niceleri uyanmıştı.</p>

  <p>Bunların arasından ancak birkaçı tüm bu yaşananları ve olayları somut gerçeklere bağlayabilmişti. Ya da somut bir kişiye. Rastlantı bu ya, bu kişilerden üçü gece ile gündüzün eşitlendiği güz gecesini aynı çatı altında geçirmişti. Ellander’de, Tanrıça Melitele Tapınağında.</p>

  <p>“Çobanaldatan…” diye iç geçirdi Kâtip Jarre, bakışlarını tapınağın bahçesinin üstüne çöken karanlığa çevirerek. “Sürüler halindeler, muhtemelen binlerce… Birinin ölümüne ağıt yakıyorlar… Kadının ölümüne… O ölüyor…”</p>

  <p>“Saçmalama!” Triss Merigold yumruğunu sıkıp sertçe döndü; genç adamın göğsünü yumruklama hissi uyandı bir an için. “Sen o aptal batıl itikatlara inanıyor musun? Eylül bitmek üzere, kuşlar göçmek üzere toplanıyor! Bu çok doğal!”</p>

  <p>“O ölüyor…”</p>

  <p>“Kimse ölmüyor!” diye bağırdı büyücü kadın; öfkeden benzi atmıştı. “Kimse, anladın mı? Aptal aptal konuşmayı bırak!”</p>

  <p>Derken kütüphane koridoruna öğrenci kızlar gelmeye başlamıştı, gece vakti çalan alarmdan uyanmışlardı. Sapsarı kesilmiş yüzlerinde ciddi bir ifade vardı.</p>

  <p>“Jarre.” Triss sakinleşmişti. Elini delikanlının omzuna koyup sıkıca bastırdı. “Sen tapınaktaki tek erkeksin. Hepimizin gözü senin üzerinde, senden yardım ve destek bekliyoruz. Sen korkmayacak, paniğe kapılmayacaksın. Kendine hâkim ol, bizi hüsrana uğratma.”</p>

  <p>Jarre derin bir soluk aldı, ellerinin ve dudaklarının titremesini engellemeye çalıştı. “Korku değil bu,” diye fısıldadı ve gözlerini büyücü kadından kaçırdı. “Korkmuyorum, kaygılanıyorum! Onun için kaygılanıyorum. Gördüğüm düşte…”</p>

  <p>“Ben de gördüm,” diye atıldı Triss. “Sen, ben ve Nenneke aynı düşü gördük. Ama söz etme bundan!”</p>

  <p>“Yüzünde kan… Yüzünde çok kan vardı…”</p>

  <p>“Lütfen sus. Nenneke geliyor.”</p>

  <p>Başrahibe yanlarına yaklaştı. Yüzünde yorgun bir ifade vardı. Triss’in suskun sorusuna, başını “hayır” anlamında sallayarak karşılık verdi. Jarre’nin konuşmaya hazırlandığını görünce ondan önce davrandı.</p>

  <p>“Maalesef yok. Vahşi Av tapınaktan geçti, herkes uyandı ama kimsenin sanrısı olmadı, bizim gördüğümüz en hafifinden bile olmadı kimsede. Git yat oğlum, burada işin yok. Kızlar, yatakhaneye lütfen!” İki eliyle hem gözlerini hem yüzünü ovdu. “Yatakhane! Berbat bir gece… Hadi, git yat Triss. Yapabileceğimiz bir şey yok.”</p>

  <p>“Bu acizlik beni delirtiyor,” dedi büyücü kadın yumruklarını sıkarak. “Onun bilmediğimiz bir yerde acı çektiğini, kan kaybettiğini düşünmek… Lanet olsun, ne yapmam gerektiğini bir bilebilsem!”</p>

  <p>Melitele Tapınağı’nın başrahibesi Nenneke döndü. “Dua etmeyi denedin mi hiç?”</p>

  <p>Güneyde, Ameli Dağları nın epeyce arkasında kalan Ebbing’de, Velde, Lete ve Arete nehirlerinin bataklıkları yararak aktığı, Ellander kentinden ve Melitele Tapınağı’ndan kuş uçuşu sekiz yüz mil uzaklıkta olan Pereplut adını taşıyan beldede yaşayan yaşlı münzevi Vysogota sabaha karşı gördüğü kâbusun etkisiyle uykusundan sıçradı. Vysogota uyandıktan sonra düşünün içeriğini tamamen unutmuştu ama içini saran tuhaf his, onu bir daha uyutmadı.</p>

  <p>“Soğuk, çok soğuk, dondum,” dedi Vysogota kendi kendine, sazlıkların arasından açılmış yolda yürürken. “Soğuk, çok soğuk, dondum.”</p>

  <p>Bir kapan boştu yine, içinde tek bir misk sıçanı yoktu. Berbat bir gece olmuştu. Vysogota, kapanın üzerindeki çamuru ve yosunları lanetler okuyarak ve üşüyen burnunu çekerek temizledi.</p>

  <p>Bataklığın kenarına doğru ilerlerken, “Soğuk, dondum, ıııhhh,” diye mırıldandı. “Hâlâ eylül ayındayız oysa! Gecenin ve gündüzün eşitlenmesinin üzerinden yalnızca dört gün geçti! Böylesine soğuk geçen bir eylül hiç hatırlamıyorum. Az da yaşamadım hani!”</p>

  <p>Sondan bir önceki kapan da boştu. Vysogota küfretmek bile istemiyordu.</p>

  <p>“Kuşkusuz,” diye söylendi yürürken, “iklim her geçen yıl soğuyor. Öyle görünüyor ki yakında soğuk çığ gibi kaplayacak burayı. Hıh, elfler çoktandır öngörmüştü bunu ama elflerin kehanetine kim inandı ki?”</p>

  <p>İhtiyarın başının üzerinde yine küçük kanatlar pır pır etmeye, boz rengi şekiller inanılmaz bir hızla uçmaya başlamıştı. Bataklığın üzerini kaplayan sisli havaya çobanaldatanların kesik gaklamaları ve hızlı kanat çırpmaları karışıyordu. Vysogota kuşlara aldırmadı. Batıl itikatları yoktu, bataklık alanlar çobanaldatanlardan geçilmezdi zaten, özellikle gün ışırken öylesine alçaktan uçarlardı ki başına değecekler diye çekinirdi insan. Sayıları belki o anki kadar çok olmazdı ve de böylesine tekinsiz çığırmazlardı… Eh, doğa son zamanlarda garip oyunlar oynuyordu, bir tuhaflık diğerini izler ve her biri bir öncekinden daha tuhaf özellikler taşır olmuştu.</p>

  <p>Adam en son ve boş kapanı sudan çıkarırken bir at kişnemesi duydu. Çobanaldatanların sesleri bir komut almışçasına bir çırpıda kesildi.</p>

  <p>Pereplut bataklığında adacıklar vardı; kurumuş, yüksek alanlardı bunlar ve kara huş, akçaağaç, kızılcık ve karaçalıyla kaplıydı. Adacıkların çoğu bataklıkla öylesine çevriliydi ki ne bir at ne de yolu bilmeyen bir atlı ulaşabilirdi oraya. Ama Vysogota’nın bir kez daha duyduğu kişneme tam da bu adacıkların birinden geliyordu.</p>

  <p>Adam öyle meraklandı ki tedbiri elden bırakıp ilerlemeye başladı.</p>

  <p>Vysogota atları ve cinslerini pek bilmezdi ama estetiğe meraklıydı, güzellikten anlardı. Kayın gövdelerinin ardında gördüğü, tüyleri antrasit gibi parlayan kara yağız at olağanüstü güzeldi. Güzelliğin en saf haliydi bu. Gerçek olamayacak kadar güzeldi.</p>

  <p>Ama gerçekti işte. Gerçek bir biçimde tuzağa düşmüş, dizginleri ve at başlığıyla birlikte kızılcık ağacının kan kırmızısı, kancalı dallarının arasına takılıp kalmıştı. Vysogota yaklaşmaya başlayınca at kulaklarını dikti, çifte atıp zemini titretti, zarif başını sağa sola savurdu ve döndü. Bir kısrak olduğu şimdi ortaya çıkmıştı. Ortaya çıkan başka bir şey daha vardı ve Vysogota’nın kalbinin hızlı hızlı çarpmasına ve adrenalinin gözle görünmeyen kıskaçlarının boğazını , sıkmasına neden oldu.</p>

  <p>İçin yaklaşmasını bekliyordu.</p>

  <p>Yerdeki ceset muhtemelen yeni yetme bir oğlana aitti. Yüzükoyun uzanmıştı, bir elini bedenine bastırmış, diğerini uzatıp tırnaklarını kuma geçirmişti. Çocuğun üzerinde süetten kısa bir tunik ve bacaklarını sımsıkı saran deri bir pantolon vardı, ayaklarına dizlerine kadar çıkan tokalı elf çizmesi giymişti.</p>

  <p>Vysogota yere doğru eğildi ve o sırada cesetten yüksek perdeden bir inleme sesi geldi. Kara kısrak durmaksızın kişniyor, nallarını yere vurup duruyordu.</p>

  <p>Münzevi adam çömeldi, yaralıyı usulca çevirdi. İçgüdüsel , bir hareketle başını hızla geriye doğru yatırdı ve çocuğun yüzünü kaplayan kir ve kurumuş kandan oluşan iğrenç maskeyi görünce ıslık çalar gibi gergin bir ses çıkardı. Sümük ve tükürük kaplı dudaklarına yapışmış yosunları, yaprakları ve kumu eliyle temizledi, kandan kaskatı kesilip yapış yapış olmuş saçları çocuğun yanağından çekmeye çalıştı. Yaralı, boğuk bir sesle derin derin inledi, bedenini kastı ve titremeye başladı. Vysogota, yaralının yüzündeki saçları sonunda çekmeyi başarmıştı.</p>

  <p>“Kız,” diye bağırdı, gördüğüne inanamayarak. “Kızmış bu!”</p>

  <p>Bataklığın ortasına gizlenmiş, çökük saman çatısı yosunlarla kaplı kulübeye o gün hava karardıktan sonra birisi gizlice yaklaşmayı başarmış ve panjurların aralığından gizlice içeriye bakmış olsa, ispermeçet mumuyla zayıf bir biçimde aydınlatılmış odada başı kalın bezlerle sarılı, postlarla örtülü bir tahta karyolanın üzerinde hiç kımıldamadan ölü gibi yatan yeni yetme bir kız görürdü. İçeriyi gözetleyen kişi, kırlaşmış sivri sakallı, upuzun beyaz saçlı bir ihtiyar görürdü aynı zamanda; ihtiyarın alnını saç ayrımı bitim noktasına kadar uzatan devasa bir kelin kenarından inen saçları, omuzlarına ve sırtına düşmüştü. İçeriyi gözetleyen, yaşlı adamın bir ispermeçet mumu daha yaktığını, masanın üzerine bir kum saati yerleştirdiğini, tüylü bir kalemi yonttuğunu ve bir parşömen kâğıdının üzerine eğildiğini görürdü. İhtiyarın düşüncelere daldığını, tahta karyolada yatan kıza bakmadan kendi kendine bir şeyler mırıldandığını da görürdü.</p>

  <p>Ancak imkânsızdı, bunları şimdi kimse göremezdi. Münzevinin kulübesi sazlıklar arasına gömülüp kaybolmuştu. Sisler içindeki bu ıssız yere kimsenin girmeye cesareti yoktu.</p>

  <p>“Şöyle yazalım,” dedi Vysogota kalemini mürekkebe batırarak. “Tedaviden sonraki üçüncü saatteyiz. Teşhis: vulnus incisivum, kesik yarası, keskin bir cisimle, bilinmeyen, muhtemelen eğimli bir kılıçla büyük ölçüde güç kullanılarak açılmış. Yüzün sol yarısını kapsıyor, göz çukuru bölgesinin alt kısmından başlayıp yanağa iniyor, oradan çiğneme kasları bölgesine ulaşıyor. Yaranın en derin olduğu, yani kemik zarına kadar işlediği nokta başlangıç bölgesi, göz çukurunun alt kısmında bulunan elmacık kemiği. Yaralanmanın meydana geldiği an ve ilk bakımının yapıldığı zaman arasında geçen tahmini süre: on saat.”</p>

  <p>Tüylü kalem parşömenin üzerinde gezindi ancak bu gezinme işlemi birkaç saniye sürdü. Bir de birkaç satır… Vysogota, kendi kendine mırıldandığı şeylerin hepsinin yazılmaya değer olmadığını düşünüyordu.</p>

  <p>“Yaranın bakımına dönecek olursak,” diye devam etti bir süre sonra, ispermeçet mumunun titreşen, is çıkaran alevine bakarak, “şunları yazıyoruz: Yara kenarlarını açmadım, kanla beslenemeyen bölgeleri ve kan pıhtılarını almakla yetindim. Yarayı söğüt ağacı kabuğu özüyle yıkadım. Kirleri ve yabancı maddeleri temizledim. Kenevir kullanarak dikişler attım. Elimde başka bir ipin olmadığını burada belirtmek isterim. Dağ öküzgözünden bir kompres kullandım ve tülbentle sardım.”</p>

  <p>Kulübenin orta yerine hızla bir fare geldi. Vysogota ona bir parça ekmek attı. Tahta karyola üzerindeki kız düzensiz soluklar alıp veriyor, uykusunda inliyordu.</p>

  <p>“Tedavi sonrası sekizinci saat. Hastanın durumu: sabit. Doktorun durumu… yani benimki, daha iyi çünkü bir miktar uyuyabildim… Notlara devam edebiliyorum. Çünkü bu belgelerde hastamla ilgili bazı bilgiler vermem gerekiyor. Gelecek kuşaklar için. Bu bataklığa yeni kuşaklar ulaşabilirse, her şey çürüyüp toza karışmazsa tabii.”</p>

  <p>Vysogota derin derin iç çekti, kalemini mürekkebe batırdı ve mürekkep hokkasının kenarına sürttü.</p>

  <p>“Hasta bilgileri şöyle not edilmeli,” diye mırıldandı. “Muhtemelen yaklaşık on altı yaşında, uzun boylu, narin yapılı ama asla sıska değil, yetersiz beslenme belirtileri göstermiyor. Kas ve vücut yapısıyla tipik bir genç elf kadınını andırıyor ancak melez özellikler saptanmadı… Çeyrek elf özellikleri bu saptamaya dâhildir. Bilindiği üzere, çok az miktardaki elf kanı hiçbir ize rastlanmadan mevcut olabilir.”</p>

  <p>Vysogota, kâğıda tek bir runik harf, tek bir sözcük yazmadığını muhtemelen o an anlamıştı. Kalemini kâğıda değdirdi ancak mürekkep kurumuştu. İhtiyar hiç oralı olmadı.</p>

  <p>“Not edilmesi gereken diğer madde de,” diye sözlerini sürdürdü, “kızın hiç doğum yapmamış olmasıdır. Ayrıca vücudunda eski yara izleri, çizikler, sıyrıklar, ağır işlerde çalıştığına, kaza geçirdiğine ve tehlikeli bir hayatı olduğuna dair herhangi bir belirti bulunmuyor. Altını çizmek istiyorum: Eski izlerden söz ediyorum. Vücudu yeni yara izleriyle dolu. Kız dövülmüş. Dayak yemiş ve bunu belli ki babası yapmamış. Muhtemelen postalla da tekmelenmiş.</p>

  <p>“Bedeninde alışılmışın oldukça dışında kendine özgü bir işaret keşfettim… Hımmm… Bilimin çıkarları adına yazalım bunu… Kızın kasık çevresinde, Venüs dağının hemen yanında kırmızı bir gül dövmesi bulunuyor.”</p>

  <p>Vysogota, tüylü kalemin yonttuğu ucunu dikkatle inceledi, ardından mürekkep hokkasına batırdı. Ancak bunu yapma nedenini bu kez unutmadı ve kâğıdı hızla yan bir yazıyla yazılmış düzgün satırlarla doldurmaya başladı. Kalem kuruyuncaya kadar yazdı.</p>

  <p>“Bilinci yarı açık haldeyken konuştu ve çığlık attı,” diye sürdürdü. “Aksam ve ifade tarzı -katillerin hayasız konuşma tarzındaki kimi sözcükler dışında- oldukça şaşırtıcı, değerlendirilmesi zor ama ben yine de kızın güneyli değil de kuzeyli olduğunu söyleyebilirim. Bazı sözcükler…”</p>

  <p>Adam az önce söylediklerini yazmak için kısa bir süre sonra kalemi yine parşömen üzerinde gezdirdi. Ardından monologuna bıraktığı yerden devam etti.</p>

  <p>“Kızın ateş nöbeti sırasında kekelediği kimi sözcükler, isimler ve tanımlamalar not edilmeye değer özellikte. Bir de incelenmeye. Bunların hepsi, çok ama çok sıra dışı birinin ihtiyar Vysogota’nın kulübesinin yolunu bulduğuna işaret ediyor…” Bir süre susup kulak kesildi.</p>

  <p>“Umarım,” diye mırıldandı sonra, “ihtiyar Vysogota’nın kulübesi bu kızın yolunun sonu olmaz.”</p>

  <p>Vysogota kâğıdın üzerine eğildi, hatta kalemini de hazırladı ama hiçbir şey, tek bir runik harf bile yazmadı. Kalemi masaya fırlattı. Bir süre kesik kesik soludu, öfkeyle söylendi, burnunu çekti. Tahta karyolaya doğru baktı, oradan gelen sesleri dinledi.</p>

  <p>“Şunu saptamak ve not etmek gerekir ki,” dedi yorgun sesiyle, “durumu çok kötü. Bütün çabalarım ve önlemlerim yetersiz kalabilir, gayretlerim boşa çıkabilir. Korkularım nedensiz değil. Yara mikrop kapmış. Kızın ateşi oldukça yüksek. Ağır bir enfeksiyona işaret eden dört belirtiden üçü halihazırda mevcut. An itibarıyla rubor, color ve tumor gözle ve dokunarak saptanabiliyor. Tedavi sonrası görülen şok durumu ortadan kalkar kalkmaz, dördüncüsü de meydana gelecek: dolor. Kendimi tıbbi uygulamalara adamaya başlamamın üzerinden neredeyse yarım yüzyılın geçtiğini belirtmek isterim; yılların izlerini belleğimde ve maharetimde hisseder oldum.</p>

  <p>Yeteneklerim sınırlı, olanaklarım ondan da sınırlı. Malzemem ve ilacım neredeyse hiç yok. Bütün umutlarımı genç bedenin koruyucu mekanizmalarına bağladım…”</p>

  <p>“Tedavi sonrası on ikinci saat. Beklenen oldu ve enfeksiyonun diğer ana belirtisi ortaya çıktı: dolor. Kız, acıdan çığlıklar atıyor; ateşi yükseliyor, nöbetler sıklaşıyor. Ona verebileceğim hiçbir ilacım yok. Elimde az miktarda datura iksiri var ancak kızın bedeni çok zayıf, kaldıramaz bunu. Elimde ayrıca biraz kurtboğan da bulunuyor ama kızı kesinlikle öldürür.”</p>

  <p>“Tedavi sonrası on beşinci saat. Ateşi yükseliyor. Rubor, calor, tumor ve dolor bence ölümcül sınırlara dayandı. Kızın artık yaşama şansı kalmadı. Ben de yazıyorum… Ben, Corvolu Vysogota tanrıların varlığına inanmıyorum. Yine de varlarsa eğer, öldüğünde şu kızı yanlarına alsınlar. Yaptıklarımın hatalı olduğu ortaya çıkarsa da bunlardan ötürü beni bağışlasınlar.”</p>

  <p>Vysogota kalemi elinden bıraktı, şişmiş, kaşınan göz kapaklarını ovaladı, yumruklarını şakaklarına bastırdı.</p>

  <p>“Kıza datura ve kurtboğan karışımı verdim,” dedi boğuk bir sesle. “Her şey önümüzdeki saatler içinde belli olacak.”</p>

  <p>Adam uyumuyor, oturduğu yerde uyukluyordu. Derken inlemenin eşlik ettiği bir gürültüyle kendine geldi. Kız, acıdan ziyade öfkeyle inlemişti.</p>

  <p>Dışarıda hava aydınlanmak üzereydi, panjurların çatlak yerleri arasından içeriye az da olsa ışık giriyordu. Kum saati çoktan durmuş ve Vysogota her zaman olduğu gibi onu ters çevirmeyi unutmuştu. İspermeçet mumu neredeyse sönmüştü, ocağın kızıl ateşi kulübenin tek bir köşesini hafifçe aydınlatmıştı. İhtiyar ayağa kalktı, hasta kızın rahatça uyuyabilmesi için tahta karyolayı odadan ayırmak üzere geçici olarak kurduğu paravanı yana itti.</p>

  <p>Hasta kız az önce düştüğü yerden kendi olanaklarıyla kalkmayı başarmıştı; yatağının kenarına oturmuş, sargının üzerinden yüzünü kaşımaya çalışıyordu.</p>

  <p>Vysogota hafifçe öksürdü. “Senden yerinden kalkmamanı rica etmiştim. Çok zayıf düştün. Bir şeye ihtiyacın olduğunda seslen. Ben daima yakınındayım.”</p>

  <p>“Şu an yakınımda olmanı istemiyorum,” dedi kız usulca; dudaklarını neredeyse hiç kıpırdatmadığı halde söylediği anlaşılabiliyordu. “Çişim geldi.”</p>

  <p>İhtiyar, lazımlığı dışarı çıkarmak için geri döndüğünde kız karyolaya sırtüstü yatmış, alnına ve boynuna dolanıp yanağına tutturulmuş sargı bezinin üzerini ovalıyordu. Adam bir süre sonra yeniden yanına yaklaştı, kız pozisyonunu değiştirmedi.</p>

  <p>“Dört gün mü?” diye sordu kız, bakışlarını tavana dikerek.</p>

  <p>“Beş. Son konuşmamızın üzerinden hemen hemen bir gün geçti. Bütün gün aralıksız uyudun. Bu iyi. Uyumaya ihtiyacın var.”</p>

  <p>“Kendimi daha iyi hissediyorum.”</p>

  <p>“Bunu duyduğuma sevindim. Gel sargını çıkaralım. Oturmana yardımcı olayım. Elimi tut.”</p>

  <p>Yara iyileşmeye ve kurumaya yüz tutmuştu, hatta bu kez sargı bezi açılırken yaranın kabuğunu koparmamış, kızın canı neredeyse hiç yanmamıştı. Kız usulca yanağına dokundu. Sonra yüzünü buruşturdu ama bunu sırf canı yandığı için yapmadığını Vysogota hemen anlamıştı. Kız parmaklarını yüzünde gezdirirken yaranın yayıldığı alanı ölçüyor ve durumun ciddiyetini anlamaya çalışıyordu. Yüzüne ilk kez dokunduğunda eliyle hissettiklerinin kâbus değil gerçek olduğunu fark etti.</p>

  <p>“Bir aynan var mı?”</p>

  <p>“Hayır,” diye yalan söyledi yaşlı adam.</p>

  <p>Kız, adamın yüzüne baktı, ilk kez bilinci açık olarak dikkatle süzüyordu onu. “Durumum o kadar kötü mü yani?” diye sordu kız ve parmaklarını dikişler üzerinde gezdirdi.</p>

  <p>“Oldukça büyük bir yara,” dedi adam, sümüklünün birine ondan özür dilercesine açıklama yaptığı için kendine kızarak. “Yüzün hâlâ çok şiş. Birkaç gün sonra dikişleri alacağım ama o zamana kadar yaraya öküzgözü ve söğüt kabuğu özü süreceğim. Başının tamamına sargı uygulamayacağım artık. Yaran iyileşiyor. Gerçekten iyileşiyor.”</p>

  <p>Kız yanıt vermedi. Dudaklarını ve çenesini oynattı, alnını ve yüzünü buruşturdu, yaranın hangi hareketlere izin verip hangilerine vermediğini denedi.</p>

  <p>“Kumru çorbası pişirdim. Sen de içer misin?”</p>

  <p>“Evet ama bu kez kendim içmeye çalışacağım. Kötürümler gibi beslenmek çok aşağılayıcı.”</p>

  <p>Kızın çorbasını içmesi uzun zaman aldı. Tahta kaşığı, sanki bir kilo ağırlığındaymış gibi dikkatle ve büyük güç harcayarak ağzına götürüyordu. Ancak onu ilgiyle izleyen Vysogota’dan yardım almadan yemeğini yemeyi başardı. Vysogota merak içindeydi, meraktan ölüyordu. Kızın sağlığına kavuşmasıyla birlikte sohbet etmeye başlayacaklarını biliyordu. Belki bu gizemli olayın sırrı biraz aydınlanabilirdi. O anı sabırsızlıkla beklediğinin farkındaydı. Bu ıssız yerde uzun süredir tek başına yaşıyordu.</p>

  <p>Kız yemeğini bitirdikten sonra kendini yeniden yatağına bıraktı. Gözlerini bir an tavana dikip hiç hareket etmedi, sonra başını çevirdi. Vysogota’nın bir kez daha dikkatini çekiyordu, kızın olağandışı iri yeşil gözleri yüzüne çocuksu, masum bir ifade veriyordu; gelgelelim yaranın yarattığı korkunç deformasyonla göze batan bir zıtlık içindeydi. Vysogota bu tarz güzellikleri bilirdi: İri gözleriyle ebedi çocuksu bir ifadeye sahip kişilerin fizyonomileri insanlarda sempati yaratırdı. Yirminci hatta otuzuncu yaş gününü çoktan geride bıraktıktan sonra bile ebedî çocuk olarak kalacaktı bu kız. İkinci karısı böyleydi. Kendi kızı böyleydi.</p>

  <p>“Buradan çekip gitmeliyim,” dedi kız ansızın. “Hem de derhal. Peşimde birileri var. Biliyorsun zaten.”</p>

  <p>“Biliyorum.” İhtiyar başını salladı. “Bunlar ağzından çıkan ilk sözlerdi, ateşten sayıklıyorsun gibi görünse de öyle değildi. Daha doğrusu ilk sözlerden biri. Çünkü önce atını ve kılıcını sordun. Sırası böyleydi. Atının ve kılıcının güvende olduğunu söyledim, bunun üzerine Bonhart diye birinin yandaşı olduğumdan kuşkulandın, derdimin seni iyileştirmek değil, seni umutlandırarak işkenceye maruz bırakmak olduğundan çekindin. Bu yanılgını epeyce uğraşıp kafandan sildim, sonra adının Faika olduğunu söyleyip seni kurtardığım için bana teşekkür ettin.”</p>

  <p>“İyiymiş.” Kız, ihtiyarla göz göze gelmekten kaçınırcasına başını yastığa doğru çevirdi. “Sana teşekkür etmeyi unutmamam iyi olmuş. O anı hayal meyal anımsıyorum. Neyin gerçek neyin düş olduğunu ayırt edemiyorum. Teşekkür etmemiş olabilirim diye çekinmiştim. Adım Faika değil.”</p>

  <p>“Bunu da öğrendim ama tesadüfen. Havale geçirirken konuştun.”</p>

  <p>“Ben kaçıyorum,” dedi kız, yüzünü dönmeden. “Kaçağın tekiyim. Bana yardım etmek tehlikeli. Gerçek adımı bilmek tehlikeli. Bana ulaşmadan önce atıma binip kaçmam gerekli…”</p>

  <p>“Daha az önce,” dedi yaşlı adam usulca, “lazımlığa güçlükle oturabildin. Seni bir atın üzerinde doğru düzgün otururken düşünemiyorum. Seni temin ederim ki burada tehlikede değilsin. Seni burada kimse bulamaz.”</p>

  <p>“Hem de nasıl bulurlar! İzimi sürüyorlar, çevreyi didik didik…”</p>

  <p>“Sakin ol. Her gün yağmur yağıyor, tek bir iz kalmıyor. Issız bir köşedesin. Dünyayla bütün bağlarını koparmış bir münzevinin evindesin. Tüm dünya bir araya gelse bile kolay kolay bulamaz böyle birini. Ancak istersen, yakınlarına ve arkadaşlarına bir notun varsa onu iletmenin yolunu bulabilirim.”</p>

  <p>“Kim olduğumu bile bilmiyorsun…”</p>

  <p>“Yaralı bir kızsın,” diye söze atıldı ihtiyar. “Küçük kızlara zarar vermekten çekinmeyen birinden kaçıyorsun. Bir yere iletmemi istediğin bir bilgi var mı?”</p>

  <p>“İletebileceğin kimsem yok,” dedi kız bir süre sonra ve sesinin değiştiği Vysogota’nın dikkatinden kaçmadı. “Arkadaşlarım artık hayatta değil. Hepsi öldürüldü.”</p>

  <p>Bunun üzerine Vysogota sesini çıkarmadı.</p>

  <p>“Ölümün ta kendisiyim,” diye sözlerini sürdürdü kız sesini yükselterek. “Yoluma çıkan herkes ölüyor.”</p>

  <p>“Herkes değil,” diye itiraz etti ihtiyar, kızı dikkatle süzerek. “Havale geçirirken adını haykırdığın ve şimdi ondan kaçtığın Bonhart ölmedi örneğin. Onun yoluna çıkması daha çok sana zarar verdi… Seni… Yüzündeki yarayı o mu açtı?”</p>

  <p>“Hayır.” Kız dudaklarını ısırdı, ağzından bir şeyin çıkmasını istemiyordu ama çıkardığı sesler ne inleme ne de küfürdü. “Yüzümdeki yarayı Baykuş açtı. Stefan Skellen. Ama Bonhart… Bonhart beni çok daha ağır yaraladı. Çok daha derinden. Havale sırasında bundan da söz ettim mi?”</p>

  <p>“Sakin ol şimdi. Bedenin zayıf düştü. Heyecan yaramaz sana.”</p>

  <p>“Adım Ciri.”</p>

  <p>“Sana öküzgözü ile bir sargı hazırlayacağım, Ciri.”</p>

  <p>“Dur… Dur bir dakika. Aynanı versene.”</p>

  <p>“Sana söyledim…”</p>

  <p>“Lütfen!”</p>

  <p>Yaşlı adam ondan istenileni yaptı çünkü bu anın yaşanması gerektiğine, daha fazla ertelenemeyeceğine karar vermişti. Hatta kızın yüzünün ne hale getirildiğini görebilmesi için bir ispermeçet mumu da getirdi.</p>

  <p>“Böyle demek,” dedi Ciri ansızın değişip donuklaşan bir sesle. “Böyle demek. Tam düşündüğüm gibi. Neredeyse tam düşündüğüm gibi.”</p>

  <p>Yaşlı adam dışarı çıktı ve çıtalardan yaptığı paravanı arkasından çekti.</p>

  <p>Kız adamın duymaması için alçak sesle hıçkırmaya çalıştı. Çok alçak sesle…</p>

  <p>Vysogota ertesi gün dikişlerin yarısını aldı. Ciri yanağını yokladıktan sonra bir yılan gibi tıslayıp kulak ağrısından ve boynunun üst bölümündeki aşırı hassasiyetten yakındı. Yine de yatağından kalktı, giyindi ve dışarı çıktı. Vysogota ona engel olmayıp eşlik etti. Kız, beklediğinden daha sağlıklı ve canlıydı.</p>

  <p>Ciri dışarı çıktıktan sonra sendeleyince kapının kasasına tutundu.</p>

  <p>“Ayy…” Derin bir soluk aldı. “Ayy, ne soğukmuş! Don falan mı olmuş? Kış mı geldi? Kaç zamandır buradayım? Birkaç hafta mı oldu?”</p>

  <p>“Tam tamına altı gün. Bugün ekimin beşi. Fakat ekim çok soğuk geçeceğe benziyor…”</p>

  <p>“Ekimin beşi mi?” Kız alnını buruşturdu, acıyla inledi. “Nasıl olabilir ki? İki hafta…”</p>

  <p>“Ne? Ne iki haftası?”</p>

  <p>“Boş ver.” Kız omzunu silkti. “Bir şeyleri karıştırdım galiba… Ya da karıştırmadım. Şu berbat kokan şey de nedir, söyler misin?”</p>

  <p>“Post. Ben misk faresi, kunduz, koypu ve su samuru avlıyorum. Münzevilerin de yaşamak için bir şeylere ihtiyacı var.”</p>

  <p>“Atım nerede?”</p>

  <p>“Ahırda.”</p>

  <p>Siyah kısrak onları gür bir kişnemeyle karşıladı, Vysogota’nın keçisi ata rahatsızlığını belirten seslerle eşlik etti, belli ki mekânını başkasıyla paylaşmaktan hiç hoşnut değildi. Ciri, kollarını atının boynuna doladı, onu sevdi, yelesini okşadı. Kısrak yüksek sesle soludu, nallarından biriyle samanı eşeledi.</p>

  <p>“Eyerim nerede? Eyer örtüsü? At başlığı?”</p>

  <p>“Al.”</p>

  <p>İhtiyar karşı çıkmıyor, ağzını açmıyor, düşüncelerini kendine saklıyordu. Koltuk değneğine yaslanmış susuyordu. Kızın eyeri kaldırmaya çalışırken inlemesine tepki vermedi, kızın eyerin ağırlığı altında sendelediğini ve inleyerek samanla kaplı zemine yığıldığını gördüğünde de kılını kıpırdatmadı. Yanına yaklaşıp doğrulmasına da yardımcı olmadı. Sadece dikkatle izliyordu.</p>

  <p>“İyi, tamam,” diye dişlerinin arasından tısladı Ciri, burnunu yakasının arkasına sokmaya çalışan kısrağı kendinden uzaklaştırarak. “Anlaşıldı. Yine de buradan kaçmalıyım, lanet olsun! Mecburum buna!”</p>

  <p>“Nereye?” diye sordu adam soğuk bir sesle.</p>

  <p>Kız yüzünü ovaladı ama hâlâ yere düşen eyerin dibinde, samanların içinde oturuyordu.</p>

  <p>“Olabildiğince uzağa.”</p>

  <p>Yaşlı adam yanıttan tatmin olmuşçasına, her şeyi olduğu gibi anlamışçasına başını salladı. Ciri güçlükle ayağa kalktı. Eyeri ve at başlığını almak üzere yere eğilmeye kalkışmadı bile. Hayvanın yem torbasında yeterince saman ve yulaf olup olmadığını kontrol etti yalnızca, ardından atın sırtını ve gövdesini bir tutam samanla ovaladı. Vysogota kızın işini bitirmesini sessizce bekledi. Kız, beti benzi atmış halde samandan yapılmış çatıyı taşıyan direğe yaslandı. İhtiyar hiç sesini çıkarmadan elindeki koltuk değneğini ona uzattı.</p>

  <p>“Bir şeyim yok. Sadece…”</p>

  <p>“Kulübeden fazla uzaklaşma,” dedi sert bir sesle. “Öncelikle, çok zayıf düştün…”</p>

  <p>“Kendimi daha iyi hissediyorum…”</p>

  <p>“İkincisi, tehlikeli. Burası çepeçevre devasa bir bataklık, sonu gelmeyen sazlık. Yolları bilmiyorsun, kaybolabilir ya da bataklığa gömülüp kalabilirsin.”</p>

  <p>“Ama sen,” dedi Ciri, adamın elindeki çıkını göstererek, “yolları biliyorsun tabii. Uzağa da gitmiyorsun, o halde bataklık öyle pek büyük olamaz. Hayvan postlarını tabaklayarak geçiniyorsun, orası malum. Kısrağım Kelpi’ye yulaf vermişsin ama burada tarla falan göremiyorum. Tavuk ve arpa yedik. Ve de ekmek. Hem de doğru düzgün ekmek, çörek değil. Sana o ekmeği bir avcı vermiş olamaz. O halde yakınlarda bir köy olmalı.”</p>

  <p>“Kusursuz bir tümdengelim,” dedi adam sükûnetle. “Gerçekten de ihtiyaçlarımı buraya en yakındaki köyden karşılıyorum. En yakındaki ama sakın çok yakın olduğunu sanma, bataklığın kıyısında. Bataklık arazi, bir nehrin kıyısında bulunuyor. Postları verip karşılığında tekneme kadar getirilen yiyecekleri alıyorum. Ekmek, bulgur, un, tuz, peynir, bazen de tavşan ya da tavuk. Ara sıra da bazı haberler.”</p>

  <p>Kendisine soru sorulmayınca sözlerini sürdürdü.</p>

  <p>“Senin peşine düşmüş bir grup atlı köye iki kez girdi. İlk gelişlerinde seni saklamamaları için köylüleri uyardılar, seni orada bulmaları halinde köyü ateşe verecekleri ve herkesi kılıçtan geçirecekleri tehdidinde bulundular. İkinci gelişlerinde senin cesedine ödül konduğunu söylediler. Peşindeki adamlar cansız bedeninin bir yerde olduğuna kesin gözüyle bakıyorlar, bir uçurumun dibinde ya da bir çukurda.”</p>

  <p>“Cesedimi bulana kadar da vazgeçmeyecekler,” diye mırıldandı Ciri. “Bunu çok iyi biliyorum. Artık hayatta olmadığıma dair bir kanıt gerek onlara. O kanıt olmadan vazgeçmeyecekler. Her yerin altını üstüne getirecekler. En sonunda buraya da ulaşacaklar…”</p>

  <p>“Bu konuyu önemsiyorlar,” dedi ihtiyar. “Hatta olağanüstü önemsediklerini söyleyebilirim.”</p>

  <p>Kız dudaklarını ısırdı. “Korkma. Onlar beni bulamadan atıma atlayıp gideceğim buradan. Benim yüzümden sana zarar gelmeyecek… Korkma.”</p>

  <p>“Korktuğumu da nereden çıkardın?” Adam omuzlarını silkti. “Bunun için bir neden var mı? Buraya kimse ulaşamaz ve burada olduğunu anlayamaz. Ama bu sazlıkları aşarsan peşindeki adamların doğrudan kucağına düşersin.”</p>

  <p>“Yani,” dedi kız kibirle başını çevirerek, “burada kalmak mı zorundayım? Bunu mu demek istedin? “</p>

  <p>“Esir değilsin. İstersen binip gidebilirsin. Daha doğrusu becerebilirsen. Ama yanımda kalıp gelişmeleri bekleyebilirsin de. Gün gelecek peşindekilerin hevesi geçecek. Onlar daima öyledir, er ya da geç diner hevesleri. Daima. İnan bana. Bilirim bu işleri.”</p>

  <p>Ciri’nin adama çevirdiği gözleri ışıldıyordu.</p>

  <p>“Ama,” dedi yaşlı adam hızla omuzlarını silkip bakışlarını kızdan kaçırarak, “ne istersen onu yaparsın tabii. Tekrar ediyorum, burada esir almadım seni.”</p>

  <p>“Bugün gidecek değilim artık,” dedi kız burnundan soluyarak. “Güçsüzüm… Hem birazdan güneş batacak. Ayrıca yolları bilmiyorum. Haydi, kulübeye dönelim. Üşüdüm.”</p>

  <p>“Altı gündür burada yattığımı söyledin. Doğru mu?”</p>

  <p>“Neden yalan söyleyeyim ki?”</p>

  <p>“Kızma. Dur, günleri üst üste koymaya çalışacağım… Kaçtım… Yaralandım… Gece ile gündüzün eşit olduğu gündü. Yirmi üç eylül. Elf takvimine göre saymayı tercih edersen, Lammas’ın son günüydü.”</p>

  <p>“Bu mümkün değil.”</p>

  <p>“Neden yalan söyleyeyim ki?” diye çığlık attı kız, sonra acıyla inleyerek yüzünü tuttu. Vysogota onu soğukkanlılık içinde izliyordu.</p>

  <p>“Nedenini bilemem,” dedi adam buz gibi bir sesle. “Ben eskiden doktordum, Ciri. Üstünden çok zaman geçti ama on saat önce açılmış bir yarayla dört günlük bir yara arasında hâlâ ayrım yapabiliyorum. Seni yirmi yedi eylülde buldum. Yani yaralanman yirmi altı eylülde olmuş. Elf takvimine göre saymayı tercih edersen, Velen’in üçüncü gününde. Ekinokstan üç gün sonra.”</p>

  <p>“Tam tamına ekinoksta yaralandım.”</p>

  <p>“Bu olanaksız, Ciri. Tarihleri karıştırmış olmalısın.”</p>

  <p>“Kesinlikle hayır. Burada modası geçmiş bir münzevi takvimi kullanan sensin.”</p>

  <p>“Senin dediğin gibi olsun. Önemli mi bu?”</p>

  <p>“Hayır. Hiç değil.”</p>

  <p>Vysogota üç gün sonra son dikişleri de almıştı. Ortaya çıkardığı sonuçtan memnundu ve gururlu olması için haklı nedenleri vardı; dikiş düzgün ve temizdi, yaranın içine girebilecek olası kirlerden dolayı ciltte lekelenmeler de oluşmamıştı. Ancak cerrahın mutluluğu Ciri’ye bakınca kayboldu. Kız, yüzünü asmış, hiç konuşmadan aynada yarayı her açıdan inceliyordu. Saçlarını yanağına doğru tarayarak kapatmaya çalışıyor ancak başaramıyordu. Yara, yüzünü deforme etmişti. Gerçek ortadaydı, yapacak bir şey yoktu. Durumu farklı göstermenin bir yararı olmayacaktı. Kırmızı, ip gibi şişmiş, iğne ve iplik izleri taşıyan yara gerçekten korkunç görünüyordu. Tabii ki gitgide hızla iyileşecekti. Ancak izin kaybolmasının ve yüzüne verdiği zararın ortadan kalkmasının imkânsız olduğunu biliyordu Vysogota.</p>

  <p>Ciri kendini çok daha iyi hissediyordu artık ancak çekip gitmekten asla söz etmeyerek Vysogota’yı hem şaşırtıyor hem de mutlu ediyordu. Kara Kelpi’sini ahırdan çıkarıyor, eyerliyor ve üzerinde kulübenin ve bahçenin çevresinde birkaç tur atıyordu. Ardından Kelpi ahıra geri dönüp keçiyle arkadaşlık ediyor, Ciri de Vysogota’nın yanına, kulübeye gidiyordu. Vysogota, Kelpi adının kuzeyde yaşayan karmaşık bir canlıyı, bir deniz cinini tanımladığını biliyordu; Kelpi, görkemli bir at, bir yunus, hatta güzel bir kadın kimliğine bile bürünebiliyordu ama gerçekte yabani ot yığınından farkı yoktu. Ciri, can sıkıntısından da olsa Vysogota’ya post işinde yardım ediyordu. Postları renklerine ve boyutlarına göre sınıflandırıyor, misk farelerinin postlarını hayvanların içine soktuğu küçük bir tahtanın yardımıyla keserek sırt ve karın olarak ikiye ayırıyordu.</p>

  <p>Elleri olağanüstü maharetliydi. , İşte bu çalışmalar sırasında aralarında çok ilginç bir konuşma geçti.</p>

  <p>“Kim olduğumu bilmiyorsun. Hatta kim olduğumu hayal bile edemezsin.”</p>

  <p>Ciri, bu çocuksu savı defalarca tekrarlayarak ihtiyarı az da olsa kızdırmıştı. Adam kızgınlığını hiç belli etmedi tabii, duygularını sümüklünün birine belli edecek hali yoktu ne de olsa. Hayır, işi bu noktaya vardırmamalıydı, hele içini kemiren merak duygusunun anlaşılmaması gerekiyordu. , Aslında gereksiz bir meraktı onunki çünkü kızın kim olduğunu anlamakta güçlük çekmemişti. Gençlik çeteleri Vysogota’nın dönemlerinde de yaygındı. Bu çetelerin, macera ve i yeni izlenimler peşinde koşan genç nüfusun üzerinde yarattığı çekicilik aradan geçen yıllarla birlikte zayıflamamıştı. Ancak bu cazibe gençleri felakete sürüklüyordu. Yüzlerinde bir yarayla kurtulabilen sümüklüler şanslı sayılırdı. Onlar kadar şanslı olmayanları işkence, darağacı, çengel ya da kazık bekliyordu.</p>

  <p>Eh, Vysogota’nın gençliğinden bu yana tek bir şey değişmişti, o da kadınların gitgide yaygınlaşan özgürleşme bilinciydi. Çetelere yalnızca delikanlılar değil; dikiş iğnesini, örekeyi ve çöpçatanları beklemeyi ata, kılıca ve maceraya tercih eden yeni yetme kızlar da katılıyordu artık.</p>

  <p>Vysogota bunları kıza doğrudan söylemiyor, ima ediyordu yalnızca. Ancak kızın fark edeceği, kızın fark ettiğini kendisinin de anlayacağı şekilde yapıyordu bunu. Ortada bir soru işareti varsa, o da bu kız değildi Vysogota’nın gözünde; o sadece kelle avcılarının elinden kurtulmuş, yeni yetme bir çetenin üyesi bir hayduttu. Kendine gizemli bir hava katmaya çalışan yüzü deforme olmuş bir sümüklü işte.</p>

  <p>“Kim olduğumu bilmiyorsun. Ama sakın korkma. Yakında atıma atlayıp gideceğim buradan. Seni tehlikeye atmayacağım.”</p>

  <p>Vysogota’nın canına yetmişti artık. “Ben tehlikede falan değilim,” dedi donuk bir sesle. “Hem ne tehlikesi? Peşindeki adamlar buraya gelse bile ki kuşkuluyum bundan, bana ne yaparlar ki? Firari suçlulara yardım etmek suçtur ama bir münzevi için değil çünkü münzeviler dünyevi işlerden anlamazlar. Ben, fakirhaneme ulaşanları konuk olarak kabul etmek gibi bir ayrıcalığa sahibim. Doğru söylüyorsun: Senin kim olduğunu bilmiyorum. Kim olduğunu, neler karıştırdığını ve adaletin neden peşine düştüğünü bir münzevi nereden bilsin? Hem hangi adalet? Bu çevrede hangi hukukun, kimin yargısının geçerli olduğunu bile bilmiyorum. Zaten ilgilendirmiyor da beni. Ben münzeviyim.”</p>

  <p>Münzeviliğine biraz fazla değindiğini sonradan kendi de fark etti. Ancak aldırmadı; kız, öfkeli yeşil gözleriyle onun gözlerini mahmuzlar gibi oyuyordu o sırada.</p>

  <p>“İnzivaya çekilmiş zavallının biriyim ben. Dünya ve onun dertleri için ölmüş sayılırım. Basit ve cahil bir adamım, dünyada olup bitenlerden bihaberim…”</p>

  <p>Abartmiştı.</p>

  <p>“Kim demiş!” diye haykırdı Ciri, bıçağı ve postu yere fırlatarak. “Sen beni aptal mı sandın, ha? Aptal olmadığımı sok kafana. Münzevi, inzivaya çekilmiş zavallıymış! Sen yokken her yere baktım. Şu köşeye, o pek temiz sayılmayan perdenin arkasına da. O bilimsel kitaplar nereden, ha, basit ve cahil adam?</p>

  <p>Vysogota elindeki koypu postunu yığının içine attı. “Burada daha önce bir vergi memuru oturmuş,” dedi umursamaz bir tavırla. “O gördüklerin kadastro ve hesap defterleri.”</p>

  <p>“Yalan söylüyorsun.” Ciri yüzünü buruşturup yarasını ovaladı. “Bal gibi yalan söylüyorsun!”</p>

  <p>Adam yanıt vermedi, postlardan birinin renk tonunu değerlendirir gibi yaptı.</p>

  <p>“Sakalın ak, alnın buruşuk ve bilmem kaç yıl yaşadın diye,” diye sözlerini bir süre sonra sürdürdü kız, “saf bir kızı kolayca parmağında oynatabileceğini sanıyorsun, öyle mi? Ben de sana diyorum ki herhangi birini belki kandırabilirsin. Ama ben herhangi biri değilim.”</p>

  <p>İhtiyar adam hiç sesini çıkarmayıp sorgulayan bakışlar eşliğinde kaşlarını kaldırdı. Fakat uzun süre beklemesi gerekmedi.</p>

  <p>“Ben yığınla kitabın olduğu, hatta aralarında senin rafındakilerin de bulunduğu bir ortamda yetiştim. Senin kitaplarının çoğunu biliyorum.”</p>

  <p>Vysogota kaşlarını biraz daha kaldırdı. Ciri gözlerini gözlerinin içine dikmişti.</p>

  <p>“Çalılıkların arasında bulduğun bu yüzü parçalanmış kir pas içindeki hırpani yetim, kuşkusuz cani ve haydut kız, tuhaf şeyler söylüyor,” dedi Ciri ağır ağır. “Ama şunu bilmelisin, sayın münzevi, Roderick de Novembre’ın Dünya Tarihini okudum ben. Materia Medica başlıklı kitabı defalarca karıştırdım. Senin rafındaki Herbarius’u da inceledim. Kitap sırtlarında bulunan kırmızı plaka üzerindeki heraldik haçın anlamını da biliyorum. Bu, kitabın Oxenfurt Üniversitesi tarafından basıldığını gösterir.”</p>

  <p>Ciri sustu ama gözünü ihtiyardan bir an olsun ayırmadı. Vysogota susuyor, yüzünün onu ele vermemesi için büyük çaba harcıyordu.</p>

  <p>“Bu yüzden,” dedi Ciri, başını ona özgün bir kibirle sertçe arkaya atarak, “senin cahil biri ve münzevi olduğuna inanmıyorum. Dünya için ölmüş olduğuna da! Sen daha ziyade kaçmışsındır bu dünyadan. Bu ıssız köşede, bu sonsuz sazlıkların arasına dalmış, sahte bir kimlikle gizleniyorsun.”</p>

  <p>“Eğer öyleyse,” dedi Vysogota gülümseyerek, “yazgılarımız gerçekten mucizevi biçimde iç içe dolanmış, benim bilgili küçük hanımım. Yani alınyazılarımız bizi tuhaf bir şekilde buluşturmuş. Çünkü sen de kendini gizliyorsun. Çünkü Ciri sen de kendini ustalıkla sahte bir sis perdesinin ardına gizlemişsin. Fakat ben küskün ve içi güvensizlikle dolu yaşlı bir adamım…”</p>

  <p>“Bana mı güvenmiyorsun?”</p>

  <p>“Dünyaya, Ciri. Sahteliğin gerçekmiş gibi sunulduğu ve bu sahte görünüşün insanları aldatmaya çalıştığı dünyaya güvenmiyorum. Bu öyle bir dünya ki Oxenfurt Üniversitesi arması genelevlerin kapısına çiziliyor. Bu öyle bir dünya ki yeni yetme dişi haydutlar kendilerini görüp geçirmiş, bilgili, hatta soylu küçük hanımlarmış gibi gösteriyorlar, Roderick de Novembre okumuş ve akademinin armasını tanıyan son derece kültürlü hanımefendiler havasına giriyorlar. Her şeyin ortada olmasına rağmen. Üzerlerinde farklı işaretler taşıyor olmalarına rağmen. Bir haydut dövmesi, kasıklarında kırmızı bir gül taşıyor olmalarına rağmen hem de.”</p>

  <p>“Gerçekten haklıymışsın.” Ciri dudağını ısırdı ve yüzü öylesine kızardı ki yaranın üzerindeki çizgi âdeta karardı. “Sen küskün bir ihtiyarsın. Ve de ukala.”</p>

  <p>“Perdenin arkasındaki kitaplığımda,” dedi o yönü başıyla göstererek, “Aen N’og Mab Taedh ‘more duruyor, elflere ait fablların ve masalların yer aldığı bir kitap bu. İçinde bizim durumumuza ve şu konuşmamıza uygun, ihtiyar bir karga ile genç bir kırlangıcı anlatan bir hikâye var. Ben de senin gibi kültürlü biri olduğum için Ciri, izninle uygun bir pasajı aktarmak istiyorum. Kuşkusuz senin de anımsadığın gibi karga, kırlangıcı hoppa ve uçarı olmakla suçluyor.</p>

  <p>“Hen Cerhin dic’ss aen n’og Zireae!</p>

  <p>Aatk, aark, caelm foile, te veloe, eli?</p>

  <p>Zireael…”</p>

  <p>Yaşlı adam sustu, dirseklerini masaya yasladı ve çenesini bağladığı ellerine dayadı. Ciri başını arkaya attı, doğruldu ve ihtiyara dik dik bakarak dörtlüğü tamamladı:</p>

  <p>“Zireael veloe que’ss aen en’ssan irch Mab og, Hen Carbin, vean ni, quirk, quirk!”</p>

  <p>“Küskün ve güvensiz ihtiyar,” dedi Vysogota duruşunu değiştirmeden bir süre bekledikten sonra, “genç hezarfenden özür diliyor. Her köşeden sahtekârlık ve dolandırıcılık kokusu alan ihtiyar karga, tek suçu genç, hayat dolu ve güzel olmak olan kırlangıçtan özür diliyor.”</p>

  <p>“Şimdi zırvalıyorsun,” dedi kız, içgüdüsel bir dürtüyle yanağındaki yarayı örterek. “Bu tür iltifatları kendine sakla. Bunlar, yüzümü yamru yumru diktiğin gerçeğini değiştirmiyor. Böyle yaparak güvenimi kazanacağını falan sanma sakın. Kim olduğunu hâlâ bilmiyorum. Tarihler ve günler konusunda bana neden yalan söylediğini de. Yaramın yüzümde olmasına karşın neden bacaklarımın arasına baktığını da bilmiyorum. Bakmakla yetindin mi, onu da bilmiyorum.”</p>

  <p>Adamın dengesini bozmayı bu kez başarmıştı. “Sen kendini ne sanıyorsun, sümüklü?” diye haykırdı adam. “Baban olacak yaştayım!”</p>

  <p>“Büyükbabam,” diye düzeltti Ciri soğuk bir sesle. “Ya da büyük büyükbabam olabilirsin. Ama değilsin. Kim olduğunu bilmiyorum. Ancak olduğunu iddia ettiğin kişi olmadığını çok iyi biliyorum.”</p>

  <p>“Seni bataklığın dibinde neredeyse donmuş halde, baygın, kir pas içinde, yüzün kapkara bir kabukla kaplıyken bulan adamım. Kim olduğunu bilmeden ve en kötü olasılığı düşünerek seni alıp evime getirenim. Yaranı sarıp sarmalayan ve yatağa yatıranım. Yüksek ateşten ölmeye yatmışken seni İyileştirenim. Sana bakanım. Seni yıkayanım. Tepeden tırnağa. Dövmelerinin olduğu bölgeleri de.”</p>

  <p>Kız yeniden kıpkırmızı kesildi, gelgeldim bakışlarındaki küstah meydan okuma kesinlikle kaybolmamıştı.</p>

  <p>“Bu dünyada,” diye homurdandı sonra, “sahtelikler gerçekmiş gibi sunar kendini, bunu kendin söyledin. Bu dünyayı ben de biraz tanıyorum, unutma. Beni kurtardın, yaramı sardın, baktın bana. Bunun için sana minnettarım. Sana… sana iyiliğinden dolayı minnettarım. Fakat iyiliğin de karşılıksız yapılmadığını biliyorum…”</p>

  <p>“Umut ve çıkar hesabı olmadan, diyorsun,” dedi yaşlı adam gülümseyerek. “Evet, evet, farkındayım, bu dünyayı muhtemelen senin kadar tanıyorumdur, Ciri. Bilindiği üzere, yaralı kızların varı yoğu alınır ellerinden. Baygın ya da kendilerini savunamayacak kadar güçsüz olduklarında arzu ve istekler ne buyuruyorsa alınır onlardan, hatta çoğu zaman alçakça, vahşice yapılır bu. öyle değil mi?”</p>

  <p>“Hiçbir şey göründüğü gibi değil,” dedi Ciri, yeniden kıpkırmızı kesilerek.</p>

  <p>“Çok haklısın.” Bir postu daha ait olduğu yığının üzerine attı. “Bundan ortaya çıkan acı gerçek şu ki Ciri, birbirimiz hakkında hiçbir şey bilmiyoruz. Biz sadece insanı yanıltan sahte görünüşü tanıyoruz.”</p>

  <p>Adam bir süre bekledi ama kızın yanıt vermek için acelesi yoktu.</p>

  <p>“İkimiz de sorgulayıcı bir başlangıç yapmış olsak da birbirimizi hâlâ tanımıyoruz. Senin kim olduğunu bilmiyorum, sen de benim kim olduğumu bilmiyorsun…”</p>

  <p>Bu kez kasten durakladı. Kız yaşlı adama baktı, gözlerinde adamın beklediği soru vardı. Sorusunu sorarken gözünde tuhaf bir ışık yanıp sördü Ciri’nin.</p>

  <p>“Hangimiz başlayacak?”</p>

  <p>Yosunlarla kaplı, samandan yapılma çatısı çökmüş kulübeye hava karardıktan sonra biri usulca yaklaşacak ve içeriye bakacak olsa alevlerin ışığında ve ocağın korunda bir post yığınının üzerine eğilmiş kır sakallı bir ihtiyar görürdü. Ayrıca kül sarısı saçlı, bir çocuğunkini andıran yeşil gözleriyle uyumsuz, yanağında berbat bir yara izi taşıyan bir kız da görürdü.</p>

  <p>Lakin kimse göremezdi bunları. Kulübe sazlığın içinde, kimselerin girmeye cesaret edemediği bir bataklığın tam ortasında yer alıyordu.</p>

  <p>“Adım Corvolu Vysogota. Eskiden doktorluk yapıyordum. Cerrahtım. Simyacıydım. Araştırmacı, tarihçi, düşünür, etik kuramcısıydım. Oxenfurt Üniversitesi’nde profesörlük yaptım. Yayımladığım bir eserimin ateizmi savunduğunun ileri sürülmesi üzerine oradan kaçmak zorunda kaldım çünkü o zamanlar, yani elli yıl önce, bunun cezası ölümdü. Göç etmek zorunda kaldım. Karım bunu istemeyip beni terk etti. Önce güneye inip, Nilfgaard İmparatorluğu’na yerleştim. Castell Graupian’da bulunan İmparatorluk Akademisi’nde etik dersleri vermeye başladım ve bu görevimi on yıl sürdürdüm. Yayımlanan bir incelememin ardından oradan da kaçmak zorunda kaldım… Aslında bu eserin konusu totaliter hâkimiyet ve fetih savaşlarının canice yapısıydı ama eserim ve ben metafizik mistisizmi ve kiliseyi bölmekle suçlandık. Kuzeylilerin krallıklarını fiilen yöneten bir grup yayılmacı ve yenilikçi din adamının emriyle eserimi yazdığım savunuldu. Yirmi yıl öncesinde ateizm suçlamasıyla ölüm cezasına çarptırılmış biri için tuhaf bir suçlamaydı! Kaldı ki misyonerler kuzeyde unutulalı çok olmuştu ama bu durum Nilfgaard’da dikkate alınmıyordu. Mistisizm ve siyasete batıl itikat karıştırılması suçtu ve ağır bir şekilde cezalandırılıyordu.</p>

  <p>“Aradan yıllar geçtikten sonra geriye dönüp baktığımda şöyle düşünüyorum: Eğer pişmanlık gösterseydim bu skandal unutulur ve imparator aşırı yöntemlere başvurmaz, beni lütfundan mahrum etmekle yetinirdi. Ancak küsmüştüm. Haklı olduğumdan kuşkum yoktu ve haklılık duygum iktidar ve siyaset tanımıyordu. Haksız yere yaralandığımı, kırıldığımı hissediyordum. Hem de zalimce. Ben de bu zalime karşı gizlice savaşan muhaliflerle yoğun iş birliğine girdim. Daha ne olduğunu bile anlayamadan kendimi muhaliflerle birlikte hapiste buldum, hatta içlerinden birkaçı işkence aletlerini gördükten sonra benim hareketin lideri olduğumu savundu.</p>

  <p>“İmparator, lütuf hakkını kullanıp beni sürgüne yollattı. İmparatorluk sınırları içine dönmem durumunda derhal idam edilecektim.</p>

  <p>“O yıllarda herkese, her şeye; krallıklara, imparatorluklara, üniversitelere, muhaliflere, memurlara, hukukçulara karşı öfkeliydim. Sihirli bir değnekle arkadaşım ve meslektaşım olmaktan çıkmış herkese. İlki gibi, erkeğin sorunlarının önemli bir boşanma nedeni olduğuna inanan ikinci karıma; benden kopan çocuklarıma da öfkeliydim. Bunun üzerine münzevi oldum. Burada, Ebbing’de, Pereplut bataklığında. Bu ev bana, T hayatımda bir kez gördüğüm gerçek bir keşişten miras kaldı.</p>

  <p>Kadere bak ki Nilfgaard, Ebbing’i egemenliği altına aldı ve kendimi yine imparatorluk içinde buldum. Yeniden yollara düşmeye gücüm kalmadığı için gizlenmek zorundayım. İmparatorluk kararları zaman aşımına uğramaz, hatta bu kararları aldıran hükümdar artık hayatta olmasa ve mevcut imparatorun /</p>

  <p>“İyiliğin zirveleri!” dedi Ciri burnundan soluyarak. “Doğruluk! Ahlak! Güldürme beni, yoksa yüzümdeki yara açılacak.</p>

  <p>Peşine düşmedikleri, arkana kelle avcıları takmadıkları için şanslısın, şu… Bonhart gibilerinden birini. Kötülüğün uçurumlarının ne olduğunu anlardın o zaman. Etik mi? Senin etiğinin bok kadar değeri yok, Corvolu Vysogota. Uçuruma kötüler ve çürümüşler atılmıyor, hayır! Hiç de öyle değil! Kararlı ve kötü yürekli adamlar ahlaklı, doğru ve asil ama çaresiz, kararsız ve de vicdanlı kişileri uçuruma yuvarlıyor.”</p>

  <p>“Verdiğin ders için teşekkürler,” dedi ihtiyar alaylı bir sesle. “Gerçekten, insan kaç yaşına gelirse gelsin öğrenmenin sonu yok. Olgun, dünyayı gezmiş ve deneyimli kişileri dinlemek çok yararlı.”</p>

  <p>“Sen istediğin kadar dalganı geç.” Ciri başını arkaya attı. “Elinden geldiğince devam et buna. Şimdi sıra bende. Anlatacağım hikâyeyle seni eğlendireceğim. Başımdan geçenleri anlatacağım. Sözümü bitirdiğimde bakalım içinden hâlâ dalga geçmek gelecek mi?”</p>

  <p>Bataklığın ortasına gizlenmiş, çökük saman çatısı yosunlarla kaplı kulübeye o gün hava karardıktan sonra birisi gizlice yaklaşmayı başarmış ve panjurların aralığından gizlice içeriye bakmış olsa, ocağın başında duran bir odun parçasının üzerine oturmuş kül sarısı saçlı kızı büyük bir dikkatle dinleyen kır sakallı bir ihtiyar görürdü. Kızın, sözcükleri bulmakta zorlanırcasına ağır ağır konuştuğunu, çirkin bir yarayla deforme olmuş yanağını gergin bir ifadeyle ovduğunu ve hikâyesine bilinçli olarak uzun aralar verdiğini fark ederdi. Kızın kendine verilen derslerden ve zaman içinde hepsinin, her birinin yalan ve yanıltıcı olduğunun ortaya çıktığından söz ettiğini anlardı. Ona verilip yerine getirilmeyen vaatlerden söz ettiğini anlardı. Ondan inanması istenen yazgının ona ahlaksızca ihanet ettiğini, mirasını elinden aldığını anlattığına tanık olurdu. Ne zaman binlerine inansa kötü muamele, acı, incitilme ve aşağılanmayla karşılaştığından söz ettiğini görürdü. Güvendiği ve sevdiği insanların ona ihanet ettiğini, acı çektirdiğini, namusunun lekelenmesini, işkence ve ölüm tehlikesiyle yüzleştiğinde yardımına gelmediklerini anlattığını duyardı. Bağlı kalınması gerektiğini ona öğrettikleri ideallerin ihtiyaç duyduğunda onu nasıl yanılttığından, ortada bıraktığından, ele verdiğinden, böylece ne kadar değersiz olduklarını kendiliğinden kanıtladıklarından söz ettiğini işitirdi. Yanlarında dostluğu ve sevgiyi bulduğu kişilerden dostluk ve sevgi -hele sevgi asla- beklenemeyeceğini anlattığına tanık olurdu.</p>

  <p>Ancak bunları kimse ne görür ne de duyabilirdi. Yosunlarla kaplı, samandan çatısı çökmüş kulübe, bataklığın ortasına iyice gizlenmişti. Daima sisler içinde ve kimsenin girmeye cesaret edemediği ıssız bir yerdeydi.</p>
</body>
</html>