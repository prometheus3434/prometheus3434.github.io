<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Format.css" rel="stylesheet" type="text/css" />
</head>

<body>
  <h2>Bizim İtler Dul Kaldı!..</h2>

  <p>Bizim <b>Sarıkız</b>‘ın âşık olup eve içgüveysi olarak getirdiği şaşı jigolo it, sonunda ihtiyarlıktan öldü. Hani “Allah, son gürlüğü versin!” diye bir hayır duası vardır ya… İşte bizim moruk damada Allah son gürlüğünü gürül gürül verdi. Sağında üstü lop lop etli kemikler… Solunda çifter çifter taze gelinler… Bahçedeki denize nazır sarı güllerin altında herif, padişah hayatı yaşayarak gitti. Belki de bugüne dek tadını bile bilmediği etleri yiye yiye fazla kolestrolden ve damar sertliğinden öldü… Belki de yaşına başına bakmadan gösterdiği fuhuşkâr gayretlerden…</p>

  <p>Hatta, bir ara benim ergen dişi itlere boş verip sübyancılığa bile sıvandı. Daha aşk yaşı gelmemiş, geçen yılın yavrusu san gözlü kıza hallendi. Sarıgöz de aşna fişnaya akıl erdiremediğinden oyun oynuyoruz sandı. Bir keyif şaşı moruğun üstüne atlayıp güreş tuttu… Sarıgöz, itip kakalarken belki de kalpten götürdü herifi…</p>

  <p>Ama arıyorum moruk damadı doğrusu… <b>Kerahat vaktinde, derin rakı muhabbetlerimiz vardı…</b></p>

  <p>Son muhabbetimizin sonunda, ona çok kötü sözler söylediğim için, azıcık içim buruk. Kendime doldurduğum rakıdan onun sütüne de biraz koymuştum. Maksat, moruk moruğa denize nazır tatlı muhabbet olsun… Ben “Şerefe damat!” deyince, o da sütten iki şap çekti. Biraz memleketin halini konuştuktan sonra;</p>

  <p>“Şöyle yakma gel de sana eski çapkınlıklarımı anlatayım… Seninkiler vızıltı kalır” dedim. Ama herifin değil gelmeye, kuyruğunu sallamaya mecali yok. Kıçı Yeşilköy Havalimanı‘na dönmüş. Sineklerin biri konuyor, biri kalkıyor.</p>

  <p>“Ulan it!.. Benim koca masayı senin yanına taşıyacak halim yok! Kaldır kıçını da yanaş biraz. Uzaktan muhabbet olmaz!”</p>

  <p>Bezgin gözlerinin biriyle bana uzun uzun baktı. Zaten, aynı anda iki gözüyle birden aynı yere bakamıyor. Sonra büyük bir gayret sarfedip kafasını başka yöne çevirdi.</p>

  <p>Ben, gerçekten tembel biriyimdir. Yanıbaşımda çalan telefonu bile dört kez çaldırmadan açmam. Bir umut, belki kapatır diye!.. Ama muzırlık ve fesatlık sözkonusu olunca arı kesilirim. Hemen fırlayıp mutfaktan koca bir et parçası aldım ve bir ipe bağladım. Eti de itin erişebileceği yerin dört parmak uzağına koydum. On dakika sonra burnunun titremesi ve nefesinin sıklaşmasından etin kokusunu alabildiğini anladım. Benim taraftaki gözüyle yüzüme melul, mahzun baktı. Ben de moruğu beter etmek için ağzımı şapırdata şapırdata meze yemeğe başladım. Sonunda çaresiz kalıp boynunu uzattı ama, ete erişemedi. Sonra da ıhlaya tıslaya patasını uzattı. Ben, ipi biraz çektim. Köpekçeyi hâlâ sökütemedim. Ama çıkardığı seslerden anladığıma göre, yedi ceddime döşenerek ete doğru biraz süründü. Ben yine usta bir balıkçı edasıyla ipi biraz daha çektim. Ağzından sular akıtarak uflaya sürüne nihayet muhabbet mesafesine geldi. Ben de 4 yaşımdan başlayarak aşklarımı anlatmaya başladım. 16 yaşıma vardığımda o, kendisine sadık kalan son dişleriyle etini öğütmeye çabalıyordu. Üçüncü dubleden sonra 18’ime ve Meral’e geldiğimde üstüme başıma iyice hicran basmıştı.</p>

  <p>“Boyamasız sarışındı… Çilleri vardı… Gözleri mavi, yeşil arası menevişliydi… Anlıyor musun moruk?”</p>

  <p>“Şapırt!.. Şupurt!..” (Yeme sesleri)</p>

  <p>“Gülerken sesi incelirdi. Kuşlar gibi cikciklerdi.”</p>

  <p>“Şulop!.. Şulup!..”</p>

  <p>“Ama ben de tığ gibi delikanlıydım. Yürürken saçlarım burnuma düşerdi… Kızlar pencerelere üşüşürlerdi… Öf len öööf!..</p>

  <p>“Gaaark!..”</p>

  <p>O efkarla içerden bağlamamı alıp geldim. Denizin üstünden boy atmaya başlayan mehtaba karşı çalıp söylemeye başladım.</p>

  <p><b>Çarşıdan aldırdım yeşil aynayı</b></p>

  <p><b>Boşa çiğnemişim yalan dünyayı</b></p>

  <p><b>Ne İstanbul kodum ne de Konyayı</b></p>

  <p><b>Kendime münasip yar bulamadın.</b></p>

  <p><b>Benim ile mercimeği taşlı da yar, sen sefa geldin.</b></p>

  <p>Moruk it şapırtıyı kesip bir kulağını dikti… Sonra zıplayıp ayağa dikildi ve yıldırım gibi arka bahçeye kaçtı… Ben de fena halde ağzımı bozdum.</p>
</body>
</html>
