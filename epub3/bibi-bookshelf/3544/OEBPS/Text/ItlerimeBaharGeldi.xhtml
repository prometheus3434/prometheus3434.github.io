<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Format.css" rel="stylesheet" type="text/css" />
</head>

<body>
  <h2>İtlerime Bahar Geldi!..</h2>

  <p>Bahar, şehir içinden çok bizim Silivri’deki yazlığa geldi. Gül tomurcuklan patır putur patlamaya başladı. Ressam Hasan Bey’in ağaçlarında hâlâ rötar yapmış bahar çiçekleri var. Hilmi Bey’in leylakları tam çalınmalık. Güneş bir vuruyor, denizi yangın yerine çeviriyor. Kuşların çenesi düştü. Havadaki, denizle karışık bahar kokusu ise tam Orhan Veli’lik…</p>

  <p>Ama ne yazık ki benim iki satır içki içip, bu güzelliklerin keyfini çıkaracak vaktim yok. Elimdeki iri kıyım sopayla <b>o zamparadan bu zamparaya koşuşturup duruyorum</b>. Kız babası olmak ne bela bir iş!.. Bekir Coşkun, sana ne diyeyim bilmem ki… Allah seni bildiği gibi yapsın!.. Başıma bu itleri sen sarmıştın. Senin içli ve hicranlı köpekçil yazıların yüzünden gaza gelip, bir kış gecesi kapımı vuran bir ana, üç yavru iti beslemeye başlamıştım. (Onlar da beni pabuç ve terlik zengini etmişlerdi. Ama çalıp getirdikleri hiçbir pabucu giymek kısmet olmadı. Benim ayaklarım 44 numara… adam, pabucu yürütürken numarasına bir bakar yahu!..)</p>

  <p>Hatta, bu kışbaşı yeni doğan yavru için sana, “Dede oldun!” diye müjde bile vermiştim. Ama Bekir’ciğim, sen ne biçim bir Bekir’sin?.. Müjdemi iplemedin bile… insan gelip torununa bir altın takar yahu!..</p>

  <div style="text-align: center;"><img alt="ayrac" src="../Images/ayrac.jpg" /></div>

  <p>İşte bu itler, bahar bastırınca kızana geldiler. Hepsi de dişiydi zaten. Üstlerine bir işve, bir naz geldi ki değme taze gelin haltetmiş yanlarında… Durup dururken <b>“Ciyyuuuk!”</b> diye iç çekmeler, hülyalı bakışlarla uzun uzun denizi seyretmeler, taşların üzerinde oryantal dansöz figürleriyle serilip yuvarlanmalar ve en önemlisi, artık etsuyuna papara yememeleri.. Ben, bir it cahili olduğum için, amanın bunlar hastalandı diye önceleri telaşlandım. Mamalarına ilaçlar, vitaminler karıştırdım. <b>Ancak, evin bahçesine zampara sokak itleri doluşmaya başlayınca ayabildim…</b> İşte o anda, sopayı kaptığım gibi zamparaları kovalamaya başladım. Bu yaştan sonra, randevuevi işletir duruma düşmek çok ağırıma gitti doğrusu!..</p>

  <div style="text-align: center;"><img alt="ayrac" src="../Images/ayrac.jpg" /></div>

  <p>Zamparalar boy boy, çeşit çeşit… Karası, sarısı, kuyruklusu, kuyruksuzu, tüylüsü, uyuzu seç seç al… Hele, zampara kervanına kenardan katılan sesleri daha kalınlaşmamış yeni yetme sümüklü sokak itleri insanı büsbütün zıvanadan çıkarıyor. Çoluk çocuğun maskarası da olmak varmış kaderde. Gerçi, içlerinde yakışıklı olanları da yok değil. Kurttan kırma, geniş göğüslü, heybetli ve bariton seslileri dururken, benim kızlardan sarı gözlü olanı gitti, en çirkin ite âşık oldu. Hiç şaşı köpek görmemiştim. Bu it hem şaşı, hem gözleri sulanıyor, hem de tüyü tüsü dökülmüş bir moruk. Kovalarken de seke seke kaçmasından topal da olduğunu anladım. Ama benimkinin kara sevdadan gözü öyle dönmüş ki herifi kovalayınca o da peşinden seğirtiyor. Sonra, gelip bana en küskün bakışlarıyla bakıp arkasını dönüyor ve iç çekişleri arasında denizi seyretmeye başlıyor. Barışalım diye aldığım tavuk kemiklerinin yüzüne bile bakmadı. Hepsini ötekiler yedi.</p>

  <p>Yavaş yavaş kendimi, genç sevdalıların arasına giren karaçalı gibi hissetmeye başladım. Filmlerde kızını sevdiği fakir gence vermeyen, üstüne üstlük delikanlıyı da adamlarına dövdüren kötü kalpli ağa Erol Taş‘a benzetmeye başladım.</p>

  <p>Sonunda, çaresiz kızı verdik. Daha doğrusu moruğu içgüveysi aldık. Bir iki gün sevda faslı gırla gitti. Ben, doğacak olan gudubet yavruları ne yapacağımı kara kara düşünmeye başladım. Sonra, bir baktım ki moruk it bütün gün bahçede leş gibi yatıp uyuyor. Ama yemeğe ilk o koşturuyor. Üstelik ötekileri dövüp ağızlarından lokmalarını da alıyor.</p>

  <p>Meğer, herifin derdi aşk-meşk değil, yağlı bir kapı bulup yanlamakmış. İt, şaşılığına ve morukluğuna bakmadan jigololuğa soyunmuş.</p>

  <p>“Ulan alçak!.. Bende jigolo besleyecek göz var mı?” deyip bastım sopayı… Bastım da ne oldu? Herif iplemez gözlerle yüzüme baktı, sonra da kıçını döndü. Kaçmak şöyle dursun, ayağa bile kalkmak zahmetine katlanmadı. Moruk it kaçın kurrası?.. Canı acır diye hızla vuramayacağımı çoktan çakmış.</p>

  <p>Ben de hırsımdan bahçeye gayet bet sesli ve faranjitli bir zampara daha aldım.</p>

  <div style="text-align: center;"><img alt="ayrac" src="../Images/ayrac.jpg" /></div>

  <p>Benim kızlardan biri cinsinden mi yoksa arpası fazla geldiğinden mi bilinmez, eşşek kadar büyüdü. Neredeyse üstüne binip gezeceğim. Tabii ona da mahallenin en çurçur iti abayı yaktı. Bizimkini bozdursan, o zampara itten üç tane çıkar, üstüne de çiklet verirler. Kısa, güdük, sıskalıktan karnı sırtına yapışık haline bakmadan tükenmeyen bir tecavüz gayreti içinde helak oluyor fakir. Üstten dolanmaya çalışıyor, boyu yetmiyor.</p>

  <p>Yandan çift dalıyor, altta kalıp eziliyor… Sonra da can havliyle ciyak ciyak bağırıyor. Bir keresinde duvara çıkıp üstüne atlamaya kalktı. Bizimkinin üstünde kene gibi yapışık kaldı. Ayakları da yere basmayınca, panikleyip tepe üstü yere düştü. Bir ara, bizim Bekir’in uzun iti bodurum haline acımış olacak ki, bacaklarını büküp boyunu kısalttı. Ama zampara menziline yine erişemeyince, öfkelenip kızın kıçını ısırdı. Kız da onu öyle bir dövdü ki az kaldı, itler arasında da bir aşk cinayeti işleniyordu.</p>

  <div style="text-align: center;"><img alt="ayrac" src="../Images/ayrac.jpg" /></div>

  <p>Allah’tan, yazlıktaki bütün evler dolu değil de sadece üç beş aileye rezil olmuş durumdayım. Geçen gün, bizim sarı gözlü kızla boynunda ip olan beyaz bir köpek arka bahçeden çıkıp sokağa indiler. Bu iniş bir hayli uzun sürdü. Çünkü kıç kıça yapışıktılar. Yani tipik bir fuhuş sonrası it pozisyonu…</p>

  <p>O sırada 10 yaşlarında bir velet peydah oldu.</p>

  <p>“Bu sarı köpek senin mi?” diye sordu.</p>

  <p>“Evet benim, ne olacak?” Şu aralar bir Galatasaraylı‘nın bir Fenerli’ye baktığı bakışlarla bana baktı. Sonra yalak yalak sırıtıp:</p>

  <p>“Bu beyaz erkek köpek de benim” dedi. Sonra da bir sopa bulup iki köpeğin arasına vurdu. Hayvanlar ciyaklayıp ayrıldılar.</p>

  <p>“Hayvanların canını niye yakıyorsun lan?” dedim.</p>

  <p>Bakışlarındaki küçümseme daha arttı.</p>

  <p>“Bunlar, başka türlü ayrılmazlar. Senin dişiye bir iyilik edeyim dedim” diyerek muzaffer bir kumandan edasıyla köpeğini ipinden tutup götürdü.</p>

  <div style="text-align: center;"><img alt="ayrac" src="../Images/ayrac.jpg" /></div>

  <p>Birkaç yıl önce, keçisine tecavüz eden ameleyi vurup namusunu temizleyen köylü kadını şimdi daha iyi anlıyorum. Ama ne yazık ki köylü değilim ve bende o yürek yok.</p>

  <p>Bakkala gidip gelirken o velede sık sık rastlıyorum. Yine bir damat edasıyla bana pis pis bakıp sırıtıyor. Babasını gözüm kesse ayağımın altına alıp çiğneyeceğim kopuğu!..</p>

  <div style="text-align: center;"><img alt="karikatur_25" src="../Images/karikatur_25.jpg" /></div>
</body>
</html>
