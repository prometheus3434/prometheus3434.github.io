<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Format.css" rel="stylesheet" type="text/css" />
</head>

<body>
  <h2>Marangozlukta Nam Saldım!..</h2>

  <p>Birkaç ailenin dışında tüm yazlıkçılar gittiler. Giderken çok şükür, çocuklarını da götürdüler. Artık, babalarının arabalarıyla yarış eden 14 yaşındaki keskin şoförler yok. Duran bir arabanın içine on kişi doluşup sigara ve bira içerken arabanın teybini sonuna kadar cıslaklatarak, ilk <b>oto-diskoyu</b> icat eden gençler de yok. Onların yerine, bizim tatil köyüne inşaat işçileri geldi. Her nasılsa boş kalmış eğri büğrü bayırlara, eğri büğrü beton apartmanlar dikmeye başladılar. Sabahın sekizinde başlayıp, akşamın sekizine kadar patırdıyorlar. Ben de onların yatma saatini kollayıp, ruhumun en derin köşelerinden kopup gelen marangozluk aşkımla, sabaha kadar çekiç sallıyorum. Hatta hızımı alamayıp, sivrisinekleri de çekiçle öldürdüğüm oluyor. Bizim köyün ekosu çok güzel. Çekici bir tıklatıyorum. Tepelerden bir sürü takatak geliyor.</p>

  <p>Marangozluk namım iyice yürümüş olmalı ki; artık komşu evlerden <b>acil marangozluk yardımına</b> çağrılıyorum. Elimde takım çantaları, peşimde Bekir’in itleri gidişimizi bir görseniz, küffar üstüne sefere çıktık sanırsınız. Bir mehteranımız eksik!..</p>

  <div style="text-align: center;"><img alt="ayrac" src="../Images/ayrac.jpg" /></div>

  <p>Komşuların duvarlarını elektrikli matkabımla delip, dübel yerleştiriyorum. Sonra da otomatik tornavidamla dübele soktuğum vidalara resim asıyoruz. Asılacak resimler bitse bile, duvarlara fazladan üç - dört delik daha açıp vida takıyorum. Ev sahipleri zahmet etmemem için yalvarıyorlar. Ama insan ihtiyatlı olmalı. İlerde yeni resimler alabilirler ve beni bulamayabilirler. Komşuluk böyle yardımlarla belli olur.</p>

  <p>Yaşlı bir Alman ailesi var köyde. Yazlan burada yaşıyorlar. Bizim ünlü mobilya mağazalarının birinden bir yemek masası ile dört sandalye almışlar. Çok modern bir dizayna sahip olan sandalyelere oturunca, masa insanın çene hizasına geliyor. Baltalı İlah Zagor’dan sonra Çekiçli İlah olarak nam salan ben, “Ahyaak!” diye bir nara patlatıp Alman’cıkların yardımına koştum. Sandalyelerin bacaklarına parça ekleyerek yükseltmeyi teklif ettim. Ama Bay Şvarz, masanın bacaklarını kısaltmanın daha kolay olacağını söyledi. Tabii adam akıllı… İnsanı boşuna Alman yapmazlar!..</p>

  <p>Hayatınızda bir eşyanın dört bacağını birden kısaltmayı hiç denediniz mi?.. Ben de testereyle ilk kez denedim. Bacaklardan biri, mutlaka ötekilerden daha kısa kalıyor. Diğerlerini onun hizasına getirmek için tekrar kesince, bu kez bir başka bacak ötekilere göre yine daha kısa oluyor.</p>

  <p>Şimdi Şvarz ailesinin masa şeklinde bir yer <b>yer sofraları</b> var. Yemek yiyebilmek için yer minderine oturuyorlar. Böylece onlara atalarımızın sofra kültürünü de tanıtmış oldum.</p>

  <div style="text-align: center;"><img alt="ayrac" src="../Images/ayrac.jpg" /></div>

  <p>Geçen akşam, üstüme üç kez devrilen yeni yaptığım kütüphaneyi tekrar sağlamlaştırmaya çalışırken inşaat işçilerinden biri geldi. Takım çantamı ve özellikle kerpetenimi alıp gelmemi söyledi. Kaldıkları barakaya gidip “Neresi çakılacak?” diye sordum. Çavuş:</p>

  <p>“Yok aabey!.. Bir yer çakılmayacak, Mıstaa’nın dişi çekilecek… Sen bu işlerden anlarsın… Çivi çıkarmak gibi bir şey herhal… Üstelik senin otomatik bir de kerpetenin varmış… Kurtar şu garibi acıdan… Biz de artıkın uyuyak!..” dedi. Yahu, bende bu kerpeten varken, bunlar adamı doğuma da çağırırlar… Bu inşaat işçileri zaten bir tuhaf millet…</p>

  <p>Dün, biri daktilomu görmüş… Benden bir dilekçe yazmamı rica etti. O söyledi, ben düzeltip yazdım:</p>

  <p><b>Sayın Sürmene Mahkemesi Yargıçlığı Yüksek katına.</b></p>

  <p><b>Benim, Dumbul Cemal’i kasten vurduğum, tamamen asılsızdır. Dumbul Cemal, kahvede bana küfür edip bıçak çekti. Ben de kendimi korumak için bıçağımla bacağına nişan aldım, ama karnına geldi. Ben onu vurmasam, o beni vuracaktı.</b></p>

  <p><b>Ayrıca, benim Kocabaşlar’ın Muharrem’i de kasten vurduğum asılsızdır. Muharrem, kahvede bana küfür edip bıçak çekti. Ben de kendimi korumak için, bıçağımla bacağına nişan aldım, ama, karnına geldi. Ben onu vurmasam, o beni vuracaktı. Yüksek Mahkemenizden beraatımı isterim.</b></p>

  <p><b>Zeki oğlu Sabri Sarı.</b></p>

  <p>Merakımı yenemeyip sordum:</p>

  <p>“Yahu, iki kişiyi vurmuşsun… Seni nasıl serbest bıraktılar?” “Ben, kimseyi vurmadım ki aabey… Memlekete gidince vurucam pezevenkleri!.. Tedbirim yanımda olsun diye, dilekçeyi peşin yazdırdım…”</p>

  <p>Bu yazıyı burada kesiyorum. Bekir’in itleri anlaşılan fena acıkmışlar. Kapıyı çalıp duruyorlar. Şimdi, uyku ilacı karıştırdığım akşam yemeklerini vereceğim… Sonra da dördüncü kez çöken kitaplığı yeniden çakacağım.</p>
</body>
</html>
