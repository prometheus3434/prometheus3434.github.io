<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Format.css" rel="stylesheet" type="text/css" />
</head>

<body>
  <h2>Seviyovum İşte!..<br />
  Vav mı Diyeceğin?..</h2>

  <p>Ağrılı Tahir, bir hışım bizim bahçeye daldı. Ağrılı dedimse, herhalde şehrinden değil de dağından olmalı. Selvi ağacı gibi bir boy… Kayın ağacı bir ense… Elleri fırıncı küreği kadar var. Bilekleri bacağımdan kaim.</p>

  <p>“Nerde o piç kurusu?”</p>

  <p>“Hangi piç kurusu?”</p>

  <p>“O, Mıstafa itini arıyorum. Bi tutarsam şart olsun bu sefer geberticem!.. Tövbe!.. Tövbe!..”</p>

  <p>“Nedir bu öfke be Tahir?.. Hele biraz nefeslen.”</p>

  <p>Tahir’in koştuğu, göğsünün şişme deniz yatağı gibi inip kalkmasından belli oluyordu.</p>

  <p>“Ah!.. Yakalayamadım ki namussuzu!.. Ulan bir yaştan sonra adımızı gavata çıkaracak it!..”</p>

  <p>Tahir, Mavi Yalı Sitesi’nin bekçisiydi. Saf ama babayiğit bir adamdı.</p>

  <p>“Mustafa ne yaptı ki?”</p>

  <p>“Daha ne yapsın, benim küçük kıza sulanıp duruyor.”</p>

  <p>“Amma yaptın ha!.. Mustafa, daha parmak kadar bir çocuk. Öyle işlere aklı ermez.”</p>

  <p>“ Aklı ermez de ne diye çokoperens verip sübyanın eteklerinin altına bakmaya çalışıyor?.. Üstlerine varmasam kimbilir başka neler edecek?.. Herbirkesler Mıstafa’nın kayınbabası diye bennen alay geçiyor… Adımızı, siteye türkü etti namert!..” Tahir’i zor bela sakinleştirip yolladım.</p>

  <p>“Sıvık hevif gitti mi?” diye arka bahçeden Mustafa’nın sesi geldi.</p>

  <p>“Gitti… Çık artık.”</p>

  <p>“Beni öldüvtmek için yalan sövlemiyovsun diil mi?”</p>

  <p>“Valla gitti yahu!”</p>

  <p>Mustafa, üstü başı ot içinde geldi. Belli ki otların arasına tam siper yatmıştı.</p>

  <p>“Ayıp değil mi?.. Tahir’in kızına ne haltlar etmişsin?”</p>

  <p>Tahir’in kızı lafı geçince Mustafa, elindeki çokoprensten derin bir ısırık çekti ve “Seviyovum işte… Vav mı diyeceğin?..” diye acıklı acıklı bir şarkıya başladı.</p>

  <p>“Vaay!.. Sen karasevdaya tutulmuşsun!..”</p>

  <p>“Ama kız da beni seviyov. Beni gövünce hep gülüyov. Geçen gün de kafama yumvuklan vuvdu.”</p>

  <p>“Ne biçim sevgi bu?”</p>

  <p>“Sen anlamazsın. Cilve yapıyov kız bana.”</p>

  <p>“Eh, kız da seni seviyosa mesele yok. Beraber gezer, oynarsınız.”</p>

  <p>“O Tahiv hevifi bizi nah oynatıv!.. Babasının şavap çanaana çıstımısım hevifini gövmedin mi?.. Tutsaydı beni gebevtecekti!..”</p>

  <p>“Tabii, sen zamparalığa kalkmışsın. Namusunla gidip kızı isteseydin kızmazdı.”</p>

  <p>“Kızmaz mıydı?”</p>

  <p>“Tabii kızmazdı. Kızım büyümüş de talibi çıkmış diye sevinirdi bile!..”</p>

  <p>Mustafa, derin düşüncelere daldı.</p>

  <p>“Yani, Tahiv’den kızını istesem veviv mi?”</p>

  <p>“Niye vermesin yahu? Senden iyisini mi bulacak?.. Daha şimdiden resim yapıp para kazanıyorsun. Sen, şimdi bana sevgilinle babasının resimlerini çiz. Ben de sana para vereyim. O parayla, Bakkal Ali’den şeker alıp kızın evine gidersin. Adet öyledir. Kız istemeye giderken şeker götürülür.”</p>

  <p>“Şekev götüvünce vevivlev haa!”</p>

  <p>“Şıp diye verirler. Ama Tahir’e, seni benim gönderdiğimi söyleme. Sorarsa, babam Erol Usta gönderdi dersin.”</p>

  <div style="text-align: center;"><img alt="ayrac" src="../Images/ayrac.jpg" /></div>

  <p>Erol Usta günlerdir ortalıkta görünmüyor. Bir rivayet, Marmara Ereğlisi’nde inşaat işi almış.</p>

  <div style="text-align: center;"><img alt="mustafa_03" src="../Images/mustafa_03.jpg" /></div>
</body>
</html>
