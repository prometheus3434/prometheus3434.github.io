<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Format.css" rel="stylesheet" type="text/css" />
</head>

<body>
  <h2>Efendiler!… Vekil, Başvekil, hatta köşe yazarı olabilirsiniz… Ama marangoz olamazsınız!</h2>

  <p>Çok ünlü bir köşe yazarı olan arkadaşımı, Silivri’deki eve iftara davet ettim, (iznini almadığım için adını veremeyeceğim.) ikimiz de oruç tutmayız ama iftar sofrasının tadı bir başka oluyor. Marangozluğum kadar olmasa bile, aşçılığım da yedi düvele nam salmıştır. Köşe yazarı arkadaşım, iftar saatinden epeyce erken geldi. Eve girmeden:</p>

  <p>“Kapıdaki araba senin mi?” diye sordu.</p>

  <p>“Evet, tekrar gazetede çalışmaya başlayınca, araba almak zorunda kaldım.”</p>

  <p>“Ama yanlış araba seçmişsin. Otomatik vitesli, ABS frenli, emniyet yastıklı bir Honda alacaktın.”</p>

  <p>“Bu da zaten otomatik vitesli, ABS frenli, emniyet yastıklı bir Honda…”</p>

  <p>“Evet ama bu 1600 motor… Sen, pek iyi sürücü olmadığın için, 1300 motorlusunu alacaktın. Daha küçük olduğundan, kullanımı kolaydır.” Bahçeden geçerken gözü, miskin miskin uyuklayan Bekir’in itlerine takıldı.</p>

  <p>“Hımm… Bunların cinsi Gordon Sater’le Çoban karışımı… Yalnız şu küçük olan Puanter…”</p>

  <p>“Ne Puanteri yahu!… Üstünde puan, muan yok…”</p>

  <p>“Tabii… O kadar pisler ki, puanlar görünmüyor. Köpeklerine iyi bakmıyorsun. Güller de kötü budanmış!..”</p>

  <p>“Ben budamadan anlamam. Ressam Hasan Bey’in bahçevanı kesmişti.” Köşe yazarı arkadaşım, paltosunu çıkarırken hafif alaycı:</p>

  <p>“Eee!.. iftar için neler döktürdün bakalım?” diye sordu.</p>

  <p>“Düğün çorbası, hünkâr beğendi, bademli pilav, zeytinyağlı ayşekadın ve cevizli güllaç… Yani, Ramazan dolayısıyla sırf Osmanlı mutfağı üstüne çalıştım.”</p>

  <p>“Bir kere bademli pilav Osmanlı değil İran yemeğidir. Sonra da bademli pilavın yanına bademli kayısı hoşafı gider. Çünkü güllaçtaki ceviz ve pilavdaki badem, protein yapıları nedeniyle arka arkaya yenmez. Allah bilir, patlıcanı da fırında pişirmişsindir!..”</p>

  <p>“Olur mu canım!.. Kömür ateşinde közledim.”</p>

  <p>“Ezerken belki mikser kullanmışındır…”</p>

  <p>“Lif lif olana kadar vallahi çatalla ezdim!”</p>

  <p>“Pekii, beğendiye hangi peyniri rendeledin?”</p>

  <p>“Eski ve yağlı bir kaşarı tam üç gün açıkta kurutup rendeledimdi…”</p>

  <p>“Bekliyordum zaten!.. Kaşar tuzlu olduğundan beğendiye koyduğun sütün doğal şekerini mahveder. Aklında bulunsun, bundan sonra gravyer peyniri rendele… Biz, gravyer diyoruz ama bu peynir İsviçre ve Fransız buluşu olduğundan, aslında adı gruyerdir. Almanlar da keyze gravizert derler.” köşe yazarı arkadaşım, otururken dışalım ve dışsatım arasındaki diferanstan, emisyon hacminden, pariteden, ekonomik trend gibi kafamın oldum olası hiç almadığı bir sürü deyimden söz ettiğin için lafa karışmadım.</p>

  <p>“Evin tabanı büyük ama ev küçük… Bizim mimarlar, Osmanlı çadır kültüründen geldikleri için hâlâ ev yapmasını beceremiyorlar… Bu çalan Çaykovski’nin Re Minör Keman Konçertosu… Ama ucuz olsun diye, Bulgar Devlet Orkestrası‘nın çaldığı sidiyi almışsın. Nefesli sazlar çok forte… Ayrıca kemancı ikinci sınıf!.. Viyolonistin iyisi kadans kısmında belli olur. Zaten ekolayzırı yanlış ayarlamışsın ve setinin amplifikatörü cızırtı yapıyor. Bugünkü köşe yazımı okudun mu?”</p>

  <p>“Okumaz olur muyum?.. Köşe yazarları da artık ufaktan komikliğe soyundukları için, mesleğim gereği mecburen çoğunuzu okuyorum.”</p>

  <p>Biraz burulduysa da renk vermedi.</p>

  <p>“Yazımdaki inceliğin farkına vardın mı?”</p>

  <p>“Hangi inceliğin?”</p>

  <p>“Çiller’in malvarlığı konusundaki aklanmasıyla, Susurluk skandalının kapatılmak istenmesindeki paralelliğin?”</p>

  <p>“Bravo vallahi!.. Benim hiç aklıma gelmemişti…”</p>

  <p>“Yalnız senin değil, Türkiye’deki kimsenin aklına gelmemişti… Bugün gazetenin telefonları ve faksları kilitlendi.”</p>

  <p>“İdare mi kilitledi?.. Herhalde, uluslararası fazla telefon görüşmesi yapıyordun…”</p>

  <p>“Avanaklığı bırak!.. Okurlarım kilitledi… Duvardaki bu resimleri sen mi yaptın?”</p>

  <p>“Görmüyor musun, altında nal kadar imzam var!..”</p>

  <p>“Görüyorum tabii. Ama sorumdaki inceliği fark edemedin… imza senin olabilir… Ama renkler Van Gogh’un, kompozisyon Rubens’in, fırça işçiliği de Döga’nın… Resim yapmak zor iştir azizim… Öyle, pırt diye karikatür çizmeye benzemez!.. Zaten, son karikatürlerin de eski yırtıcılığını kaybetti… Ama sen de haklısın. Karikatür çizmek için yaşın geçkin sayılır. Mizah da futbol gibi genç adam işidir. Hakan ve Oktay’ın golcülükleri, gençliğin verdiği yırtıcılıktandır.”</p>

  <p>“Peki, 32 yaşındaki Haci necilik oluyor?”</p>

  <p>“O vurucu bir adam. 90 dakikalık maçın 10 dakikasını oynar. Ama vurdu mu, skoru değiştirir. Ama, Fatih Terim, adamı yanlış yerde oynatıyor. İç kulvarda ve Hakan’ın arkasında değil, sol açıkta ve karşısında oynatmak. Çünkü Hakan, karşıdan gelen ortalara çok iyi yükselip kafa vuran bir futbolcu… Zaten Fatih, eski bir savunma futbolcusu olduğu için hücum duyusu ve organizasyonu gelişmemiştir…”</p>

  <p>Köşe yazarı arkadaşım, sigara paketini ve çakmağını çıkarıp geçen hafta dişbudaktan yaptığım sehpaya koydu.</p>

  <p>“Bu sehpa sallanıyor yahu… Bacaklarının boyu eşit değil” dedi. Deyince de benim sağ pazumu bir titreme, kalan mevcut dişlerimi de bir gıcırdama aldı.</p>

  <p>“Sen hiç ömründe, bütün bacakları aynı anda yere basabilen sehpa gördün mü?.. Bunların hepsi sallanır be!..”</p>

  <p>“Ama eskiden sallanmazlardı… Nerede o eski sanatkâr marangozlar?”</p>

  <p>“Bana bak!.. Karikatürcülüğümü beğenmeyebilirsin. Ressamlığımı küçümseyebilirsin. Hatta, aşçılığımla da dalga geçebilirsin… Ama marangozluğuma laf söyletmem arkadaş!..”</p>

  <p>“Ay, bunu sen mi yaptın?”</p>

  <p>“Köşe yazarı olduğun için, madem her şeyden anlıyorsun… Sıkıysa sallanmayan bir sehpa yap da göreyim. Beceremezsen, iftar, miftar yok!.. Gidip köftecide ziflenirsin!..”</p>

  <p>“Yaparım be, ne olmuş yani?.. Ama malzeme yok…”</p>

  <p>“Hahhaaayt!… Şimdi ayvayı sap tarafından yedin!” diye bir pehlivan narası koparıp yan odaya koştum. Keyfimden şarkılar söyleyerek elektrikli testere, delgi makinesi, rende, kerpeten, çekiç, çivi, vida ve tahta tüm edevatı önüne yığdım.</p>

  <p>“Aklın varsa iftara kadar bitirirsin. Yoksa iftarı tek başıma yapmak zorunda kalacağım!”</p>

  <p>Köşe yazarı arkadaşım, ceketini çıkarıp işe girişti. <b>Sehpayı yapıp iftara yetiştirdi. Üstelik sehpa sallanmıyordu da…</b></p>

  <p>“Eveet… Fena değil… Ama bakalım sağlam olmuş mu?” dedim ve sehpayı alıp kafasına geçirdim.</p>

  <p>“Gördün mü?.. Bak daha ilk vuruşta paralandı. Demek ki sağlam yapamamışsın!..”</p>

  <p>“Sehpa sağlamdı… Ama benim kafam, daha sağlamdır!” deyip bayıldı.</p>

  <p>Arkadaşım kafası sarılı olarak evinde yattığı için bir haftadır köşe yazılarını yazamıyor. Buna rağmen, yazıları yine de her gün çıkıyor. Eski yazılarını yayınlıyorlarmış. Ama, okurların fark ettiğini sanmıyorum. Çünkü, köşe yazarı arkadaşım evirip çevirip, her gün aynı şeyleri yazıyordu zaten.</p>

  <div style="text-align: center;"><img alt="karikatur_16" src="../Images/karikatur_16.jpg" /></div>

  <div style="text-align: center;"><img alt="karikatur_17" src="../Images/karikatur_17.jpg" /></div>

  <div style="text-align: center;"><img alt="karikatur_18" src="../Images/karikatur_18.jpg" /></div>

  <div style="text-align: center;"><img alt="karikatur_19" src="../Images/karikatur_19.jpg" /></div>
</body>
</html>
