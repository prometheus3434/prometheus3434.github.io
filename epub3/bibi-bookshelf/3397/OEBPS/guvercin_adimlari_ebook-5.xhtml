<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>guvercin_adimlari_ebook-5</title>
    <meta http-equiv="Content-Type" content="text/html; charset=utf-8" />
  

</head>
  <body id="guvercin_adimlari_ebook-5" xml:lang="tr-TR">
		<div>
			<p><br /><br /><br /></p>
			<p id="_idParaDest-4"><st c="0">Yardım Güzel Şey</st></p>
			<p><br /><br /><br /></p>
			<p><st c="17">Az sonra kapıda bir tıkırtı... </st><st c="49">Kulak kabartıyor Gözde Hanım. </st><st c="79">Kilidin içinde dönen anahtarın sesi duyuluyor. </st><st c="126">Yavuz Bey’le Erol’un bu kadar erken dönmelerine bozuluyor aslında. </st><st c="193">Kapıya doğru yürürken, “Aman be Yavuz, acelen neydi bu kadar? </st><st c="255">Aklına ne geldi yine?” diye mırıldanıyor.</st></p>
			<p><st c="296">Kapı açıldığı anda ise ağzı bir karış açık kalıyor. </st><st c="349">Bakıyor ki Erol baştan ayağa sırılsıklam. </st><st c="391">“N’oldu böyle!” diye bağırıyor kendini tutamayıp. </st><st c="441">Kocasına çeviriyor bakışlarını. </st><st c="473">Yavuz Bey de beline kadar ıslanmış meğerse. </st><st c="517">Yüzü ise kıpkırmızı. </st><st c="538">Utançtan mı, öfkeden mi, anlamak olanaksız. </st><st c="582">Başlarına bir şey geldiği ortada.</st></p>
			<p><st c="615">“Önemli bir şey yok,” diyor Yavuz Bey.</st></p>
			<p><st c="654">“Nasıl bir şey yok! </st><st c="675">Bu haliniz ne peki?”</st></p>
			<p><st c="695">Sesi holde öylesine yankılanıyor ki az sonra komşular toplanacak diye çekiniyor bir yandan da. </st><st c="791">Oğlunu kucaklamak istiyor bu arada, fakat çocuğun her yeri ıslak. </st><st c="857">Yavuz Bey iki adım atıp içeri giriyor. </st><st c="896">“Burada değiştirelim üzerini,” diyor zor anlaşılır bir sesle. </st><st c="958">“Su temiz değildi.”</st></p>
			<p><st c="977">“Ne suyu bu? </st><st c="991">Ne yani? </st><st c="1000">Ne?”</st></p>
			<p><st c="1004">“Havuza düştü,” diyor Yavuz Bey. </st></p>
			<p><st c="1038">“Havuza mı? </st><st c="1050">Kış günü havuzu nereden buldunuz Allah aşkına?”</st></p>
			<p><st c="1097">“Sorma. </st><st c="1106">Oldu bir şanssızlık işte. </st><st c="1132">Anlatırım şimdi.”</st></p>
			<p><st c="1149">“Tövbe ya Rabbim, tövbe...”</st></p>
			<p><st c="1177">Yavuz Bey kapıyı kapattıktan sonra kendi ayakkabılarını ve çoraplarını çıkarıyor aceleyle. </st><st c="1269">Ardından da Erol’u soymakta olan karısına yardım etmeye çalışıyor. </st><st c="1336">Orasından burasından çekiştirerek çocuğun giysilerini çıkarırlarken Gözde Hanım bir anda fırlıyor, koşar adımlarla içeriye gidip kocaman bir havluyla dönüyor. </st><st c="1495">Bu sırada Yavuz Bey de Erol’un tüm giysilerini çıkarmayı başarıyor. </st><st c="1563">Güzelce sarıp sarmalıyorlar çocuğu. </st><st c="1599">Erol sesini çıkarmıyor, fakat dokunsan ağlayacak durumda. </st></p>
			<p><st c="1657">Evdeki telaşı GÜVERCİN ekibi de duyuyor. </st><st c="1698">Önce İlkay çıkıyor dışarı. </st></p>
			<p><st c="1725">“Ne oluyor anne? </st><st c="1742">Niye koşup duruyorsunuz? </st><st c="1767">Bu da ne? </st><st c="1777">Erol’a bir şey mi oldu baba?”</st></p>
			<p><st c="1806">“Havuza düştü,” diyor bir kez daha Yavuz Bey. </st><st c="1853">“Neredeyse boğulacaktı.”</st></p>
			<p><br /></p>
			<p><st c="1877">Gözde Hanım ilk sarsıntıyı atlattığı için sinirlenmeye başlıyor. </st><st c="1943">Aklından geçenleri dilinin ucuna getirmemeye çalıştığını sen de tahmin ediyorsun. </st></p>
			<p><br /></p>
			<p><st c="2025">Arman ile Berfin ise köşede sessizce bekliyor. </st><st c="2072">İçlerindeki yabancılık duygusuna olağandışı bir durumun eklenmesi, evdeki ortamın iyice bulanıklaşmasına yol açıyor.</st></p>
			<p><st c="2188">“Sen neredeydin Yavuz? </st><st c="2212">Nasıl görmedin?” diyor Gözde Hanım.</st></p>
			<p><st c="2247">“Nerede olacağım, yanındaydım canım. </st><st c="2285">Bir anda olup bitti her şey. </st><st c="2314">Telefon çaldı o sırada. </st><st c="2338">Cebimden çıkarıp da açtığımı hatırlıyorum. </st><st c="2381">Daha iki cümle etmemiştik, bir döndüm, Erol yok. </st><st c="2430">On metre kadar ötede havuz vardı. </st><st c="2464">Parkın küçük havuzu var ya, orası. </st><st c="2499">Suyunu da azaltmışlar biraz. </st><st c="2528">Karşıdan bir şey görünmüyordu. </st><st c="2559">Ses falan da duymadım üstelik. </st><st c="2590">Neyse ki içine bakmayı akıl ettim. </st><st c="2625">Ne çabuk gitmiş oraya, anlamadım. </st><st c="2659">Atladım hemen. </st><st c="2674">Hepsi on beş yirmi saniyelik bir şey. </st><st c="2712">O kadar kısa.”</st></p>
			<p><st c="2726">“Çok su yuttu mu acaba?”</st></p>
			<p><st c="2751">“Yok canım, ne su yutması? </st><st c="2779">Gittiğimde ayaktaydı zaten. </st><st c="2807">Dengesini kaybetmemiş çok şükür. </st><st c="2840">Su da omzuna kadar geliyordu ancak.”</st></p>
			<p><st c="2876">“İlk düştüğünde yutmuş olabilir ama...”</st></p>
			<p><st c="2916">“Sanmam. </st><st c="2926">Öksürme, kızarma gibi şeyler olmadı çünkü. </st><st c="2969">Kaptığım gibi kenara oturttum. </st><st c="3000">Birkaç kişi yardıma geldi hemen. </st><st c="3033">Kendimizi çabucak toparladık. </st><st c="3063">Taksicilerin almaması canımı sıktı yalnızca. </st><st c="3108">Üstümüz başımız ıslak diye. </st><st c="3136">İyi ki birinin minibüsü varmış yakında, yük taşıyanlardan. </st><st c="3195">Kapıya kadar getirdiler.”</st></p>
			<p><st c="3220">“Ayağı mı kaydı acaba?”</st></p>
			<p><st c="3244">“Herhalde. </st><st c="3256">Öyle bir şey söylemiyor gerçi.”</st></p>
			<p><st c="3287">“Neyse, üstüne gitmeyelim şimdi.”</st></p>
			<p><st c="3321">Gözde Hanım önünde kaskatı dikilen Erol’u kurulamayı bitiriyor bu sırada. </st><st c="3396">Kucaklayıp içeriye götürüyor. </st><st c="3426">Koltuğa oturtup kalın bir battaniye örtüyor üstüne. </st><st c="3478">“Üşüyor musun oğlum?”</st></p>
			<p><st c="3499">Erol kafasını iki yana sallıyor. </st><st c="3533">İçini çekiyor aynı anda. </st><st c="3558">“Çok mu ağladı?” diye soruyor Gözde Hanım. </st></p>
			<p><st c="3601">“Eh, korktu tabii o da. </st><st c="3625">Baksana, kendine gelemedi bir türlü.”</st></p>
			<p><st c="3662">Gözde Hanım bir daha kapanıyor oğlunun üzerine. </st><st c="3711">Battaniyeye kendi sıcaklığını da eklemeye çalışıyor. </st><st c="3764">Moral verici şeyler söylüyor arka arkaya. </st><st c="3806">Ancak Erol’un toparlanması zaman alacak gibi. </st></p>
			<p><st c="3852">“Bu kadarına da şükür!” diyor Gözde Hanım. </st><st c="3895">“Daha kötüsü olabilirdi. </st><st c="3920">Çok şükür. </st><st c="3931">Verilmiş sadakamız varmış. </st><st c="3958">Ben şimdi bir çorba yapayım. </st><st c="3987">Sen de güzelce yıka benim canım oğlumu. </st><st c="4027">Tamam mı yavrucum? </st><st c="4046">Yıkasın mı baban seni?”</st></p>
			<p><st c="4069">Erol başını sallamakla yetiniyor. </st><st c="4104">Bunun üzerine Arman ve Berfin usulca çekiliyorlar. </st><st c="4155">İlkay da şaşkınlığını yeni yeni atıyor üzerinden. </st><st c="4205">Kardeşine sarılmak istiyor. </st><st c="4233">Gözde Hanım kenara çekilip yol veriyor. </st><st c="4273">İlkay kucaklıyor kardeşini. </st><st c="4301">“Korkma sakın. </st><st c="4316">Korkma. </st><st c="4324">Geçti bak. </st><st c="4335">Geçti. </st><st c="4342">Şimdi babam şahane bir banyo yaptıracak sana. </st><st c="4388">Canavar gibi olacaksın. </st><st c="4412">Tamam mı?” diyor. </st><st c="4430">Erol ilk kez gülümsüyor, “Tamam,” diyor yavaşça.</st></p>
			<p><st c="4478">Berfin ve Arman evdeki bu kargaşadan etkileniyorlar ister istemez. </st><st c="4546">İçlerinden tabaklarına dokunmak bile gelmiyor. </st><st c="4593">Yaşamın olağan akışı bozuldu çünkü. </st><st c="4629">Kendilerini günlük yaşantının kucağına atmaktan başka bir şey düşünmemeye başlıyorlar. </st><st c="4716">Farklı evlerde büyümüş olmalarına karşın ikisi de aynı davranışı gösteriyor. </st><st c="4793">Yazdıkları komutlar da istedikleri kadar işlevsel değil zaten. </st><st c="4856">Robota ne hız kazandırabiliyorlar ne de yeni bir hareket. </st><st c="4914">“Toparlanalım,” diyor Berfin. </st><st c="4944">“Bugünlük yeter.”</st></p>
			<p><st c="4961">İlkay karşı çıkıyor hemen. </st><st c="4989">“Durun yahu! </st><st c="5002">Nereye? </st><st c="5010">Oturup konuşalım azıcık. </st><st c="5035">Çok erken daha.”</st></p>
			<p><st c="5051">“Bu telaş yeterince yorucu zaten. </st><st c="5086">Bir de biz dolanmayalım ayakaltında.”</st></p>
			<p><st c="5123">“Sizin zararınız yok canım. </st><st c="5152">Hiç zararınız yok.”</st></p>
			<p><st c="5171">“Annemin buraya gelmesi uzun sürebilir. </st><st c="5212">Trafik yoğunlaşmaya başlamıştır belki de.”</st></p>
			<p><st c="5254">“Buna gerek yok ki. </st><st c="5275">Babam bırakır sizi.”</st></p>
			<p><st c="5295">“Yok, yok!” diyor Berfin. </st><st c="5322">“Biz gideriz. </st><st c="5336">Gelirken öyle konuşmuştuk üstelik. </st><st c="5371">Annem telefon bekliyor.” </st></p>
			<p><st c="5396">“Hiçbir şey yememişsiniz. </st><st c="5422">Yememişsiniz hiçbir şey.”</st></p>
			<p><st c="5447">“Başka zaman,” diyor Berfin. </st></p>
			<p><st c="5477">“Başka zaman dediğin kim bilir ne zaman?”</st></p>
			<p><st c="5518">“Uzun sürmez bence. </st><st c="5539">Baksana, bu yarışma bizi birbirimize yapıştıracak gibi görünüyor.”</st></p>
			<p><st c="5605">O sırada Arman’ın telefonu çalıyor. </st><st c="5642">Ayağa kalkıp köşeye doğru yürüyor. </st><st c="5677">Konuşmasından anlaşılıyor ki arayan babası. </st><st c="5721">Berfin sessizliği bozarak Arman’ın rahat konuşması için ortam yaratmak istiyor. </st></p>
			<p><st c="5801">“Erol’a bir daha bak istersen?” diyor İlkay’a, sesini alçaltarak. </st></p>
			<p><st c="5867">İlkay bu kez gönülsüz. </st><st c="5890">“Demin çok iyiydi. </st><st c="5909">Korkusu da geçiyor yavaş yavaş. </st><st c="5941">Düzelir o, düzelir,” diyor istifini bozmadan. </st><st c="5987">Bu sözler Berfin’i oldukça rahatlatıyor. </st><st c="6028">Erol iyiyse, Gözde Hanım ve Yavuz Bey’le vedalaşmak daha kolay olacak çünkü. </st><st c="6105">Karmakarışık duygular taşıyan insanlarla sağlıklı bir ilişki kurmak o kadar zor ki. </st><st c="6189">Üstelik evin her köşesine sinmiş olan tedirginliğin izleri kendini belli ediyorken...</st></p>
			<p><st c="6274">Bu arada Arman yavaş adımlarla arkadaşlarına yaklaşmaya başlıyor. </st><st c="6341">Yüzündeki gerginlik uzaktan bile belli ediyor kendini. </st><st c="6396">“Tamam baba,” diyor bir yandan, “bakarız şimdi. </st><st c="6444">Tamam, haber veririm sana da. </st><st c="6474">Hadi, görüşürüz.”</st></p>
			<p><st c="6491">Telefonu kapatır kapatmaz İlkay’a dikiyor gözlerini. </st><st c="6545">Bir süre öylece bakıyor. </st></p>
			<p><st c="6570">Önce Berfin atılıyor. </st><st c="6592">“Ne oldu?”</st></p>
			<p><st c="6602">Arman söyleyeceklerini ölçüp biçmeye çalışıyor o sırada. </st><st c="6660">Gözlerinde söze nereden başlayacağını bilememenin kararsızlığı var. </st><st c="6728">Bu gibi durumlarda zaman öyle hızlı geçiyor ki insan aklına gelen ilk cümleyi söylemekten başka çare bulamıyor:</st></p>
			<p><st c="6839">“Erol nerede?” </st></p>
			<p><st c="6855">“İçeridedir herhalde.”</st></p>
			<p><st c="6877">“Uyudu mu yoksa?”</st></p>
			<p><st c="6895">“Bilmem ki.”</st></p>
			<p><st c="6908">“Gidip bir baksana. </st><st c="6929">Uyumaya falan kalkmasın!” </st></p>
			<p><st c="6955">Elinde olmadan sesini yükseltiyor Arman. </st><st c="6996">Sonra da aceleciliğini anlayıp bir alt perdeye iniyor. </st><st c="7051">“Hadi, durma ama... </st><st c="7071">Bak bakalım, halinde bir değişiklik var mı? </st><st c="7115">Dudakları, elleri falan morarmış mı?”</st></p>
			<p><st c="7152">İlkay’ın gözleri kocaman açılıyor. </st><st c="7188">“Niye morarsın ki? </st><st c="7207">Neden ki?”</st></p>
			<p><st c="7217">“Şey... </st><st c="7226">babam hastanenin acil servisinde çalışıyor da... </st><st c="7275">Anlattım şimdi Erol’un başına gelenleri. </st><st c="7316">Kafamı karıştıran şeyler söyledi. </st><st c="7350">Böyle durumlarda çok dikkatli olmak gerekirmiş. </st><st c="7398">Her şey geçti diye rahat davranmasınlar, sık sık kontrol etsinler; dudaklarında, parmaklarında morarma olursa hemen hastaneye götürsünler, aman ha, falan dedi. </st><st c="7558">Ben de merak ettim doğrusu. </st><st c="7586">Erol’da var mı acaba öyle şeyler? </st><st c="7620">Bir sıkıntı olmasın sonra. </st><st c="7647">Annenlere söylesek mi?”</st></p>
			<p><br /></p>
			<p><st c="7670">İlkay fırlıyor yerinden. </st><st c="7696">Ardından Berfin de... </st><st c="7718">Bir süre sonra Arman da eli kolu bağlı beklemenin anlamsız olduğunu düşünüp arkadaşlarının peşinden gidiyor. </st></p>
			<p><st c="7827">“Anne! </st><st c="7834">Anne! </st><st c="7840">Erol ne yapıyor?” diye bağırıyor İlkay.</st></p>
			<p><st c="7879">Gözde Hanım ortalıkta görünmüyor. </st><st c="7914">Kısa bir sessizliğin ardından Yavuz Bey çıkıyor yatak odasından. </st><st c="7979">Yeni duş almış, belli. </st><st c="8002">Kirli sulardan arınmanın verdiği rahatlık var üzerinde. </st><st c="8058">Çocukları telaş içinde görünce şaşırıyor. </st><st c="8100">“Hayrola yavrum?”</st></p>
			<p><st c="8117">“Erol’un dudakları nasıl baba? </st><st c="8149">Mavileşmiş olmasın sakın. </st><st c="8175">Şey... </st><st c="8182">mor olmasın yani. </st><st c="8200">Çok tehlikeliymiş. </st><st c="8219">Çok tehlikeliymiş. </st><st c="8238">Ellerine de bakalım.”</st></p>
			<p><st c="8259">Yavuz Bey duyduklarını iyice anlamaya çalışıyor. </st><st c="8309">Berfin ve Arman’ın da İlkay’ın hemen arkasında dikilip meraklı gözlerle kendisine bakıyor olması, hayra alamet değil. </st><st c="8427">Bu sırada Gözde Hanım çıkıyor ortaya. </st><st c="8465">Kendisine de açıklama yapılmasını isteyen bakışlarla süzüyor karşısındakileri. </st></p>
			<p><st c="8544">“Affedersiniz, bir şey söyleyeceğim,” diyor Arman, “babam sağlık teknisyeni benim. </st><st c="8627">Bir hastanenin acil servisinde çalışıyor. </st><st c="8669">Az önce konuştuk da... </st><st c="8692">Erol’a dikkat etmemizi söyledi. </st><st c="8724">Keşke bir hastaneye gitselerdi, dedi. </st><st c="8762">Sonradan bazı sorunlar çıkabilirmiş çünkü.” </st></p>
			<p><st c="8806">İlkay koşarak kardeşinin yanına gidiyor. </st><st c="8847">Erol’u beklediğinden bitkin görüyor gerçekten. </st><st c="8894">İyice inceliyor ellerini, yüzünü. </st><st c="8928">Çoraplarını çıkarıyor aceleyle, ayaklarına bakıyor. </st><st c="8980">İçeriden gelen konuşmaları yarım yamalak duyuyor. </st></p>
			<p><st c="9030">“Uykusu gelse bile uyutmasınlar, dedi babam. </st><st c="9075">Bazen oluyormuş böyle. </st><st c="9098">Ciğerlerinde su kalmışsa eğer...” diye sözlerini sürdürüyor Arman. </st></p>
			<p><st c="9165">“Bir baktırsanız,” diyor yavaşça Berfin. </st><st c="9206">“Ne olur ne olmaz diye...”</st></p>
			<p><st c="9232">İlkay daha fazla dayanamayıp fırlıyor dışarı. </st><st c="9279">“Hastaneye gidelim baba! </st><st c="9304">Hastaneye gidelim!”</st></p>
			<p><st c="9323">“Dur oğlum. </st><st c="9336">Yavaş.”</st></p>
			<p><st c="9343">Yavuz Bey sokuluyor bu kez Erol’a. </st><st c="9379">Dikkatle incelemeye başlıyor. </st><st c="9409">Gözde Hanım ise telefonunu arayıp buluyor ve boğulma olaylarını araştırmaya başlıyor hemen. </st><st c="9501">Bir gözü de Erol’da. </st></p>
			<p><st c="9522">Erol bitkin ama hastanelik bir durumu yok gibi. </st><st c="9570">Bu yüzden Yavuz Bey oldukça soğukkanlı. </st><st c="9610">Hatta bir ara Berfin’le Arman’a dönüp, “Oturun şöyle çocuklar. </st><st c="9673">Ayakta kaldınız siz de...” diyor. </st><st c="9707">Başka zaman olsa çocuklar bu önerinin tadını çıkaracaklar ama onların da kafası karışık henüz.</st></p>
			<p><st c="9801">Bu sırada Arman’ın telefonu bir daha çalıyor. </st><st c="9848">Arayan yine babası. </st><st c="9868">Erol’un durumunu merak ettiği belli. </st><st c="9905">Arman kısaca anlatıyor yapılanları. </st><st c="9941">“Bir morarma yok baba. </st><st c="9964">Fakat uykusu var sanki. </st><st c="9988">Hareket etmekte zorlanıyor,” diyor. </st><st c="10024">“Annesini ya da babasını verir misin bana?” diyor telefondaki ses. </st><st c="10091">“Hangisi uygunsa...” </st></p>
			<p><st c="10112">Arman çekinerek de olsa Yavuz Bey’e yaklaşıyor, fakat son anda karar değiştirip Gözde Hanım’a uzatıyor telefonu.</st></p>
			<p><st c="10224">“Babam konuşmak istiyor.”</st></p>
			<p><st c="10250">Gözde Hanım elleri titreyerek telefonu kavrıyor. </st><st c="10300">Dili damağı birbirine yapışmış durumda. </st><st c="10340">Kiminle konuştuğundan çok, duyacağı cümleler ilgilendiriyor onu.</st></p>
			<p><st c="10404">“Alo! </st><st c="10411">Buyurun!”</st></p>
			<p><st c="10420">“Merhaba hanımefendi. </st><st c="10443">Ben Arman’ın babasıyım. </st><st c="10467">Adım Nazar.”</st></p>
			<p><st c="10479">“Buyurun Nazar Bey.” </st></p>
			<p><st c="10501">“Geçmiş olsun öncelikle.”</st></p>
			<p><st c="10526">“Sağ olun.”</st></p>
			<p><st c="10538">“Arman’ın söylediğine göre çocuğunuz havuza düşmüş. </st><st c="10591">Öyle mi?”</st></p>
			<p><st c="10600">“Evet.”</st></p>
			<p><st c="10608">“Kaç yaşında?”</st></p>
			<p><st c="10623">“Dört.”</st></p>
			<p><st c="10631">“Bakın, her şey yolunda olabilir ama ben yine de birkaç uyarıda bulunmak istiyorum. </st><st c="10716">Bilgiçlik yaptığımı düşünmeyin lütfen. </st><st c="10755">Böyle küçük yaşlarda geçirilen boğulma tehlikesinden sonra alınması gereken bazı önlemler vardır. </st><st c="10853">Benzer olaylara tanık olduk çünkü. </st><st c="10888">Kişinin sağ salim kurtulmasına sevinirken kimi belirtileri gözden kaçırabiliyor insanlar. </st><st c="10978">Siz de çocuğunuzun su yutmadığını, yutsa da çıkardığını düşünüyor olabilirsiniz. </st><st c="11059">Oysa içeride kalan azıcık su bile, zamanla ciğerlerinde ödem oluşturabilir. </st><st c="11135">Ciddi bir durumdur bu. </st><st c="11158">Bana kalırsa, bir hastaneye götürün derim. </st><st c="11201">İçiniz rahatlar hiç olmazsa.”</st></p>
			<p><st c="11230">“Anladım Nazar Bey,” diyor Gözde Hanım, “çok teşekkür ederim. </st><st c="11293">Umarım öyle bir şey yoktur, ama aklımızda bulunsun. </st><st c="11345">Sağ olun.”</st></p>
			<p><st c="11355">Fazladan tek sözcük konuşmak istemiyor gibi hali var. </st><st c="11410">Telefonu Arman’a veriyor yeniden. </st><st c="11444">Nazar Bey’in sözlerini aktarmak için kocasına dönüyor, ancak Yavuz Bey’in bakışlarının telefona kilitlenmiş olduğunu görünce iyice huylanıyor. </st></p>
			<p><st c="11587">“Ne oldu Yavuz? </st><st c="11603">Bir şey mi buldun?”</st></p>
			<p><st c="11622">Karısının yarım bırakmak zorunda kaldığı araştırmayı sürdürmekte olan Yavuz Bey sessiz. </st><st c="11711">Parmağını kaldırıp “bir dakika” gibilerden işaret yapıyor yalnızca. </st><st c="11779">Bunun üzerine Erol’un yanına gidiyor Gözde Hanım. </st><st c="11829">Nazar Bey’in dediklerine benzer bir bulgu var mı yok mu, onu belirlemeye çalışıyor. </st><st c="11913">Yavuz Bey’in yaklaştığını hissedince de dönüp bakıyor. </st><st c="11968">Kocaman bir yutkunmanın ardından telefonu Gözde Hanım’a uzatıyor Yavuz Bey. </st></p>
			<p><st c="12044">“Şunları okur musun? </st><st c="12065">Adamın dediğine benzer bir şey varmış gerçekten. </st><st c="12114">Oyalanmasak iyi olacak. </st><st c="12138">Ben hazırlanıyorum. </st><st c="12158">Gidelim hemen.”</st></p>
			<p><st c="12173">Gözde Hanım dikkatle okuyor ekrandakileri. </st><st c="12217">Başka sayfalara geçiyor çabucak. </st><st c="12250">Bu sırada GÜVERCİN ekibinin morali de iyice bozuluyor. </st><st c="12305">Olan biteni izlemekten başka bir şey gelmiyor ellerinden. </st><st c="12363">Ortam öylesine gergin ki söylenecek her söz, zaman kaybına yol açacak sanki. </st></p>
			<p><st c="12440">Gözde Hanım hızla kalkıyor Erol’un yanından. </st><st c="12485">Kocasıyla aynı sonuca vardığı belli. </st><st c="12522">İlkay’a dönüyor çabucak. </st><st c="12547">“Biz hastaneye gidiyoruz oğlum. </st><st c="12579">Sen arkadaşlarınla kal. </st><st c="12603">İşimiz uzarsa ararım. </st><st c="12625">Anlaştık mı?”</st></p>
			<p><st c="12638">İlkay’ın başka bir seçeneği düşünecek hali zaten yok. </st><st c="12693">“Merak etme anne. </st><st c="12711">Erol iyi olsun da...” diyebiliyor güçlükle. </st><st c="12755">İçindeki korku her geçen saniye büyüyor.</st></p>
			<p><st c="12795">Gözde Hanım’la Yavuz Bey kaşla göz arasında hazırlanıyor. </st><st c="12854">Yavuz Bey kapıya yürüdüğü sırada duraklayıp Arman’a dönüyor. </st><st c="12915">“Teşekkür ederim,” diyor boğuk bir sesle. </st><st c="12957">Bu teşekkürün Arman’a mı, Nazar Bey’e mi edildiğini anlamak zor. </st><st c="13022">Gözde Hanım üstünü değiştirmiyor bile. </st><st c="13061">Günlük giysilerle çıkıyor yola. </st><st c="13093">Erol, annesinin elinden tutuyor, sanki daha bitkin, daha korkmuş... </st></p>
			<p><st c="13161">“Çocuklar kusura bakmayın, bugün böyle oldu. </st><st c="13206">Erken dönebilirsek görüşürüz. </st><st c="13236">Dönemezsek annenize babanıza selam söyleyin. </st><st c="13281">Bir dahaki sefere daha güzel ağırlayacağım sizi. </st><st c="13330">Söz!” diyor Gözde Hanım ayakkabılarını giyerken. </st></p>
			<p><st c="13379">Koskoca ev GÜVERCİN ekibine kalınca, Berfin koltuklardan birine atıyor kendini. </st><st c="13459">“Haber gelinceye kadar bekleyelim istersen,” diyor Arman’a, “hem İlkay’ı da yalnız bırakmamış oluruz. </st><st c="13561">Ben annemi arar, söylerim.”</st></p>
			<p><st c="13588">Arman’ın da aklına yatıyor bu öneri. </st><st c="13626">Berfin’in yanına ilişiyor yavaşça. </st><st c="13661">İlkay ise ev sahibi olmanın sorumluluğuyla baş başa kalıyor birden. </st><st c="13729">Eli ayağına dolaşmaya başlıyor. </st><st c="13761">Bugüne kadar böyle bir yükümlülüğü üstlenmediği belli. </st><st c="13816">Bir süre sonra odasına geçip az önce pek de yüz verilmeyen tabakları arkadaşlarının önüne koyuyor. </st><st c="13915">Berfin de, Arman da bu saatte bir şeyler yemeye alışkın değil ama havayı değiştirmek için çare olabileceğini düşünüyorlar. </st><st c="14038">Evin içini çatal bıçak sesleri dolduruyor.</st></p>
			<p><st c="14080">“Baban vurdu mu sana hiç?” diyor birdenbire Berfin.</st></p>
			<p><st c="14132">“Bana mı soruyorsun?” diyor İlkay.</st></p>
			<p><st c="14167">“Evet.”</st></p>
			<p><st c="14175">“Yoo, hayır. </st><st c="14189">Niye vursun ki? </st><st c="14205">Hem kimseye vurmaz ki benim babam. </st><st c="14240">Kardeşime de vurmaz. </st><st c="14261">Niye sordun ki?”</st></p>
			<p><st c="14277">“Hiç. </st><st c="14284">Öylesine sordum işte. </st><st c="14306">Merak ettim.”</st></p>
			<p><br /></p>
			<p><st c="14319">Berfin’in bu soruyu niye sorduğunu sen de merak ediyorsun. </st><st c="14379">Tanımadığın insanlar hakkında yargıya varmak, kolay değil doğrusu. </st><st c="14446">Ama bildiğin bir şey var: En acımasız insanlar bile yakınlarına karşı son derece sevecen olabiliyorlar. </st><st c="14550">Aslında yanıltıcı bir görüntü bu. </st><st c="14584">Buradan yola çıkmamak gerekir, diyorsun. </st><st c="14625">Önemli olan başkalarına sevecen davranabilmek. </st><st c="14672">Yavuz Bey’in evdeki tavırlarının işyerine, diğer insanlara nasıl yansıdığını sen de merak ediyorsun. </st><st c="14773">Berfin’in, Arman’ın ya da başka birinin aklına böyle bir soruyu getiren duyguyu kurcalama isteği oluşuyor aklının bir köşesinde. </st></p>
			<p><br /></p>
			<p><st c="14902">Hava kararmak üzereyken hastaneden haber geliyor. </st><st c="14952">İlkay elinde telefonla geziniyor zaten uzunca bir süredir. </st><st c="15011">Daha ilk zil sesinde dokunuyor yeşil tuşa. </st><st c="15054">“Kardeşin iyi yavrum,” diyor Gözde Hanım. </st><st c="15096">“Merak etme.” İlkay sevinç çığlığı atacakken gelen ikinci cümle, coşkusunu frenlemeye yetiyor. </st><st c="15191">“Ama çok korktuk vallahi.” </st></p>
			<p><st c="15218">“Niye?”</st></p>
			<p><st c="15225">“Arkadaşların gitti mi?”</st></p>
			<p><st c="15250">“Hayır. </st><st c="15259">Burada ikisi de.”</st></p>
			<p><st c="15276">“Arman’ın babasına bir can borcumuz var belki de. </st><st c="15327">Her şey onun dediği gibi oldu çünkü.”</st></p>
			<p><st c="15364">“Gerçekten mi?”</st></p>
			<p><st c="15380">“Sorma.”</st></p>
			<p><st c="15389">“Ne oldu yani? </st><st c="15405">Ne oldu?”</st></p>
			<p><st c="15414">“İkincil boğulma diye bir şey oluyormuş tatlım. </st><st c="15463">Arman’ın babasının dediği buymuş aslında. </st><st c="15505">Geç kalsaydık ya da hastaneye gitmeseydik, çok üzücü şeyler gelebilirdi başımıza. </st><st c="15587">Ucuz kurtulduk.”</st></p>
			<p><st c="15603">İlkay yutkunmakla yetiniyor yalnızca. </st><st c="15642">Annesinin ve babasının böyle bir olasılıktan habersiz olması, Erol’un başına gelenin ne denli tehlikeli olduğunu kavramasına yol açıyor. </st><st c="15779">Bu arada annesi bir şeyler söylemeye devam ediyor ama İlkay hiçbirini duymuyor onların. </st><st c="15867">Gözde Hanım’ın, “İlkay! </st><st c="15891">Duymuyor musun beni oğlum?” diye sesini yükseltmesine kadar sürüyor bu evre. </st></p>
			<p><st c="15968">“Duyuyorum anne.”</st></p>
			<p><st c="15985">“Arman’a verir misin telefonu?”</st></p>
			<p><st c="16017">“Tamam, veriyorum.”</st></p>
			<p><st c="16037">“Efendim,” diyor Arman. </st></p>
			<p><st c="16062">“Armancım, merhaba!” diyor Gözde Hanım. </st></p>
			<p><st c="16102">“Merhaba Gözde teyze.” </st></p>
			<p><st c="16125">Gözde Hanım aradığı sözcükleri bulamamış gibi gecikiyor biraz. </st><st c="16188">Arman bekliyor. </st><st c="16204">“Armancım,” diye başlıyor bir kez daha, “sana ve babana nasıl teşekkür edeceğimizi bilemiyoruz yavrum. </st><st c="16307">Sen olayı anlatmasaydın, baban da ilgi göstermeseydi şu anda, ne halde olurduk kim bilir. </st><st c="16397">Orasını düşünmek bile istemiyorum. </st><st c="16432">Bizim eve dönmemiz zaman alacak gibi görünüyor, bu akşam görüşemeyiz belki, teşekkürlerimizi ailene bildirirsen çok sevinirim.”</st></p>
			<p><st c="16559">“Tamam Gözde teyze, söylerim. </st><st c="16590">Erol iyi olsun da...”</st></p>
			<p><st c="16611">Bu sırada Yavuz Bey’in sesi geliyor İlkay’ın kulağına. </st><st c="16667">Önce uzaktan gelen o kalın ses, hızla yaklaşıyor.</st></p>
			<p><st c="16716">“Babana selam söyle Arman! </st><st c="16744">Allah razı olsun hepinizden. </st><st c="16773">Bu iyiliğinizi unutmayacağım. </st><st c="16803">Çok sağ olun.”</st></p>
			<p><st c="16817">Arman güçlükle yanıt verebiliyor: </st></p>
			<p><st c="16852">“Önemli değil Yavuz amca.”</st></p>
			<p><st c="16878">“İyi akşamlar!”</st></p>
		</div>
	<div id="charCountTotal" value="16894"></div></body>
</html>
