<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>NYG0190.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_185">3 Mart 2004</h2>

  <p class="normalnesililk">Hilafetin kaldırılması ve Tevhid-i Tedrisat kanununun yürürlüğe girişinin yıldönümü toplantısı... ATO’da yapılan panele tüm kuvvet komutanları eşli olarak katıldık.</p>

  <p class="normalnesil">Genelkurmay Başkanı İsveç’te olduğu için, Hava Kuvvetleri Komutanı ise dün şehit olan pilotların cenaze törenine Konya’ya gittiği için bu panele katılamadılar. Bu paneli el altından biz teşvik ettik. Coşkulu ve tatmin edici bir toplantı oldu. Salona girdiğimiz zaman katılanlar bizleri alkışladılar ve “Cumhuriyetin Koruyucuları” diye slogan atmaya başladılar.</p>

  <p class="normalnesil">Panelistler çok güzel konuşmalar yaptılar. Hilafetin ilgası, Tevhid-i Tedrisat ve Şeriye ve Vakıflar Bakanlığı’nın<sup class="calibre3"><a class="footnote-link" href="../Text/NYG0190_split_021.html#footnote-5740-1" id="footnote-5740-1-backlink">[1]</a></sup> kaldırılmasına dair yasalar 80 yıl önce bugün çıktığı için malzeme çoktu ve günün önemini daha da arttırdı. Konuşmacılar da kelimelerini ve düşüncelerini esirgemeden konuştular. Zannediyorum tahminimizden çok fazla kalabalık vardı. Birçok kişi dışarıda kaldı. Bu arada Denktaş’a destek vermek için yurdun dört bir yanından gelenler ile beraber kalabalık daha da fazla görünüyordu.</p>

  <p class="normalnesil">Panelden sonra Kara Kuvvetleri Komutanlığı’na gittik. Bizimle beraber 2. Başkan, MGK Genel Sekreteri ve Kara Kuvvetleri Komutanlığı Kurmay Başkanı da gelmişlerdi. Bilhassa 2. Başkan galiba nereye geldiğinin farkında olmadan davet edilmiş ve öyle gelmişti. Kara Kuvvetleri Komutanlığı’na gittiğimizde dikkat ettim rengi sapsarı olmuştu. Herhalde bulunduğu ortam imajına uymamıştı. Zannediyorum ki orada olmamayı olmaya tercih ederdi.</p>

  <p class="normalnesil">(...)</p>

  <p class="normalnesil">14:00’te Gündüz Aktan ile buluştuk. Bundan sonraki Kıbrıs sorunu ile ilgili zaman cetveline göre geliştirdiğimiz senaryoları kendisi ile tartıştık.</p>

  <p class="normalnesil">Gündüz Aktan ile yaptığımız konuşmanın transkriptleri EK-AA’da olduğu gibidir. Konuşmalarda çok ilginç konular vardı. EK-AA’nın başlangıç kısmında Amerikalıların yaklaşımları konusundaki haber çok ilginçtir. Benim kanaatime göre Amerikalıların iki niyeti olabilirdi.</p>

  <p class="normalnesil">(Birinci ihtimal) bizim hakkımızda bir değerlendirme yapamıyorlar, hükümete karşı tutumumuzun ne olduğunu anlayamıyorlardı. Bize yaklaşarak bilgi eksikliklerini tamamlamak istiyorlardı.</p>

  <p class="normalnesil">İkinci ihtimal ise gerçekten bize yaklaşmak istiyorlardı. Hükümetin bir işe yaramadığını ve hâlâ TSK’nın onayı olmadan Büyük Ortadoğu projesi gibi projeleri yürürlüğe koyamayacağını görmüşlerdi. Bu nedenle Kıbrıs ile ilgili tutumumuzla bizi test edip buna göre bize yaklaşacaklardı. Belki de yanlış yaptıklarını anlamışlardı. Büyükelçinin bize bir mesaj vermek istediği açıktı. Ama Genelkurmay Başkanı’nı ekarte edip bu işi nasıl yapacaktık? Bu talebin kabul edilerek bir yerde yemek bahanesi ile kendisi ile buluşabilirdik.</p>

  <p class="normalnesil">En iyisini Jandarma Genel Komutanı yapabilirdi, bu görev ona verildi. Bu arada aynı olay Rıfat Hisarcıklıoğlu’nun anlattığı Albay Mayfield hikâyesi ile birleştirildi. Gündüz Aktan da konuyu biliyordu ve onun da yorumu Amerikalıların bir şekilde askerle samimiyet kurmak istedikleri şeklindeydi. Bence Amerikalılar Başbakan Recep Tayyip Erdoğan’ın bir işe yaramayacağını anlamışlardı, tekrar eskiden olduğu gibi askere yakın kalmak istiyorlardı. Tabii bu arada Büyük Ortadoğu projesinin ne olduğunu da çok iyi analiz etmemiz gerekiyordu.</p>

  <p class="indentmetintek">[<span class="idebold">Bu bölüm, kendilerini Anti-Amerikan olarak göstermeye çalışan darbe plancılarının, ABD’nin kendilerini desteklemeleri durumunda nasıl hızla “görüş” değiştirebileceklerini göstermesi açısından önemli. Aklıma, bilhassa İlhan Selçuk’un seçim öncelerinde “Başkan Bush”a hitaben yazdığı yazılardan yola çıkarak Taraf’ta kaleme aldığım yazılar geliyor... Birinin başlığı aynen şöyleydi: “Demokrasisiz bir laikliğe evet diyecek bir ABD, Türk ulusalcılarının başının tacıdır!”</span>]</p>

  <p class="normalnesil">(...)</p>

  <p class="normalnesil">Bu konuşmalardan sonra Genelkurmay Başkanlığı’na bir yazı yazarak bugünden 1 Mayıs 2004 tarihine kadar olası senaryoları incelemek ve bunlara karşı alınacak tedbirleri önermek ve şayet kabul edilirse kamuoyuna TSK’nın Kıbrıs konusundaki görüşlerini açıklamak üzere yapılacak bir bildiri taslağını hazırlamak üzere bir çalışma yapılmasına karar verdik ve bu görevi ben üstlendim.</p>

  <h2 class="h2baslik1" id="calibre_toc_186">7 Mart 2004</h2>

  <p class="normalnesililk">İstanbul bölgesinin denetlemesi için Sevil’le beraber İstanbul’a gittik. (...) 1. Ordu Komutanı olan Org. Yaşar Büyükanıt’lara uğradık. Buraya uğramayı zaten planlamıştım. Yaşar ile konuşmamız gereken birçok konu vardı. Konuştuğumuz konular mevcut iç ve dış konular ile TSK’nin durumuydu.</p>

  <p class="normalnesililk">(...)</p>

  <p class="normalnesil">Ben kendisine benim fikrimin son hamlenin sopa atmak olduğunu, bunu kabul edebileceğimi ama bu noktaya kadar elimizden gelen tüm gayretin normal yollar içerisinde gösterilmesini, bunlar tükendiği takdirde ancak sopanın atılması gerektiğine inandığımı, bunun bir tek istisnasının bir anda geriye dönüşü olmayan bir yola girildiğini tespit ettiğimiz takdirde beklemeye gerek olmadığı şeklindeydi.</p>

  <p class="normalnesil">İkinci konuştuğumuz önemli bir konu, TSK’nın atacağı her adımda komuta birliği içerisinde olması gerektiğiydi. Mevcut durumda yansıma, dört komutan ayrı Genelkurmay Başkanı ayrı bir kulvarda imiş görüntüsü veriyor ve tüm halk da böyle düşünüyor. Belki de bu konu kasıtlı olarak böyle işleniyordu. Zira kimse TSK’nın bir bütün olarak hareket etmesini istemiyordu ve kimsenin de işine gelmiyordu. Kamuya böyle bir yansımanın esas nedeni Genelkurmay Başkanı’nın kendisi.</p>

  <p class="normalnesil">Genelkurmay Başkanı TSK’nın fikirlerini zamanında açıklamadığı için herkes TSK’nın sustuğu veya susturulduğu şeklinde bir kanaate sahip, en kısa zamanda TSK’nın olaylar karşısındaki tepki ve tutumları kamuoyuna bizzat Genelkurmay Başkanı tarafından açıklanmalıdır.</p>

  <p class="normalnesil">Genelkurmay Başkanı açıklamaları kendisi yapmalı, bu açıklamalar ciddi ve esprisiz, gülmeden, bir asker ciddiyeti içerisinde yapılmalı, konular sulandırılmamalıdır.</p>

  <p class="normalnesil">Kıbrıs konusu acil olduğu için hemen bir açıklama yapılmalı ve bu bizzat Genelkurmay Başkanı tarafından olmalıdır. Bugün İlker ile konuştum, onların da niyeti öyle ama onlar diğer konuları da bu açıklamaya karıştırmaya niyetliler. Bence bu iki konu ayrı zamanda açıklanmalıdır. Aksi halde biri diğerinin gölgesinde kalacaktır.</p>

  <p class="normalnesil">Birlik sağlanması için Genelkurmay Başkanı ile özel görüşülmeli ve durumun ne kadar ciddi olduğu, halkın kendisine karşı ne kadar tepkili olduğu kendisine izah edilmeli ve davranışlarını değiştirerek tek kalmış görünümünden kurtarılmalıdır. Bu işi hatta benim yapmam üzerinde de anlaştık.</p>

  <h2 class="h2baslik1" id="calibre_toc_187">10 Mart 2004</h2>

  <p class="normalnesililk">Bugün sabah gazeteleri aldığımızda çok ilginç bir haberle karşılaştık. <span class="idebold">[Hürriyet gazetesinde yayımlanan ve aynı yıl “yılın haberi” ödülüne layık görülen “Sosyetik fişleme” manşeti -A. G.].</span> Kara Kuvvetleri Komutanlığı tarafından yayınlanan bir evrak ile birçok kişi fişlenmek üzere kaymakamlıklardan bilgi isteniyordu. Doğal olarak bu haber inanılmaz bir etki yaptı ve ortalığı karıştırdı. Böyle bir bomba habere hiç ihtiyacımız yoktu. Şimdi herkes tekrar TSK’ya yüklenecekti. Bence haber bilinçli olarak yazılmıştı. Haberi yavaş ve doğru okuyan her kim olursa olsun bunun bir saçmalık olduğunu ve haberde iddia edildiği gibi bir sorun olamayacağını görecekti.</p>

  <p class="normalnesililk">Nitekim haberi araştırdığım zaman gördüm ki Genelkurmay Başkanlığı ve Kara Kuvvetleri Komutanlığı ile ilgisi yok. Kara Kuvvetleri Komutanlığı yıllık yayınlanan haber toplama planını 1. Ordu’ya göndermiş. Plan o arada Ordu Komutanı’nın haberi olmadan bu hale getirilmiş. İktidara yaranmak isteyen <span class="ideitalik">Hürriyet</span> gazetesi sahibi Aydın Doğan ve Ertuğrul Özkök de hiç düşünmeden bu haberi yayınlamışlardı. Basın üzerindeki baskı devam ediyor. Genelkurmay Başkanlığı cevabı ise ayrı bir alem. Aynı gün yapılan açıklamada haber doğrulanmış ve inceleme başlatıldığı açıklanmıştı. Bu ne demekti. Kimse bir şey anlamadı. Bu hafta içersinde hep sivil arkadaşlarım ile beraber olduğum için bana rahatlıkla neler hissettiklerini anlatıyorlardı. Herkes son derece rahatsızdı ve Kara Kuvvetleri Komutanı’nı suçluyorlardı.</p>

  <h2 class="h2baslik1" id="calibre_toc_188">11 Mart 2004</h2>

  <p class="normalnesililk"><span class="ideitalik">Hürriyet</span> gazetesi köşe yazarlarından Emin Çölaşan ikinci bir tarihe kadar izine ayrıldığını bildirerek yazdığı yazılara son verdi. İzin kelimesi bence doğru değil. Son bir haftadır Başbakan ve Maliye Bakanı’nın bazı iş ilişkileri hakkında yazı yazıyor ve açıklama istiyordu. Bu istek herhalde bazılarının hoşuna gitmedi ve birçok kıymetli köşe yazarında olduğu gibi bu yazarı da gazete patronu Aydın Doğan işinden ayırdı. Basında tam bir sansür ve Türkiye’de ikinci istibdat devri yaşanıyor. Bizler de başımızdaki adamla birlikte seyrediyoruz.</p>

  <h2 class="h2baslik1" id="calibre_toc_189">13 Mart 2004</h2>

  <p class="normalnesililk">Öğlede sonra Kara Kuvvetleri Komutanı beni aradı ve konuşalım, dedi. 15:30’da onların evine gittim. Çok sıkıntılıydı. Önce evvelce kararlaştırdığımız gibi yapmış olduğu gezi hakkında bilgi verdi. Tüm orduları dolaşmış ve tüm or ile kor rütbesindeki subaylar ile görüşmüş. Aldığı intiba şöyle: Herkes durumdan rahatsız ve gidişi beğenmiyor. Ama hiç kimse bu gidişin bir darbe ile düzeltilmesini istemiyor. Sivillerin bu gerekli tepkileri göstermelerini ve bizim onlara destek vermemizi istiyorlar. Bu çok önemliydi. Zira artık oturup tekrar aynı mevzuları konuşmaya gerek yoktu. Jandarma Genel Komutanı bu habere sevinmeyecekti, ama gerçek buydu. Kara Kuvvetleri Komutanı, diğerlerine ben bu bilgiyi veririm, dedi.</p>

  <p class="normalnesililk">(...)</p>

  <p class="normalnesil">Diğer konu gazetelerde yer alan fişleme konusuydu. Bu konuda çok rahatsızdı. O da benim gibi Genelkurmay Başkanlığı’nın yapmış olduğu açıklamadan son derece rahatsız olmuştu. Bu, açıklamadan ziyade saçmalamak gibiydi. Haberin doğru olduğunu vurguluyordu. (...) Genelkurmay Başkanı, Kara Kuvvetleri Komutanı’na, burada beni suçluyorlar, ben halkımdan özür dileyeceğim demiş. Tüm gazetelerde son üç gündür bir kere dahi onun adı geçmedi. Adamın karakterini bu cümleler ortaya koyuyor. Korkak bir adam. Komutan olarak olayı göğüsleyeceğine korkak ve pısırık davranıyor. Sanki kendini ipe çekecekler.</p>

  <p class="normalnesil">(...)</p>

  <p class="normalnesil">Diğer bir konu birlik ve beraberlik konusu. Yaşar’la da konuşurken aynı konuya temas etmiştik. Bizim dış görüntümüz iyi değil. Genelkurmay Başkanı bunun farkında. Kara Kuvvetleri Komutanı’na “Biz bir bütün olamadık, karılarımız daha fazla beraberlik gösteriyorlar” demiş. Doğru olmasa bile bazı şeylerin farkında. Adama elimizden gelen desteği veriyoruz. Vermeye de devam edeceğiz.</p>

  <p class="normalnesil">Bu konuyu derinlemesine konuştuk. TSK’nın bizleri nasıl algıladığını tartıştık ve çok tehlikeli bir dönemece geldiğimizi, Silahlı Kuvvetler’in bölünmek üzere olduğunu saptadık. Genelkurmay Başkanlığı karargâhı bize göre zaten bölünmüştü.</p>

  <p class="normalnesil">Bu arada daha önceki günler gelen iki mektup, biri albaylar biri generaller, Genelkurmay Başkanı ile Kara Kuvvetleri Komutanı arasında konu olmuş ve GB “bu mektup bana karşı yazılmış” demez mi. Bu davranışlar adamın nasıl bir ruh durumunda olduğunu açıkça ortaya koymaktadır. Biz yine de bir son teşebbüs olarak kendisine yanaşmaya karar verdik.</p>

  <p class="normalnesil">(...)</p>

  <p class="normalnesil">Diğer bir konu da Genelkurmay Başkanı, Kara Kuvvetleri Komutanı ile görüşürken “Hilafetin kaldırılması ile ilgili törenlere niçin gittiniz, bana, İsveç’e sorabilirdiniz” demiş. Bu adamla bizim aynı düşüncede olmamız mümkün değil. Halbuki olaylar ondan sonra ne güzel gelişti. Kıbrıs konusu ile ilgili yapılan gösteri. Bugün öğrencilerin Kızılay’da yaptığı YÖK aleyhindeki gösteri, hepsi halkın yavaş yavaş uyanmaya başladığının delili. Bu hareketler yükü bizim üzerimizden alarak bizim yasal düzende ve demokrasi sınırları içinde kalmamızı sağlayacakken o bunu anlamıyor ve idrak edemiyor.</p>

  <p class="normalnesil">(...)</p>

  <p class="normalnesil">Son konu Kıbrıs konusu idi. Kara Kuvvetleri Komutanı da benden sonra ayrı bir yazı yazmış ve o da aynı istekleri belirtmiş. Şimdi Genelkurmay Başkanlığı’nın bir açıklama yapacağını bekliyoruz. Ama bu açıklamanın bizim beklediğimiz bir açıklama olmayacağına yavaş yavaş inanmaya başladım. Kara Kuvvetleri Komutanı’na “Eğer Kıbrıs için işler beklediğimiz gibi gitmezse ben bunu paylaşmam ve ayrılırım. İleride adımızın bu ekibin isimleriyle beraber anılmasını istemiyorum. Yapabileceğimin azamisini yaptığıma inanıyorum” dedim. O zaten kararlı, ayrılmayı kafaya koymuş. Bu adamla beraber geçinmek ve onun fikirlerini paylaşmak mümkün değil. Bize belki kaçtınız diyebilirler ama bunu da söylemeye kimsenin hakkı yok. Yapacağımız yegâne hal tarzı olarak darbe kaldı, onu da biz yapmak istemiyoruz.</p>

  <h2 class="h2baslik1" id="calibre_toc_190">15 Mart 2004</h2>

  <p class="normalnesililk">Sabah bir ara beni Jandarma Genel Komutanı aradı. “Genelkurmay Başkanı her şeyi biliyor. Biraz önce beni aradı. Hemen öğleyin bir araya gelmemiz lazım” dedi. Kendisine neleri bildiğini sordum, jandarma tesislerinde Ömer İzgi ile yemek yediğimizi biliyor. Hemen hemen herşeyi biliyor, dedi.</p>

  <p class="normalnesil">Kendisine benim vaktimin müsait olmadığını söyledim. Ne zaman gelebilirsin dedi, akşama doğru gelebilirim dedim. Bana 17:30 için Hava Kuvvetleri Komutanı‘na haber vermemi söyledi, ben de olur dedim ve Hava Kuvvetleri Komutanı’nı arayarak söyledim. Öğleye doğru Kara Kuvvetleri Komutanı beni aradı ve bugünkü görüşmenin iptal edildiğini söyledi.</p>

  <p class="normalnesil">(...)</p>

  <p class="normalnesil">Tuncay Özkan yanında yeni kurmakta olduğu TV istasyonu <span class="idebold">[Kanal Türk -A. G.]</span> yöneticisi olacak Kerim Can ile beraber geldi. Çok oturmadılar. Bana OYAK’ın reklam teminatı verip veremeyeceğini sordu. Esas bunu öğrenmeye gelmişler. Bana göre dehşetli bir istihbarat bilgisi var. Yazdığı kitabı verdi. <span class="ideitalik">CIA ve Kürtler.</span> OYAK’ın reklam için teminat belgesini veremeyeceğini söyledim.</p>

  <h2 class="h2baslik1" id="calibre_toc_191">16 Mart 2004</h2>

  <p class="normalnesililk">Genelkurmay Başkanı’nı görmeye gittim. (...) Sonra oturduk ve bana TSK’da bölünmüş bir görüntü olduğunu ve bazı davranışların çok kötü değerlendirmelere neden olduğunu anlattı. Bizim yaptığımız bazı girişimler ve bilhassa Jandarma Genel Komutanı’nın girişimlerinin hemen hepsinden haberi vardı. Jandarma Genel Komutanı’nı nedense hedef olarak almıştı. “Bütün belgeler elimde, bunları devletin arşivlerine geçireceğim, bu tarihi bir görevdir. Şener’in yaptıkları yetkisini aşmaktır. Kendi tesislerinde eski Meclis Başkanı ve rektörler ile de görüşme yapmış. Bunları nasıl yapar?” dedi. (...)</p>

  <p class="normalnesil">(...)</p>

  <p class="normalnesil">Buraya kadar anladığım, kendisinin duruma hakim olmadığını zannediyordu ve bu maksatla da TSK’yı kendi kontrolüne almak için bizler ile konuşuyordu. Diğerlerine ne söylediğini bilmem ama benimle çok normal konuştu. Sonra kendisine dönerek, “Size söylemek istediğim bazı konular var. Yalnız beni samimi ve kardeşiniz olarak kabul edin” dedim. Tabii, dedi. Şunları söyledim:</p>

  <p class="normalnesil">“TSK’nın sivillerdeki görüntüsü parçalanmıştır. Dört komutan ve siz ayrı ayrı görülüyor. Bunun sizin daha ziyade cumhurbaşkanı olmayı istemenizden kaynaklandığını söylüyorlar. Biz sizi savunuyoruz ama ne kadar etkiliyiz bilmiyoruz. Siz niye bu haberleri tekzip etmiyorsunuz? Neden sessiz kaldığımızı herkes merak ediyor ve TSK’nın satılmış olduğunu düşünüyorlar. Bun(u da) sizin pasif kalmanıza bağlıyorlar. Ben size İzmir’e gittiğimiz eylül ayında, “Komutanım daima beraber olalım, akşamları dışarıya yemeğe gidelim, beraber gezelim, fikren olmasa bile fiziken beraberlik görüntüsü verelim” dedim, “bizi dinlemediniz ve bizi hiç bir yere davet etmediniz.”</p>

  <p class="normalnesil">Kendisi ile ilgili bazı makul savunmalar yaptı. Neden Cumhurbaşkanlığı haberlerini tekzip etmediğini anlattı. “Pireyi deve yapmak istemedim, ama artık yapacağım” dedi.</p>

  <p class="normalnesil">Sonra Kıbrıs konusu ile ilgili hazırladığım değerlendirmeyi kendisine okudum:</p>

  <p class="normalnesil">“Süreç durdurulamayacak şekilde devam ediyor. Kıbrıs konusunun istemediğimiz şekilde çözümlenmesini önleyecek iki sigorta vardır. Bu sigortalar TSK’nın tutumunu açıklaması ve Kıbrıs halkının referandumda Annan planını reddetmesi... Sorumluluk o kadar büyük, Türk’ün kafası karışmış ve bölünmüş Kıbrıs halkına bırakılamaz. (...) Halk, ‘benim geleceğim ne olacak?’ diyerek plana ‘evet’ diyecektir. Bu arada hükümet ve diğer çözüm yanlıları Kıbrıs’ta her türlü işleme başvuracaklardır. M. A. Talat’ın ‘evet’ dedirtebilmek için 4000 kişi yetiştirdiği ve her türlü çareye başvurduğu gelen haberler arasındadır. Bütün bu oyun bir tek TSK’nın açıklaması ile bozulabilir.</p>

  <p class="normalnesil">“Kıbrıs artık bizim için bir ulusal direniş davası olmuştur. Eğer bu direniş kırılırsa AKP’nin gücü ortaya çıkacaktır.</p>

  <p class="normalnesil">(...)</p>

  <p class="normalnesil">“Mevcut durumda ABD’nin yegâne şüphesi AKP’nin ne kadar güçlü olduğu konusundadır. Kıbrıs’taki ulusal direnç bu nedenle bir deneme tahtası olacaktır. Eğer AKP Kıbrıs’ta istediğini yapamaz ise siyasi varlığını kaybedecektir. Zira arkasındaki ABD desteği de çekilecektir. Bu nedenle Kıbrıs sorununu her pahada çözmek AKP için bir hayati meseledir. AKP kazanırsa büyük bir destek alarak hemen arkasından Ege sorunlarını kısa sürede halledip, belki de Temmuz 2004 ayında anayasa değişikliğine giderek Genelkurmay’ı müsteşar seviyesinde MSB’ye bağlayacaklar. Bu eylemin tamamlanması ile TSK artık kimin nereye tayin olacağını dikte eden, kimin terfi edeceğini belirleyen, TSK’nın içişlerine karışan bir bakanlığın bağlısı haline gelecektir. Sonra Irak sorunu ABD’nin isteği çerçevesinde çözülecektir. Bütün bunların hepsi Kıbrıs’ta gösterilecek direnişe bağlı olacaktır. TSK muhakkak bir açıklama yapmalı ve bilinen tutumunu ortaya koymalıdır. Halk bu süreçte TSK’dan gelecek haberi beklemektedir. Kıbrıs kaybedilirse TSK bütün inandırıcılığını da kaybedecek ve TSK’nın bir işe yaradığını bundan sonra kim iddia edebilecektir? Bizleri önümüzde çok daha zor günler beklemektedir.</p>

  <p class="normalnesil">(...)</p>

  <p class="normalnesil">“Bu analize eklenecek bir diğer husus ekonomik durumdur. Doların bu kadar düşük olması ve sabit kalması üretimin yeter(i kadar) artmadan enflasyonun düşmesi ekonomiye bir yerden para girdiğinin delilidir. Sivil kaynaklardan alınan bilgiler bu miktarın 30 milyar dolar civarında olduğu şeklindedir. Bu para özel para olsaydı ülkemiz gibi riskli bir ortamda nemasını haddinden fazla aldıktan sonra çıkardı. Ama çıkmamaktadır. O halde bu paranın mahiyeti de çok şüphelidir. Ancak paranın TSK‘nın yapacağı bir açıklama ile yurtdışına kaçması çok muhtemeldir. Dışişleri Bakanı’nın aynı zamanda borsayı da takip etmesi bunun en güzel göstergesidir. Bu bilgi yakın çevresinden alınmıştır. Bir paniğe mani olmak Kıbrıs’ta her şeyi kontrol altında tutmak ile mümkün olacağından, bu hükümet 9 Nisan’da istenen taahhütnameye bir şekilde ‘evet’ demek zorundadır. ‘Hayır’ demek şansı yoktur.</p>

  <p class="normalnesil">“Hatamızı kabul etmekle birlikte son fişleme olayı <span class="idebold">[Hürriyet gazetesinin manşetten verdiği “sosyetik fişleme” haberinden söz ediliyor. -A. G.]</span> ile ilgili yapılan spekülasyonlar bana göre tamamen kasıtlıdır. Kıbrıs öncesi TSK’yı saf dışı etmek ve iyice pasifize etmek amacını gütmektedir. Zira bugünden itibaren her 24 saat taraflar için çok önemlidir. Taraflardan kasıt AKP hükümeti ve Kıbrıs çözüm yöntemine karşı olanlardır. Haberi yayınlayan gazete sahibinin bu arada Emin Çölaşan’ı da susturduğu hatırlanırsa baskının ne kadar büyük olduğu açıktır. Tabii bu arada 3 Mart günü yapılan Hilafet’in kaldırılması ile ilgili seminere katılmamız konusunda bize misilleme yapılmış olması da mümkündür. Zira aldığım bilgiye göre AKP’liler bizim oraya gidişimizden son derece rahatsız olmuşlardır. Bundan sonra yapılacak her türlü karşı eylemimiz için de benzeri bir olayla karşılaşmamız mümkündür.</p>

  <p class="normalnesil">(...)</p>

  <p class="normalnesil">“Sonuç olarak Kıbrıs’ın istediğimiz şekilde çözülmesini sağlamak ve müteakip gelişmeleri önlemek için bir açıklama kaçınılmaz hale gelmiştir. Bu açıklama şahsi görüşüm olarak bizzat Genelkurmay Başkanı tarafından yapılmalı ve referanduma kadar olan süreçte birkaç kez tekrarlanmalıdır. İçeriği için söyleyebileceğim yegâne şey, sadece bizim tutumuzu değil başımıza nelerin gelebileceğini de kapsamalıdır.</p>

  <p class="normalnesil">“TSK’nın birlik beraberliğini göstermek ve hepimizin aynı şekilde düşündüğünü ortaya koymak için kuvvet komutanları da bu açıklamada hazır bulunmalıdır. Sadece açıklama yeterli olmayacaktır. Mademki çok tenkid edileceğimiz bir yola gireceğiz, amacımıza ulaşmak için psikolojik harekât imkânlarımızdan da yararlanmalı, yurt içerisinde yapılacak Kıbrıs ile ilgili her türlü gösteriye destek vermeliyiz. Zira yapılacak açıklamadan sonra başarısızlık şansımız olamayacaktır. Çekişme ya siz ya biz şekline dönecektir.</p>

  <p class="normalnesil">“Bir şiddetli tepki olarak 31 Mart günü yapılacak MGK toplantısına katılmamak da düşünülebilir. Katılmamak için yeteri kadar ve haklı gerekçelerimiz olduğunu düşünüyorum. Eğer katılırsak MGK bildirisinin tamamen amacımıza uygun bir şekilde yayınlanmasını sağlamalıyız. Bunun içinde şimdiden bir oyun planı hazırlamamız gerekebilir.”</p>

  <p class="normalnesil">Bu değerlendirmeyi okuduktan sonra bana, “MGK’ya gitmemek olmaz, ama bildiri için uğraşabiliriz, yalnız Cumhurbaşkanı dengeli hareket etmek istediği için başaramayabiliriz” dedi. Açıklamayı kesinlikle ve kendisinin yapacağını ifade ederek komutanların katılması konusunu düşünürüz dedi. Ben de kendisine teşekkür ederek ayrıldım.</p>

  <p class="normalnesil">Karargâha dönünce Kara Kuvvetleri Komutanı’nı aradım ve doğru ona gittim. Mantı yapmıştı. Konuşmalarımızı anlattım. Anlattıklarım onu çok rahatlattı. (...) Bu arada Şener’in kendisini aradığını ve Genelkurmay Başkanı’nın onu hırpaladığını ve biz bu işi hep beraber yaptık, o halde herkes benim yaptıklarımı üstlenmeli, dediğini anlattı. Ben de kendisine, saçmalık, onun istediği hep darbe yapmak, başka bildiği bir şey yok, dedim. Hava Kuvvetleri Komutanı ile ikisini durdurmaya karar verdik. Kara Kuvvetleri Komutanı bir ara Şener’i görmüş ve Şener ona ne haber diye sorunca, “menfi” demiş ve bir anda Şener’in yüzü asılmış, başka bir şey konuşamamışlar.</p>

  <h2 class="h2baslik1" id="calibre_toc_192">17 Mart 2004</h2>

  <p class="normalnesililk">Harekât istihbarat brifingi...</p>

  <p class="normalnesil">Biz komutanlar erkenden tümen komutanının odasında buluştuk. Herkesin yüzü bir karıştı. Amaç bundan sonra ne yapacağımıza karar vermekti. Erken gitmemizi Kara Kuvvetleri Komutanı istedi.</p>

  <p class="normalnesil">Önce Kara Kuvvetleri Komutanı ordulara yaptığı ziyaretle ilgili kısaca bilgi verdi. Maalesef herkes, durum kötü ama darbe ile düzeltilmesi için iç ve dış ortam müsait değil, dediler. Buna göre bir değerlendirme yapmamız gerekiyor, dedi. Hepimiz fikrimizi söyledik. İnanılmaz ama Şener hâlâ bu iş olsun diye çırpınıyordu. Bence Genelkurmay Başkanı’ndan nefret ettiği ve Kara Kuvvetleri Komutanı olmak istediği için saplantı haline gelmişti.</p>

  <p class="normalnesil">Şener söz aldığı sırada Genelkurmay Başkanı’nın herşeyden haberi olduğunu ve kendisine özel olarak cevaplandırılmak üzere bir yazı yazdığını, bunu kendisinin kabul edemeyeceğini söyledi, yazılan yazı yayınlanan bir derginin personel tarafından okunması hakkındaydı. Ben de kendisine dedim ki, “Ben size aramızda hainler olduğunu, bütün hareketlerinizin takip edildiğini, uyarmıştım. Bunda sizin kabahatiniz yok mu?” Cevap veremedi. Neyse ben sonunda toplamak zorunda kaldım. “Anladığım kadarı ile bu şartlar altında bir şey yapılamaz, mücadeleye yasal hudutlar içinde devam edeceğiz, anlaşmamız bu mu?” dedim. Kimse itiraz etmedi.</p>

  <p class="normalnesil">Şener hemen söz aldı, tamam ama biz artık Genelkurmay Başkanı ile konuşmayalım, gülmeyelim, dedi. Hâlâ nerede, Genelkurmay Başkanı’na karşı saplantısı var.</p>

  <p class="normalnesil">Sonra GB geldi ve konuşmaya başladık. Herkese karşı yakındı. Hep beraber tatbikat sahasına gittik. Güzel bir tatbikat izledik. Bilahare hep beraber öğle yemeğine geçtik.</p>

  <h2 class="h2baslik1" id="calibre_toc_193">19 Mart 2004</h2>

  <p class="normalnesililk">Karargâhtan çıkarken yarın saat 10:00’da Genkur’da Kıbrıs ile ilgili bir toplantı yapılacağı bilgisi geldi. Ankara’da tüm or rütbesindeki general ve amiraller davetliydi.</p>

  <h2 class="h2baslik1" id="calibre_toc_194">20 Mart 2004</h2>

  <p class="normalnesililk">10:00’da Genkur’da toplandık. (...) Genelkurmay Başkanı bu akşam Başbakan, Dışişleri Bakanı ve kendisinin katılacağı bir mini zirvede konuşulacak konuları saptamak için bizi toplamıştı. Kendi planını anlattı. Bizim yazdığımız yazıya uygundu. Kısaca plan şöyleydi: Önce 31 Mart’taki MGK toplantısında yayınlanacak bildiride bir tavsiye kararı alınması sağlanacaktı. Bu kararda gerekirse şerh koyarak fikirlerimizi açıklayacaktık. Sonraki kademe, 1-9 Nisan 2004 arasındaydı. Eğer hükümet alacağı kararı Meclis’e götürmeye kalkarsa daha Meclis’e gitmeden Genelkurmay Başkanı TSK görüşlerini açıklayacaktı. Eğer karar Meclis’te alınmadan açıklanırsa 10 Nisan 2004 günü gerekli açıklama yapılacaktı. Hepimiz bu konu ile ilgili görüşlerimizi söyledik.</p>

  <p class="normalnesil">(...)</p>

  <p class="normalnesil">Öğleden sonra eve gelince <span class="ideitalik">Hürriyet</span> gazetesi Ankara sorumlusu Sedat Ergin’i aradım. Kendisi beni daha önce aramış, ancak bir haber bırakmamıştı. 18 Mart balesi için bana teşekkür etti. Oyunu çok beğenmişti. (...) O akşam <span class="ideitalik">Hürriyet</span> gazetesinden Ertuğrul Özkök de davetliydi. İstanbul’dan Ankara’ya bu maksatla gelmiş, ancak Ankara’da gazete dağıtıcıları <span class="ideitalik">Hürriyet</span> ve <span class="ideitalik">Millliyet</span> gazetelerinin asker tarafından alınmadığını söyleyince beni zor durumda bırakmamak için davete gelmemiş. Sedat Ergin böyle ifade etti. Mesaj yerine gitmişti ama yanlış değerlendirilmişti. Onlar bu tepkinin fişleme yazısı yüzünden değil, Emin Çölaşan’ın yazılarının durdurulması yüzünden olduğunu değerlendirmişlerdi.</p>

  <h2 class="h2baslik1" id="calibre_toc_195">2 Nisan 2004</h2>

  <p class="normalnesililk">Anayasa Mahkemesi üyesi Aysel Pekinel’in ziyareti...</p>

  <p class="normalnesil">Aysel Hanım Anayasa Mahkemesi Üyesi. 40 yıl hizmetini doldurduğu için emekliye ayrılacak. O nedenle bana veda ziyaretine geldi. Kendisi de gidince Anayasa Mahkemesi’nde işler karışacak gibi. Üyelerinden bir kısmı sağ düşünceli ve hanımları türbanlı. Anayasa Mahkemesi Başkanı ise kendine güvenilmez biri, her an sırtınızdan hançerlenebilirsiniz. Askeri yargının sivil yargıdan ayrı olmamasını isteyen bir adamdan acep ne hayır gelebilir ki...</p>

  <h2 class="h2baslik1" id="calibre_toc_196">4 Nisan 2004</h2>

  <p class="normalnesililk">Genelkurmay Başkanlığı’na sivil ve arka kapıdan davet edilerek Kıbrıs konusunda tartışmaya katıldık. Komutanlar, 2. Başkan, Fethi ve Şükrü ile proje subayları iştirak ettiler. Genelkurmay Başkanlığı bir takdim hazırlamıştı, onu dinledik. (...) Genelkurmay Başkanı’na, “konuşmalarımız ve fikirlerimiz önemli değil. Aşağı yukarı hepimiz aynı konularda hemfikiriz. Ama esas önemli olanı MGK toplantısından sonra yapılacak olan açıklama. Onun metni üzerinde konuşalım” dedim.</p>

  <p class="normalnesililk">Genelkurmay Başkanı demokrat olduğu için mi, korktuğu için mi bilmiyorum ama hükümet aleyhine hiçbir şeyin bildiride yer almasına izin vermiyor. Bildiride sadece derogasyonlar konusu vurgulanıyordu. Bizler de derogasyonların kalıcı ve birincil hukuk haline gelmeden imzanın atılmamasını istiyorduk. (...) Israrın anlamı yoktu. Neticede komutan oydu ve Kara Kuvvetleri Komutanı da yavaş yavaş onun yanında yer almaya başlamıştı. Dikkat ettiğim konu, Genelkurmay Başkanı biz ne söylersek dinlemiyor ama 2. Başkan ne söylerse itiraz etmeden kabul ediyordu.</p>

  <p class="normalnesil">Kendisinin davranışlarından şu sonuca vardım:</p>

  <p class="normalnesil">Annan Planı’na “hayır” çıkarsa TSK’nın günah keçisi olarak gösterilmesi ve kabahatin dolayısıyla onun üzerine yüklenmesi.</p>

  <p class="normalnesil">Hükümet ile çatışmak istemiyor ve azledilmekten korkuyordu.</p>

  <p class="normalnesil">Bizim bilmediğimiz bir pazarlık vardı.</p>

  <p class="normalnesil">Samimi olarak yasal davranmak istiyordu.</p>

  <p class="normalnesil">“Evet” çıkarsa ve AB üyeliği için gün alınamazsa da kabahati hükümete yüklemek istiyordu.</p>

  <p class="normalnesil">Onun için Kıbrıs gerçekten önemli değildi. Eğer reddedilirse 2 Mayıs 2004 sabahı neler olacağı daha önemliydi ve bu sözü de bize karşı çok sık kullanıyordu. Halbuki onun iddiası, bilmiyordu ki bizim inisiyatifimizde değildi. Zira Rumlar “hayır” dediği anda Türk tarafının ne dediği önemli olmayacak ve onun rüyasına giren korkuyu yine de yaşayacaktı. Sanki KKTC tanınırmış veya ambargolar kalkarmış gibi düşünceler Batı dünyasını tanımayanlar için geçerliydi.</p>

  <h2 class="h2baslik1" id="calibre_toc_197">23 Nisan 2004</h2>

  <p class="normalnesililk">Bugün törenlere katıldık ve akşam Mecliste TBMM Başkanı’nın verdiği resepsiyona gittik. Çok kalabalıktı ve türbanlı eşler getirilmemişti. Buna rağmen bir-iki kişi ukalalık yaparak sıkmabaşlı eşlerini getirmişti. Yarım saat kaldık ve ayrıldık. Tören sırasında Genelkurmay Başkanı’na, “1-2 Mayıs 2004 günleri Aksaz’a gitmeyi planlıyoruz, gelir misiniz” dedim, Brüksel’e gideceğini söyleyerek, “gelmesem daha iyi olur” dedi. O zaman, “Biz arkadaşlar ile şimdilik gidelim sonra tekrar sizin için düzenleriz” dedim. “Siz de gitmeyin” dedi. Sebebi çok açık. Bizden hâlâ şüpheleniyor ve dışarıdan farklı tutumlar varmış gibi görünmek istemiyor.</p>

  <h2 class="h2baslik1" id="calibre_toc_198">24 Nisan 2004</h2>

  <p class="normalnesililk">Bugün Kıbrıs’ta referandum yapılıyor. Sonuçlar akşam 18:00’den itibaren alınmaya başladı. Gece yarısı sonuçları, Türk tarafı % 65 evet ve Rum tarafı % 75 hayır. Böylece Kıbrıs’ta hiçbir değişiklik olmadı ama Rumlar AB’ye girecek. Akşam Jandarma Genel Komutanı’nın evinde yemeğe gittik. Genelkurmay Başkanı gittikten sonra aramızda konuştuk. Anladığım kadarı ile Jandarma Genel Komutanı ile Hava Kuvvetleri Komutanı hâlâ bozuklar. Amaçları illa ki darbe yapalım ve AKP’yi uzaklaştıralım. Yapalım da, Kara Kuvvetleri Komutanı olmazsa nasıl olur, bunu düşünen yok. Hava Kuvvetleri Komutanı’nı fena bozdum, zira vatanını sadece o seviyor ve ona destek verilmiyormuş pozlarında. Üstelik ne söylediğini kendisi de anlamıyor. Şener hâlâ darbeye ümidini bağlamış durumda. Bana “çok erken çözüldük, daha direnmeliydik” demez mi.</p>

  <h2 class="h2baslik1" id="calibre_toc_199">3 Mayıs 2004</h2>

  <p class="normalnesililk">Genelkurmay Başkanı’ndan özel bir yazı aldım. Heyecanla açtım ve bana tam bir methiye dolu yazı yazmış. Duygularım hemen karıştı. İnsanoğlu bu durumlarda ne diyeceğini ve ne yapacağını pek bilemiyor. İster istemez etkileniyorsunuz.</p>

  <h2 class="h2baslik1" id="calibre_toc_200">19 Mayıs 2004</h2>

  <p class="normalnesililk">Akşam TV kanallarında verilen haberler ilginçti.</p>

  <p class="normalnesililk">“19 Mayıs 2004 törenleri sırasında gençliğin Atatürk’e cevabı bir imam hatip öğrencisi(ne) okutuldu ve komutanlar alkışlamadı. Genelkurmay Başkanı ve Cumhurbaşkanı alkışladılar. Komutanlar alkışlamayarak bir şekilde YÖK tasarısına karşı tavırlarını koymuş oldular.”</p>

  <p class="normalnesil">Bu kadar saçma bir haber olamazdı. Ne kendi aramızda böyle bir konuşma oldu ne de biz bilerek bu işi yaptık. Ama hain medya hem bizi aramızda bölmek hem de halka karşı dinsizmişiz intibaını vermek için ellerinden geleni yapıyor.</p>

  <p class="normalnesil">Öğleden sonra İstanbul’a giderek Sarıyer gazinosundaki odamıza yerleştik ve Burak ile Ferit Şahenk ve Süleyman Sözen geldiler. Ferit bey ile NTV hakkında görüştüm ve yayınlarının hükümet yanlısı olmasından dolayı şikâyetlerin fazla olduğunu ve diğer hükümet yanlısı TV kanalları ile beraber aynı kefeye konduklarını anlattım. Kendisine dikkatli olmalarını ve yayınların yapılış şekillerinde biraz daha yansız ve dikkatli olmalarını istedim. Üzüldüler ama onlar da bu konuda gerçekten birçok şikâyetler aldıklarını ama hükümetin de kendilerinden şikâyetçi olduklarını söyledi.</p>

  <h2 class="h2baslik1" id="calibre_toc_201">26 Mayıs 2004</h2>

  <p class="normalnesililk">Genelkurmay Başkanlığı’nda Toplantı... Genelkurmay Başkanı İstanbul’da yaptığı konuşmanın bir benzerini Ankara bölgesindeki general ve amiraller için yaptı. Yine yeni bir şey söylemedi. Jandarma Genel Komutanı yine ortalığı karıştırmaya başladı. Hava Kuvvetleri Komutanı ile beraber çok iyi anlaşıyorlar görüntüsü veriyorlar. Bir eylem yapılamayacağını anlamıyor bu adam.</p>

  <h2 class="h2baslik1" id="calibre_toc_202">27 Mayıs 2004</h2>

  <p class="normalnesililk">Onur Öymen’lere yemeye gittik. Sadece Hava Kuvvetleri Komutanı katılmadı. Onur Beyle siyasi durumu görüştük. CHP olarak olaylara bakış açıları çok ilginç. Basının bir türlü ele geçirilmesini söylüyor. Nasıl diye sorduğumuzda cevap yok. Kendi parti başkanının hata yapmadığını söylüyor. Biz de yeteri kadar muhalefet yapamadıklarını söylüyoruz. Anladığım kadarı ile CHP ile siyaset zor olacak.</p>

  <h2 class="h2baslik1" id="calibre_toc_203">4 Haziran 2004</h2>

  <p class="normalnesililk">Dün akşam Dz. K. K. savcısı Yb. Cengiz Şirin’in bana verdiği İlhami Paşa ile ilgili dosyayı tetkik ettim. Olaya Genelkurmay Başkanlığı savcılığınca başlanmıştı. İncelemeler sonucunda İlhami Paşa’nın davası yasa gereği ayrıldı ve olayın geri kalan kısmı bize havale edildi. 27 klasör evrak var. Bir bilirkişi heyetine incelettirilmiş. İddia edilen konular inanılmaz. Demirbaşların eksik olması, görevi ihmal, yasadışı alımlar, evde yabancılara yemek vermek gibi konular var. Takriben 30 kişi zanlı. Bu çocukları hepsi komutanın şerrinden korktuklarından, şikâyet etseler kimseyi inandıramayacakları için bu işlere göz yummuşlar veya alet olmuşlar. Onların yerinde kim olsa aynı şekilde hareket ederlerdi. Birkaç kişi, örneğin M. ve T. diklenmeye kalktıklarında hemen atamaları çıkartılmıştı. Bu dava için savcı benden bir karar bekliyor.</p>

  <h2 class="h2baslik1" id="calibre_toc_204">8 Haziran 2004</h2>

  <p class="normalnesililk">İsmail Amasyalı’nın ziyareti...</p>

  <p class="normalnesililk">İsmail Amasyalı eski DYP milletvekili... Artık ülkede entelektüel kişiler rahatsız olmaya başladılar. İsmail Amasyalı da bunlarda biri. Zamanında ve hâlâ Süleymen Demirel’in yakın adamlarından biri. Demirel İstanbul’a gittiğinde hâlâ kendi arabasını ona tahsis ediyor. Çok yakın ve özel görüşüyorlar. AKP’nin karşısında bir hareketin olmaması nedeniyle bunu yaratabilecek yegâne insanın Demirel olduğuna inanıyor. Ondan ise hâlâ bir işaret alamadıklarını ve bu nedenle bir faaliyete geçemediklerini söyledi. Bu nedenle 6 Haziran günü Darıca’daki evinde kendisi kalburüstü insanları davet ederek bir toplantı tertiplemişler. Bu toplantıya katılanlar her sektörden ve her yaştan seçilmiş. Emekli orgeneraller de varmış. Necati Özgen, İlhan Aran gibi. Konu, ülkenin durumu nedir, kurtuluş çaresi nedir? Genel kanaat olarak durum kötüdür, kurtuluş çaresi(nin) bu adamlara karşı örgütlenmek ve gerçekleri halka anlatmak olduğunda hemfikir olmuşlar.</p>

  <p class="normalnesil">Kendisine, “Öncelikle bir lider bulun ve müteakip seçimlere kadar olan devreyi iyi değerlendirin. Seçilecek lidere Demirel destek verdiğini açıklasın, bu lider genç ve parçalayıcı olsun, akıllı olmasına gerek yok” dedim. Ayrıca “muhakkak kendi basınınızı kendiniz kurun ve bir televizyonunuz ve gazeteniz olmalıdır, parayı nereden temin ederseniz [edin] ak para olmalı, aksi halde sizi sustururlar” dedim.</p>

  <p class="normalnesil">Bu şekilde konuştuk ve ayrıldık.</p>

  <h2 class="h2baslik1" id="calibre_toc_205">8 Haziran 2004</h2>

  <p class="normalnesililk">Erol Mütercimler nezaket ziyareti için gelmiş. Bana önemli bir konuyu hatırlattı. Dün TRT’de ana dilde yayın programı ile yaptığı araştırmanın sonuçlarını söyledi. İlginç. Bu konuda doktora yapmış. İddiası, yapılan programın anayasal dayanağı yok. Yakında beş lisan dışında yayını yapılan toplumlardan biri eğer bu programın anayasaya aykırı olduğu şeklinde bir müracaatta bulunursa iptal edilir. İç hukukta tamamlanamadığı için bir şikâyete AİHM bakacaktır ve ondan sonra da felaket gelebilir, ya 26 lisanda yayın yapılır ya da bu yayınlara son verilir, dedi.</p>

  <h2 class="h2baslik1" id="calibre_toc_206">24 Haziran 2004</h2>

  <p class="normalnesililk">MGK toplantısı...</p>

  <p class="normalnesil">Güzel bir toplantı oldu. Zannediyorum oldukça ağırlığımızı koyduk. DEP’liler konusunda Genelkurmay Başkanı ve Cumhurbaşkanı hükümet kanadına çok ağır bir şekilde yüklendiler. Fethullah Gülen konusunda Genelkurmay Başkanı oldukça ağır bir konuşma yaptı ve hükümeti suçladı. Eğer siyasi irade konulup bu konunun üstüne gidilmezse bir felaket olacağını belirtti.</p>

  <p class="normalnesil">Irak konusu da çok hassas bir görüşmeydi. “Siz hükümet olarak Kerkük’ü veriyoruz derseniz veya böyle haberleri tekzip etmezseniz yabancılara ümit vermiş olursunuz” dedi.</p>

  <p class="normalnesil">Kıbrıs konusu yine gergin oldu. Hükümetin artık bir politika çizmesi gereklidir dedik. Bütün bu konularda hep beraber hükümet tarafına tepki gösterdik. Genelkurmay Başkanı ilk defa bu kadar sert konuşmalar yapıyordu.</p>

  <h2 class="h2baslik1" id="calibre_toc_207">25 Haziran 2004</h2>

  <p class="normalnesililk">Albay Serdar Anayasa Mahkemesi Üyeliğine seçildi. Çok önemli bir göreve gidiyor. Kendisine ne kadar önemli işler yapacağını, hiçbir şeyden çekinmemesini, arkasında her türlü kuvvetin bulunduğunu anlattım. Gerçekten önemli bir görev. (...) Anayasa Mahkemesi en son kalemiz. Eğer bu kale düşerse o zaman bu ülkede her şey beklenebilir.</p>

  <h2 class="h2baslik1" id="calibre_toc_208">29 Haziran 2004</h2>

  <p class="normalnesililk">Sabah Kara Kuvvetleri Komutanı ile görüştüm. Sağlığına kavuşmuş. Bu arada Özel Kuvvetler’e yaptığı inşaatta yolsuzluk yaptığı iddia edilen müteahhit Ali Osman Özmen’in davası ile ilgili sözü açtı. Bizim tahminimizden daha yüksek rütbede kişilerin işin içinde olduğunu söyledi. Benim bu konu ile ilgili ne bildiğimi sordu.</p>

  <p class="normalnesililk">Kendisine sivil kaynaklardan aldığım bilgilere göre Hüseyin Kıvrıkoğlu, İsmail Hakkı Karadayı, Çevik Bir, Işık Koşaner, Tuncel (...) Bizim İlhami Erdil’in adlarının geçtiğini söyledim. “Belki de daha fazlasının ve hepsi yüksek rütbeli kişilerin adlarının yer aldığını ve bu konunun hükümete büyük bir fırsat verdiğini, eğer tam liste açıklanırsa bir skandalın olabileceğini, bu nedenle de Genelkurmay Başkanı ile konuşacağını” söyledi. Esasında listede bir büyük kişi daha vardı ve onun adını söylemedim. Sıkıntılı bir durum.</p>

  <h2 class="h2baslik1" id="calibre_toc_209">30 Haziran 2004</h2>

  <p class="normalnesililk">(...) Biraz sonra da Kuzey Saha Komutanı ile bu konuyu görüşecektim ki o beni aradı. İrfan Paşa kendisini aramış ve neden astsubayların hepsini Kasımpaşa’ya topladığımızı sormuş. Arkasından da çocuğa bağırmış ve çağırmış. Ben diğerlerinden korkarken en fazla tepkiyi hiç beklemediğim adam gösterdi. Ama kararlıyım artık, bu konuda sonuna kadar gideceğim.</p>

  <p class="normalnesililk">Emekli olan komutanların bir astsubayı emir astsubayı gibi kullanmaları olayı 1995 yılında Vural Bayazıd’ın emekli olması ile başladı. Kendi kendine aldığı bir kararla uygulamaya geçti. Zamanın Genelkurmay Başkanı bu uygulamayı bildiği halde sesini çıkarmadı.</p>

  <p class="normalnesil">Evet, komutanlar emekli olunca, hizmette buldukları desteğin ve imkânın tamamını kaybediyor ve tam anlamıyla attan inip eşeğe binmeye benzer bir durum ortaya çıkıyor. Hizmette iken evinde on emir eri kullananlar, en aşağı 3-4 emir astsubayını peşinde koşturanlar ve kayınvalidesi ile çocuklarına dahi İstanbul’da araba tahsis edenler bir anda banka önünde sıraya girerek maaşlarını çekmek ve gittikleri yere yaya gitmek zorunda kalıyorlar. Her bayram bin adet tebriğe cevap verenler bir tebrikle yetinmek zorunda kalınca canları da sıkılıyor.</p>

  <p class="normalnesil">Tamamen yasadışı olan bu uygulama tam 9 yıldır uygulanıyor. Hangi kuvvet komutanı bunu kaldırır ki. Ama onlara sorarsanız bu onların doğal hakkı. Eğer suistimal etmeselerdi belki de bu iş devam edecekti. Ama emir astsubayına maaş bağlatanlar, sabahtan akşama kadar evine alıp onunla dedikodu yapanlar, astsubayları gittikleri her yere götürenler ve her türlü işi yaptıranlar olunca, en nihayet Genelkurmay Başkanlığı da bu kararı almak zorunda kaldı. 10 Mart tarihli bir yazı ile bu konuya açıkça dokunmadan verilen bir emirle ve hatta bu emir yorumsuz uygulanacaktır diyerek uygulamayı durdurdu.</p>

  <h2 class="h2baslik1" id="calibre_toc_210">30 Haziran 2004</h2>

  <p class="normalnesililk">Sinan Aygün’ün ziyareti...</p>

  <p class="normalnesil">Sinan Aygün, ATO Başkanı. Senede iki kez gelerek bizlere bilgi veriyor. Verdiği bilgiler daha ziyade ekonomideki gelişmeler ve bazı sosyal olaylar karşısında ne düşündüğü. Genellikle hükümeti tenkit ediyor. Bu sefer de ekonomideki kötü gidişi anlattı. İşsizliğin giderek artmakta olduğunu ve bunun sonunun felakete doğru gittiğini, hükümetin izlediği teslimiyetçi politikalar nedeniyle yatırım yapılamadığını, bunun da işsizliğin artmasına neden olduğunu belirtti. Diğer bir ilginç açıklaması da DEP milletvekilleri ile ilgiliydi. Onların yaptığına mukabele olarak kendisinin örgütlediği bir grup ile emekli Yarbay Korkut Eken’in hapishaneden çıkış gününde büyük bir tören yapacaklarmış. Bunun için de yüzlerce insanı topluyorlarmış. Fikir almak ve diğer kişilerin neler düşündüğünü anlamak bakımından yararlı görüşmeydi.</p>

  <h2 class="h2baslik1" id="calibre_toc_211">1 Temmuz 2004</h2>

  <p class="normalnesililk">Hava Kuvvetleri’nin Konya/Karapınar mevkiinde düzenlediği alacakaranlık ve gece atışlarına gittik. Uçakta Genelkurmay Başkanı ve ben vardık (...) Kendisine TBMM Dışişleri Komisyonu Başkanı Mehmet Dülger’in 21 Haziran 2004 günü yaptığı konuşmayı anlattım. Dülger bir kitap tanıtımında TSK aleyhinde bir sürü yalan söyleyerek TSK’nın hukuki, yargı(sal), mali, idari, ne kadar “i” ile biten yönetim konusu varsa hiçbir yönden denetlenmediğini iddia ediyor. Harcamaları çok kısalım, TSK’yı tam denetim altına alalım gibi tahrik edici sözler ediyor.</p>

  <p class="normalnesililk">Kendisine değerlendirmemi söyledim. Bu bir hareketin başlangıcıdır. Bunun arkasından vahim olaylar ile karşılaşabiliriz. Bu toplantıda kimlerin bulunduğu malum. Verilen mesaj, yapılan konuşma yönünde kampanyayı başlatmaktır. Böylece kamuoyu TSK aleyhinde oluşturulacak ve yasa teklifleri geldiğinde direniş ile karşılaşılmayacak. Mehmet Dülger bu konuşmayı TESEV vakfı ile ilgili bir toplantıda yapmıştır.</p>

  <h2 class="h2baslik1" id="calibre_toc_212">4 Temmuz 2004</h2>

  <p class="normalnesililk">Bugün bütün gün terfi atamaları[na] çalıştım. (...) Eski komutanlar şûra zamanının bir cehennem azabı olduğunu söylerlerdi. Şimdi o olayı ben yaşıyorum. (...) Tabii olaya bir de şahsi yararlar karışıyor. Bazılarının terfilerinde inanılmaz güçlerin etkili olduğunu sonraları öğrendim. Nitekim bugünlerde soruşturması süren müteahhit Ali Osman Özmen’in ele geçen bazı dokümanlarından, kendisinin terfi atamalarda etkili olduğuna dair şüpheler uyandırdı.</p>

  <h2 class="h2baslik1" id="calibre_toc_213">5 Temmuz 2004</h2>

  <p class="normalnesililk">Albay Cem Gürdeniz bana geldi. Ruslar acilen bizimle görüşmek istemişler ve yarın bu maksatla Moskova’ya gidecekmiş. Konu Karadeniz. Ocak 2004 ayında biz onlara, “Bakın bizim niyetimiz Karadeniz’de Black Sea Harmony diye bir gözetleme harekâtı yapacağız, siz de bu harekâtta yer alın ve kapsam olarak uluslararası bir özellik kazanalım” demiştik. Her zamanki şüphecilikleri ile konuya sıcak yaklaşmamışlar ve “Karadeniz Deniz Kuvvetleri Komutanları toplantısını bekleyelim” demişlerdi. Nisan ayında Tiflis’te yapılan toplantıda bu yönde karar çıkınca bize yakınlaştılar. Haziran ayı sonunda İstanbul zirvesinde Karadeniz ve Karadeniz ülkeleri ile ilgili açıklama yapılınca bu sefer Ruslar telaşa kapılıp Amerikalıların Karadeniz’e gelmemeleri için bizim teklifimize benzer bir teklif ile bizimkileri toplantıya çağırdılar. Ruslara başından beri aynı şeyi söyledik. Bizimle olun, Amerikalılar Karadeniz’e gelemesinler. Hoş bu teklifi Genelkurmay Başkanlığı’na yaptığım zaman da epey direnç ile karşılaşmıştım. İkna etmek biraz zaman almış olsa da şimdi ne kadar haklı olduğumuz ortada.</p>

  <h2 class="h2baslik1" id="calibre_toc_214">6 Temmuz 2004</h2>

  <p class="normalnesililk">Tuncay Özkan nihayet Kanal Türk isimli bir TV kanalını hayata geçirmiş durumda. 10 milyon dolar borca girmiş. Çok heyecanlı ve ulusalcı bir insan. Bana teşekkür edip tekmil vermeye gelmişler. Bundan sonra AKP hükümetinin karşısında hiç değilse muhalefet yapacak olan bir kanal olacak. Kendisine ne kadar mutlu olduğumu ve elimden gelen her türlü şahsi desteği yapacağımı söyledim. Tolga’dan bahsettim ve kendilerine danışmanlık yapabileceğinden bahsettim. Memnun oldular. Yanında Kerim Can diye ortağı da vardı. Tolga’yı tanıyorlar. Atatürk belgeseli benden ve bedava dedim. Tolga ile buluşup konuşacaklar. Çok mutlu ayrıldılar.</p>

  <h2 class="h2baslik1" id="calibre_toc_215">11 Temmuz 2004</h2>

  <p class="normalnesililk">Müteahhit Ali Osman Özmen ile ilgili olarak yeni bir bilgi aldım. Hazırlanan soruşturma dosyasında Emekli Orgenerel Tuncer Kılınç’ın da bu müteahhitten bir ev aldığı şeklinde bir iddia varmış. Kimine göre bu iddia kanıtlanmış. Diğer geçen isimlerin arasında iki genelkurmay başkanı ile bir 2. başkan ve yine bir ayrı general de varmış. Bu nedenle dava sürüncemeye bırakılmış. Ağustos ayında ve küçültülmüş iddialar ile açılacakmış.</p>

  <h2 class="h2baslik1" id="calibre_toc_216">18 Temmuz 2004</h2>

  <p class="normalnesililk">Muhafız alayının kuruluş gününe gittik. Jandarma Genel Komutanı Orgeneral Şener Eruygur’u uzun süredir ilk defa görüyordum. Sürekli bir şekilde kendisinin makam hırsı için hareket etmediğini söyleyip duruyor. Anladığım kadarıyla birileri ona makam hırsı nedeniyle darbe peşinde olduğu şeklinde bazı dedikodular yapmışlar. Onun ifadesine göre bunu kendisine söyleyen Genelkurmay Başkanı ama doğru olduğuna ben inanmıyorum.</p>

  <h2 class="h2baslik1" id="calibre_toc_217">21 Temmuz 2004</h2>

  <p class="normalnesililk">Can Ataklı geldi. Gelmeden önce ne isteyebileceğini düşündüm. Birçok konu arasında patronun askerlik konusu olabileceği aklıma geldi. Kendisi ile daha önce hiç karşılaşmadım ama STAR televizyonunda, bilhassa televizyon kanalına el konuncaya kadar, cesaretli çıkışları ile tanıyordum. Ama ben bu çıkışları daha ziyade patronu Uzanlar ile ilgili olarak değerlendiriyordum. Bu hükümet Uzan ailesinin çanına ot tıkadı ve onların haysiyetlerini beş paralık etti. Daha da üstüne gidiyorlar. Son olarak da Aydın Doğan grubunun ortaya çıkardığı askerlik meselesi var. Cem Uzan daha önce bütün kuvvet komutanlarından randevu istemişti ama hiçbirimiz kabul etmemiştik. Ataklı’nın niye geldiğini bilmemekle beraber, askerlikle ilgili olarak geldiğini tahmin ediyordum. Nitekim bana kendi durumunu uzun uzun anlattıktan sonra sadede gelerek askerlik sorununu açtı. Kendilerinin haklı olduklarını ama yargının korku ile bir karar veremediğini ve Aralık ayında Uzan’ın askere alınacağını söyledi. Ayrıca mahkeme başlasa ellerinde kendilerini temize çıkaracak belgeler olduğunu ilave etti. Kendisine “Bu davaların kuvvet komutanlıkları ile ilgisi yoktur. Muhatap MSB’dir. Konuyu bize sormazlar bile” dedim. Ben sadece sizin bilmeniz için anlatıyorum, dedi. Haklı olduğu yerler var. Adamların mallarına el konma şekli tam bir zorbalık.</p>

  <p class="normalnesil">Hele televizyonu ele geçirdikten sonra 400 kişiyi işten çıkarıp kendi adamlarını yerleştirdikten sonra tam onlar için program yapılmaya başlandı. Bu arada Ataklı da medya grubu başkanı olarak nasibini almış ve onu da işten çıkarmışlar.</p>

  <p class="normalnesil">Uzanlar davası bence hükümet tarafından basına ve işadamlarına gözdağı vermek için yapıldı ve devam ediyor. Ataklı’nın ifadesine göre hükümetin bu işte açığı var ve sıkıntı içindeler. Yakında bunun haberini duyacağız, dedi. Hele AİHM’deki davaları başlarsa hükümet kendini savunamayacak bile, dedi.</p>

  <h2 class="h2baslik1" id="calibre_toc_218">26 Temmuz 2004</h2>

  <p class="normalnesililk">Odasına girdiğim zaman Genelkurmay Başkanı oldukça sinirliydi. Artık bazı konuları bizimle paylaşıyordu. Bugün Murat Yetkin (<span class="ideitalik">Radikal</span> gazetesi) aramış ve elimde bir haber var, bu hükümeti sıkıntıya düşürmek için baş haber yapacağım demiş. O da kendisine “eline ne geçecek” demiş. Haklı. Haber o kadar önemliydi ki asker ile sivilin arasını açabileceği gibi haber yapana ve topluma da bir yararı olmayacaktı. Biraz sohbet ettikten sonra ayrıldım.</p>

  <h2 class="h2baslik1" id="calibre_toc_219">2 Ağustos 2004</h2>

  <p class="normalnesililk">Bugün Askeri Şûra toplantısı var. Sabah önce her yıl olduğu gibi Genelkurmay Başkanlığı şeref salonunda toplandık. Genelkurmay Başkanı bize hoş geldiniz dedi ve arkasından Bakan ile Başbakan Recep Tayyip Erdoğan geldi. Sonra toplantıya geçtik.</p>

  <p class="normalnesil">Deniz Kuvvetleri’nden dört kişi; bir subay ve üç astsubay ihraç edildi. Toplam ihraç sayısı oniki. Hava ve Jandarma’dan kimse yoktu. (...) Alışıldığı şekilde Başbakan ve Bakan şerh koydular. Bir tek fark vardı. Bu toplantıda artık herkes onların şerh koyacağını bildiği için kimse ağzını bile açmadı. Dolayısıyla adamlar palavra yere kahraman olmadılar. Biz bunu daha en başında yapmalıydık.</p>

  <h2 class="h2baslik1" id="calibre_toc_220">4 Ağustos 2004</h2>

  <p class="normalnesililk">Yüksek Askeri Şûra değerlendirmeleri... Sabah oturumunda geri kalan terfiler görüşüldü. Çalışmalarımızı 11:00’de tamamlayarak bu yılki Askeri Şûra toplantısındaki görüşmeler sona erdi[rildi]. Toplantı sonunda Genelkurmay Başkanı atamaları açıkladı. Kara Kuvvetleri Komutanı, Org. Yaşar Büyükanıt oldu. Toplantı sonunda dinlenme salonunda vakit öldürüyorduk. Genelkurmay Başkanı bana yaklaştı ve “Senin albay adaylarından birinin basına haber sızdırdığına dair bir ihbar vardı ama sesimi çıkarmadım” dedi. Ben de kendisine,“Bakın bana da bir sürü ihbar geldi ve hatta bunlardan biri hakkında son onbeş gün içerisinde bir ihbar geldiği için senelik izine gidemedim. Ters bir şey çıkabilir diye araştırma yaptım. İstedim ki getireceğim adaylar kusursuz olsun ama sizde benim bilmediğim bir ihbar varsa onu bana söyleyebilirdiniz” dedim.</p>

  <p class="normalnesililk">“Yok önemli değil, zaten merkezi olarak öyle bir dinleme ağı kurulmuş ki her şeyi anı anına takip etmişler (herhalde hükümeti ve MİT’i kast etti). Kuvvetlerde bazı hareketler olmuş, bunların hepsi ayrıntıları ile biliniyor, belki sen de biliyorsun, sana teşekkür ederim bu hareketlerin içerisinde yer almadın. Senin hakkındaki kanaatlerim nötrdür” dedi.</p>

  <p class="normalnesil">O anda ne kadar isabetli kararlar verdiğimi daha iyi anladım. Ama tabii korkunç olan şey dinlenmemiz ve takip edilmemiz. Her kim bizi dinlediyse...</p>

  <p class="normalnesil">(...)</p>

  <p class="normalnesil">Akşam yemeğini Cumhurbaşkanlığı ev sahipliğinde Köşk’te yedik. Yemeğe gitmeden önce konutumuzun önünde Kara Kuvvetleri Komutanı Orgeneral Aytaç Yalman ile Genelkurmay Başkanı’nın bana dün söylediği sözleri paylaştım. “Bunları ben biliyordum ama seninle emekliye ayrıldıktan sonra paylaşacaktım. Bilgisayarına JGK’nın yaptığı ve bizim bilmediğimiz birçok olay kayıtlı. Adam sadece bizim kararlaştırdığımızı değil, onun dışına çıkarak neler yapmış. Benim bile birçoğundan haberim yoktu. Yaşar’ı harcamak için çok uğraştılar. Belki de şu sıralarda bile hâlâ uğraşıyorlar” dedi.</p>

  <h2 class="h2baslik1" id="calibre_toc_221">5 Ağustos 2004</h2>

  <p class="normalnesililk">Yeni savcımız meşhur davanın iddianamesini hazırlamış ve bana getirdi. Çok çalışkan bir savcı. Tanju Türk ile İlhami Paşa’nın davası ile ilgili olarak üç adet suçlama hazırlamış. Adamın bana servetinin para kısmı ile olan hareketlerini gösterdi. İnanılmaz para hareketleri var. Üstelik annesi ve babası da bu işe bulaşmışlar. Yazık, kendi yararı uğruna babası da ceza alacak. Bizde diğer çocuklar için genel sekreterlikte çalışanların fiilleri suç olarak görülmediği için düşecek ama diğerleri, satınalma komisyonu galiba, toptan mahkemeye sevk edilecekler. Ona incelemesi gereken bir iki konu söyledim, onları tamamlayınca davayı mahkemeye intikal ettireceğiz.</p>

  <h2 class="h2baslik1" id="calibre_toc_222">25 Ağustos 2004</h2>

  <p class="normalnesililk">MGK toplantısı (Cumhurbaşkanlığı Köşkü)... Bu toplantıda Aytaç ve Jandarma Genel Komutanı Orgeneral Şener Eruygurlar veda ettiler. MGK’ya katılmaya başladığımdan beri ilk kez bir tavsiye kararı imzaladık. Fethullah Gülen ve teşkilatı ile ilgili olarak geçen toplantıda yapılan görüşmeden sonra bu adamın faaliyetlerinin yakından takip edilmesine karar verilmişti, onunla ilgili tavsiye kararı bugün imzalandı. Bilmem ne işe yarayacak. (...) Aytaç Paşa’dan öğrendiğime göre AB’nin raporunda sivil-asker ilişkileri ile ilgili olarak yer alan konu Genelkurmay Başkanlığı’nın MSB’ye bağlanması konusuymuş. Bakalım altından ne çıkacak. Acı olan, Genelkurmay Başkanı’nın bu konuyu bizimle paylaşmamasıdır.</p>

  <p class="indentmetintek">[<span class="idebold">Burada anlatılan MGK toplantısı-Örnek’in “bilmem ne işe yarayacak” yorumuna rağmen-özellikle Gülen cemaatiyle ilgili olarak alınan tavsiye kararı nedeniyle önemli görünüyor. O dönemde, “hükümetin askerle anlaşıp Gülen cemaatinin gücünü kırma niyeti”ne dair ortalıkta dolaşan pek çok söylentiyle birlikte düşünmek lazım bu notu.</span>]</p>

  <h2 class="h2baslik1" id="calibre_toc_223">26 Ağustos 2004</h2>

  <p class="normalnesililk">Jandarma Genel Komutanı Orgeneral Şener Eruygur’u yapılan bir törenle uğurladık. Görevi devre arkadaşım Org. Fevzi Türkeri’ye teslim etti. Cumhurbaşkanı’nın da katıldığı bu tören sade ve güzeldi. Jandarma Genel Komutanı Orgeneral Şener Eruygur yaptığı konuşmada şunları söyledi:</p>

  <p class="normalnesil">“Dini eğitim adı altında gerçekleştirilen maksatlı ve yasadışı faaliyetlere karşı duyarsızlık ve mücadelede etkisizlik anlaşılır gibi değil.” Jandarma Genel Komutanlığı’nın görev ve yetkilerinin “tırpanlanmasını” öngören kamu yönetimi reformu çalışmalarına atıfta bulunan Eruygur, AB ülkelerindeki jandarma teşkilatlarının statülerinin tartışma konusu yapılmadığına dikkat çekti. Eruygur, şunları kaydetti: “Jandarma teşkilatı, vazifesini yerine getirdiği için zaman zaman bölücülerin, demokrat kimliği kendine siper eden kötü niyetli kişilerin ve yüce din duygularını sömürerek çıkar sağlayanların haksız ve bilinçli tarizlerine (kapalı bir biçimde, dolaylı olarak söz söyleme) maruz kalmıştır. Bu tarizlerin, devleti güçsüz kılmayı amaçlayan örgütlü azınlıkça gerçekleştirildiği açıktır. Bu kişiler, Türkiye’yi bölmeyi hedefleyen dış güçlerle işbirliği yapmakta ve laik düzene karşı faaliyetlerini planlı şekilde sürdürmektedir.”</p>

  <p class="normalnesil">Slayt gösterisinde “çarşaflı”ların görüntüleri ekrana yansıdığı sırada Eruygur, “Bir tarafta yargısal hiyerarşi içinde en üst düzeyde korunma, diğer tarafta işlevini yitirmiş alt müeyyideler ve en önemlisi bazı görevlilerin yasaları uygulamaktaki olağanüstü ilgisizliği” diye konuştu.</p>

  <h2 class="h2baslik1" id="calibre_toc_224">27 Ağustos 2004</h2>

  <p class="normalnesililk">Aytaç Paşa’yı, yapılan güzel bir tören ile uğurladık. Törenin güzelliği, dostluk, vefa, sevgi dolu olmasıydı. Geçen yıl bizimkine yapılan törene hiç benzemiyordu. Birbirimizden zor ayrıldık. Çok zor bir sene geçirmiştik. Bu seneyi sadece ikimizin birbirine olan desteği ve güveni sayesinde sona erdirebilmiştik.</p>

  <p class="normalnesililk">Yaşar da görevi layık olarak teslim aldı. Haklarında o kadar kötü yazılar çıktı ki... Onlar da bizim kadar sarsıldılar. Ülkeyi bu hale getirenler herhalde ne yaptıklarını anlamayacak kadar cahildirler.</p>

  <p class="normalnesil">Kara Kuvvetleri Komutanlığı görevini devreden Emekli Orgeneral Aytaç Yalman son konuşmasında, Orgeneral Yaşar Büyükanıt da bu görevdeki ilk konuşmasında AB reformları nedeniyle Hükümet’i sert bir dille uyardılar. Cumhurbaşkanı, TBMM Başkanı, Başbakan, Milli Savunma Bakanı, Genelkurmay Başkanı ve kuvvet komutanlarının katıldığı törende ikisi de İstanbullu olan Yalman ve Büyükanıt devirteslim yaptılar. Yalman ve Büyükanıt, klasik müzik eşliğinde konuşurken, bağlantılı olarak bir de sinevizyon gösterisi yapıldı. Ailesinde dördüncü kuşak asker olan Yalman, 50’li yılların İstanbul görüntüleri eşliğinde otobiyografik bir konuşma yaptı, uçaksavar topları üzerinde oynadığını anlattı. “Belki de Cumhuriyet tarihinin en zorlu ve kritik dönemlerinden birini yaşıyoruz” diyen Yalman’ın konuşmasından satır başları şöyle: “Reform niteliğinde yapıldığı ifade edilen bazı girişimler, 81 yıl önce büyük fedakârlıklarla tesis edilen rejimin niteliklerini, ulusal birikim ve bütünlüğümüzü bozuyor ise, bu konu üzerinde defalarca düşünmek, rejim ile ilgili endişe ve kaygılarımızı daima ön planda tutmak mecburiyetindeyiz. Özellikle son yıllarda artan siyasal ve bürokratik kirlenme ve yolsuzluklar, içinde bulunulan sorunların yıkıcı etkilerini daha da artırmıştır. Zaman zaman normalleşme ve zihinsel değişim adı altında demokrasiyi kullanarak, hem demokrasiyi, hem de Cumhuriyet’i yok etme girişimlerinin ortaya çıkabileceği unutulmamalıdır. Etnik meselelerimizi uluslararası güç merkezlerinin talepleri doğrultusunda perakende kararlarla çözemeyeceğimizi anlamak mecburiyetindeyiz. Bir uzlaşma zemini için vuku bulan talepler karşısında Türkiye’nin kimliğinin değiştirilmesi isteniyorsa, bunu talep edenlerin ciddi bir yanılgı içinde olduğunu üzülerek ifade etmek isterim.”</p>

  <h2 class="h2baslik1" id="calibre_toc_225">30 Ağustos 2004</h2>

  <p class="normalnesililk">Meslek hayatımda son kez üniforma ile katılacağım 30 Ağustos törenlerine iştirak ettim. Sabah 08:00’den gece yarısına kadar dur dinlenmesi olmayan bir tören zinciri. Yapımızda ve anlayışımızda düzeltmemiz gereken çok konu var. En başta Atatürk’ü bir idol haline getirmişiz. Kendisi bile “beni görmek önemli değil benim fikirlerimi anlamak önemlidir” demişken, biz her yerde Atatürk’ü heykel, resim, poster olarak anmayı sanki onu anlamak ile eş tutuyoruz. Bu böyle devam edemez. Bir taraftan İslamiyet’in günün şartlarını karşılamadığını ve reform geçirmesi gerektiğinden bahsederken, sanki Atatürkçülük ilelebet yaşayacakmış gibi davranıp ilkelerini tartışmaya dahi açmıyoruz. Tabi o zaman bu ilkeler bir yol gösterici olmaktan öteye, dogma haline geliyor. Sağ olsaydı herhalde en fazla kendisi bu durumu tenkit ederdi. İkinci bir konu da bu toplumu Kara Kuvvetleri’nin etkisinden kurtarmak lazım. Devletin her kesiminde kendi düşünceleri hakim olsun, herkes kendileri gibi düşünüp kendileri gibi hareket etsin istiyorlar. Harbiye Marşı ile yatıp Harbiye Marşı ile kalkıyorlar.</p>

  <h2 class="h2baslik1" id="calibre_toc_226">3 Eylül 2004</h2>

  <p class="normalnesililk">Bütün komutanlar hep beraber Kara Kuvvetleri Komutanı Org. Yaşar Büyükanıt’ı ziyaret ettik. Fırtına’nın pek neşesi yoktu. “Bir sorun mu var” diye sordum. Bana “Bizans entrikası” dedi. Dünkü ve daha önceki gazetelerde Şener Eruygur ve Aytaç Yalman ile ilgili bazı gazetelerde gölbaşı toplantıları olarak tanımlanmış haberler vardı. Acaba buradan Fırtına ile ilişki kurup bir gözdağı mı verildi. Zira ben Genelkurmay’a gittiğimde Fırtına oradaydı ve Genelkurmay Başkanı’nın yanındaydı. Çıktığı zaman da pek neşesi yoktu.</p>

  <p class="normalnesil">Ziyaret sırasında birden konular beklenmedik şekilde modernizasyon faaliyetleri ve zafiyetlerimiz ile yanlışlıklarımıza geldi, hepimiz fikirlerimizi söyledik. Genelkurmay Başkanı, “Bu toplantı ne kadar verimli oldu” dedi. Ben de “Komutanım, komutanlar toplantısında konuşacağımız konuları ziyaretlerde konuşuyoruz” dedim. Herhalde ne demek istediğimi anlamıştır.</p>

  <p class="indentmetinilk">[<span class="idebold">Burada, “Gölbaşı toplantıları olarak tanımlanmış haberler”le aslında, Radikal gazetesi genel yayın yönetmeni İsmet Berkan ile Ankara temsilcisi Murat Yetkin’in kaleme aldıkları yazılara gönderme yapılıyor.</span></p>

  <p class="indentmetin"><span class="idebold">Gerçekten de Berkan ve Yetkin, iki komutanın orduyla ilişkisinin kesilmesinin ertesi günü, onların görevleri sırasında hükümeti devirmek için birtakım tertipler içine girdiklerini ima eden yazılar yazmışlardı. Tabii, bu yazılar bir yandan da “neden o zaman yazmadınız da şimdi yazıyorsunuz?” sorularını da akla getiriyordu.</span></p>

  <p class="indentmetin"><span class="idebold">Nihayet Günlükler’in Nokta tarafından deşifre edilmelerinin ardından iki gazeteci çeşitli mecralarda “biz zaten biliyorduk” yollu açıklamalarda bulununca, ben de 4 Temmuz 2008’de Taraf’ta kaleme aldığım “Nokta Günlükleri boşuna yayımlamış! Gazeteciler zaten her şeyi biliyormuş” başlıklı yazıda onların tutumlarını eleştirmiştim. O yazının bir bölümünü buraya alıyorum...</span></p>

  <p class="indentmetin"><span class="idebold">“Berkan, her şeyi bildiği halde ‘adli mekanizmayı çalıştırmayan’ hükümeti eleştirirken yerden göğe haklı. Fakat ben de ona sormak isterim: ‘O dönem hükümetinin bu plandan kod adı dahil her bakımdan haberdar olduğuna dair bilgi sahibi birkaç gazeteciden biri olarak’ bu bilgiyi kamuoyuyla paylaştınız mı? Bu yolla hükümet üzerinde bir baskı oluşturdunuz mu?</span></p>

  <p class="indentmetin"><span class="idebold">“Benim bildiğim, İsmet Berkan (ve Radikal Ankara Temsilcisi Murat Yetkin), bilgilerinin, o da kırıntı sayılabilecek bir miktarını, ancak Darbe Günlükleri’nin iki şahin generali Şener Eruygur ve Aytaç Yalman’ın devir teslim yapıp emekli olmalarının ertesi günü (29 Ağustos 2004) aktardılar kamuoyuna. Berkan şöyle yazdı o gün:</span></p>

  <p class="indentmetin"><span class="idebold">“Acaba tam da o günlerde (Kıbrıs görüşmelerinin yapıldığı günlerde -A.G.) Ankara Gölbaşı’ndaki askeri tesislerde bazı gazetecilerle ve bazı politikacılarla yapılan görüşmelerde konuşulanlardan, söylenenlerden Genelkurmay Başkanı Orgeneral Hilmi Özkök’ün haberi oldu mu? Kuşkusuz oldu. Peki acaba o nasıl bir tepki verdi? Acaba New York’ta otel lobisinde, ‘Askerler birazdan bildiri yayımlayacak’ diye sevinç çığlıkları atan cuntacı profesörün haber kaynağı kimdi, kimlerdi? Acaba o dönemde, yönetime el koymaktan, ‘Tarih beni yazar’ demekten söz eden komutan hangisiydi ve bu dediklerini neden ve nasıl yapamadı? Bu konuları daha çok yazıp çizeceğiz...</span></p>

  <p class="indentmetin"><span class="idebold">“Benim bildiğim, İsmet Berkan ‘Bu konular’a bir daha ancak 2007’nin Mart ayında, Nokta’nın yayımladığı ‘Darbe Günlükleri’yle girdi. Doğrusunu isterseniz, hiç de hoş bir giriş değildi, çok şaşırmıştım ben. Daha önce de bir başka vesileyle yazmıştım, Berkan’ın yazısının birinci sayfa anonsu aynen şöyleydi (gerisini siz düşünün):</span></p>

  <p class="indentmetin"><span class="idebold">“Sahte günlüklerin, AKP’nin Çankaya’ya kendi istediği kişiyi seçecek olduğu bugünlerde ortaya çıkması tesadüf olabilir mi? Soruları yanıtlamak çok güç.’</span></p>

  <p class="indentmetin"><span class="idebold">“O gün, yani iki komutanın veda etmesini izleyen gün (29 Ağustos 2004), Radikal’in Ankara Temsilcisi Murat Yetkin de aynı konuda bir yazı kaleme almıştı. O da şöyle yazıyordu:</span></p>

  <p class="indentmetin"><span class="idebold">“2003’ün Aralık ayı sonunda Eruygur ile makamında bir görüşme yaptık. Görüşmeye Radikal’in demokratikleşme reformlarından ve Türkiye’nin AB üyeliği hedefinden yana olan çizgisini eleştirerek başladı. ‘Kendisi de demokrattı ama’, Radikal’in yayın çizgisi, altında başka şeyler olduğu kuşkusuna yol açıyordu, laiklik karşıtı siyasi akımlar cesaret bulabilirdi. Bir de fazla hükümet yanlısı görüntü veriyorduk. Acaba baskı altında mıydık? Ben bunu nereden çıkardıklarını sordum. ‘Öyle söyleyenler var’ dedi. Ben de, ‘Bazı internet siteleri de sizin darbeci olduğunuzu öne sürüyor. Onlara da mı inanacağız?’ dedim. (O sıralarda Eruygur’un bazı politikacılarla, emekli generalleri aracı koyarak makamında görüşme yaptığı konuşuluyordu. Yalnız Yalman’ın değil ama, daha çok Eruygur’un, yalnız Ankara’dan değil, İstanbul’dan da bazı işadamı, siyasetçi, gazeteci ve köşe yazarlarına verdiği akşam yemeklerinde siyasi projeler ortaya koyduğu biliniyordu. Bu toplantılarda Genelkurmay Başkanı Orgeneral Hilmi Özkök’ün AKP hükümetine gerekli direnişi göstermediği gerekçesiyle eleştirildiği, Özkök’ün kulağına da muhtemelen gidiyordu.)</span></p>

  <p class="indentmetin"><span class="idebold">“Ben şikâyetlerini İstanbul’a ileteceğimi söyledim. O da memnun olacağını söyledi. Tokalaşıp ayrıldık. Eruygur ile görüşmemizin bütün ayrıntılarını İsmet Berkan’a ilettim. Berkan’ın önerisi ile, birlikte Aydın Doğan’a giderek ona da aktardık.”</span></p>

  <p class="indentmetin"><span class="idebold">“Böylece ben, yukarıda Berkan’a sorduğum sorunun cevabını Yetkin’den almış oluyorum. Bu durumda cevap, mealen şöyle olmuş oluyor: ‘Hayır, o dönemdeki bilgilerimizi kamuoyuyla paylaşmadık. Eruygur Paşa’ya, bir sürü laf var ama, biz tabii ki inanmıyoruz onlara, dedik. Gazete ile ilgili görüşlerini de patrona ileteceğimizi söyledik.’</span></p>

  <p class="indentmetin"><span class="idebold">“Murat Yetkin’in yazısı da tıpkı Berkan’ınki gibi bitiyordu: ‘Daha yazılacak çok şey var ve bu konularda...’</span></p>

  <p class="indentmetin"><span class="idebold">“Benim bildiğim, Murat Yetkin de tıpkı Berkan gibi ancak Nokta’nın yayınından sonra döndü ‘bu konular’a...</span></p>

  <p class="indentmetin"><span class="idebold">“Ama şimdi öğreniyoruz ki, herkes her şeyi biliyormuş!</span></p>

  <p class="indentmetinson"><span class="idebold">“Umarız meslektaşlarımız bir daha bu kadar uzun aralar vermez, fikri takiplerini okurlardan esirgemezler...</span>”]</p>

  <h2 class="h2baslik1" id="calibre_toc_227">8 Eylül 2004</h2>

  <p class="normalnesililk">Bülent Akarcalı’nın ziyareti...</p>

  <p class="normalnesil">Bülent Akarcalı ANAP zamanında Sağlık ve Turizm bakanlıkları yapmıştı. (...) Arkeoloji ve tarih meraklısı. O da benim gibi Anadolu’nun hiçbir zaman Yunan olmadığına inananlardan. İlginç bir konuşma oldu. Bana en ilginç gelen konu TSK mensuplarının kendilerini halktan tecrit ettiğine dair olan görüşüydü. Yanılmıyordu. Siviller ile görüşmek yasak olmalı diyen bir görüşe sahip olan aramızdan bazıları varken böyle bir gözlem bence yerinde ve haksız değil. Önceleri herkes iç içe yaşardı, şimdi hepimiz toplu olarak kendimizi lojmanlarımıza kapattık. Sinemamız ayrıdır, orduevimiz ayrıdır ve hatta birçok yerde çocuklarımızın gittiği okullar da ayrıdır. Sadece kendi aramızda görüşürüz. Bize göre siviller bir şey bilmez, memleketini sevmezler. Askerler ise tam tersi her şeyi bilirler ve onların vatan sevgisi her şeyin üstündedir. Ne kadar yanlış değerlerimiz olduğunu zaman içerisinde acı olarak öğreniyoruz. Subaylarımız, hatta komutanlarımız bile çoğu zaman halk arasına çıkmaya ürküyor. Esas nedenlerden biri, komutanların birer padişah muamelesi görmesi. Siviller ile paylaşılacak bir yaşamda bu tip imkânlardan mahrum kalınacağı için böyle hareket etmemiz kaçınılmaz.</p>

  <p class="normalnesil">Diğer bir konu da kendimizi halka tanıtma(da) pasif kalmamız. Halbuki elimizdeki imkânları yasal çerçevede halka açmak, onları kazanmak ve bir nevi taraftar kazanmak için bir yol olabilecektir. Örneğin özel eğitim merkezi denen kampların senenin muayyen günleri halka açılması onlar ile ilişkileri artıracağı gibi olumlu yönde de etki yaratacaktır. Konuşmamız uzun oldu, tekrar kendisi ile görüşmem lazım. Aktif ve çok iyi yetişmiş bir kişi. Hâlâ yararlanılabilir.</p>

  <h2 class="h2baslik1" id="calibre_toc_228">27 Eylül 2004</h2>

  <p class="normalnesililk">Genelkurmay Başkanlığı’na önemli bir iki konuyu gönderdim. Birinci konu “sivilin asker üzerindeki denetimi” isimli seminerde yapılan konuşmalar ve bu konuda hazırlanan çalışma grubu raporu hakkındaki görüşler...</p>

  <p class="normalnesil">AB, TSK’nın tamamen MSB’ye bağlanmasını ve karar almak işlemi ile mali konularda sivil makamların sözünün geçerli olmasını istiyor. Konu yeni değil, 1998 yılında Yunanistan’ın ortaya attığı bir konu. Konu o günden beri devam ediyor. Yunanistan bizi sindiremeyince AB içinde kendisine destek bulmak için bu yolu tercih etmişti. AB de Yunan önerisini kabul ederek yürürlüğe koymuştu. Belki gerçekten olması gereken bu şekil ama ülkemiz için bazı garantiler sağlanmadan bu uygulamaya geçiş 1950’li yıllarda olduğu gibi hüsran olabilir. Bu konuda ne gibi tedbirler alınması gerektiği hakkındaki görüşümü Genelkurmay Başkanlığı’na bildirdim.</p>

  <h2 class="h2baslik1" id="calibre_toc_229">29 Eylül 2004</h2>

  <p class="indentmetintek">[<span class="idebold">Genelkurmay Başkanı ve bütün komutanların katıldığı yurt gezisinin 29 Eylül gününe tekabül eden bölümünde, 7. Kolordu Komutanlığı’nda komutanlara verilen brifingin “misyonerler”le ilgili bölümü epeyce önemli... Bu bölüm, o günlerde ülkede yaratılmak istenen kaotik atmosferin önemli bir aracı olduğu sonradan açıkça anlaşılan misyonerlikle mücadele faaliyetlerine ordunun yaklaşımını ortaya seriyor... Günlükler’de tamamı yer alan brifingin bir bölümünü buraya alıyorum.]</span></p>

  <p class="normalnesil">Misyonerlik faaliyetleri; özellikle Diyarbakır ve Mardin’de yoğunluk gösteren misyonerlik faaliyetleri; Süryani vatandaşlar, yabancı uyruklu misyonerler ve bunların güdümünde faaliyette bulunan bölge insanı tarafından yürütülmektedir.</p>

  <p class="normalnesil">Süryaniler; sorumluluk bölgemizde “Tur Abdin” adıyla tabir edilen ve Mardin-Midyat-Gercüş bölgesini kapsayan, Dicle Nehri güneyi ile Suriye hududu arasındaki alanı sözde anavatanları ilan etmişlerdir.</p>

  <p class="normalnesil">Son bir yıllık dönemde; “din turizmi” adı altında bölgede mevcut kilise ve manastırları ziyarete gelen ve düzenlenen turlara katılan insan sayısında önemli miktarda artış meydana gelmiştir. (Her iki manastırı; 2003 yılında 140.000 kişi, 2004 yılında 175.000 kişi ziyaret etmiştir.)</p>

  <p class="normalnesil">Özellikle Mardin ilinde bulunan iki manastırın Süryanilerin dini merkezi olarak kabul edilmesinin bunda büyük etkisi olmuştur. (Manastırlar; Dayrulzafaran / Mardin Merkez, Dayrulumur / Midyat ilçesi Yayvantepe Köyü).</p>

  <p class="normalnesil">Çoğunluğu İsveç’te bulunan Süryani partileri; Süryani soykırımının yapıldığını iddia etmekte, tezlerini dünya kamuoyuna taşımaya çalışmaktadır. Bu gelişmelere ilave olarak, son zamanlarda Süryani vatandaşların özellikle Mardin bölgesinde toprak edinme faaliyetleri dikkat çekmektedir. (Son üç yıl içinde Midyat’ta 97 Süryani vatandaş toplam 310 km2’lik gayrimenkul almışlardır.)</p>

  <p class="normalnesil">Son dönemde ülkemizdeki faaliyetlerine ağırlık verdiği gözlenen misyoner unsurların, faaliyetlerine destek olacak Türk yandaşı bulabilme konusuna verdikleri önemi artıracakları ve birçok alanda düzenledikleri etkinlik ve sözde eğitim faaliyeti adı altında verilecek kurslarla, kendi adına çalışacak kişileri eğitmeye ve taraftar kazanmaya çalışacakları, AB uyum yasalarının istismarı kapsamında yapacakları girişimlerle, kendilerini mazlum bir toplum olarak göstererek, BM ve AB’den destek almayı ve bu sayede Türkiye’den kendi lehlerine bazı imtiyazlar elde etmeyi amaçladıkları değerlendirilmektedir.</p>

  <h2 class="h2baslik1" id="calibre_toc_230">7 Ekim 2004</h2>

  <p class="normalnesililk">Bayan ütğm. D. ile bir görüşme yaptım. Önce Genelkurmay Başkanı aradı ve D.’nin deniz hukuku konusunda MS yapmak istediğini ve mümkün olan kolaylığı göstermemi istedi. Ben de D.’yi çağırdım ve ne yapmak istediğini anlamak için onunla biraz sohbet ettim. Esasında hiç düşünmememe rağmen konuşurken konu başka taraflara doğru gitti. Bana bir daha gemiye çıkmak istemediğini anlattı. “Neden”, dedim, “Çok basit, harp okulunda yaşadığımız hayat içerisinde bütün gücümü kaybettim ve bir daha gemiye çıkacak halim kalmadı” dedi. “Harp okulunda neler yaşadığını anlat bakalım” dedim, bana özetle aşağıdaki konuları söyledi.</p>

  <p class="normalnesil">“Okulda erkekler ile aramızda bir cinsellik sorunu yaşadık. Bizi daima küçümsediler ve aralarına kabul etmediler. Onların arasına girebilmek için gayret sarf etmemiz gerekti. Sınıf subaylarımız da yeteri kadar bizi anlamadı ve bize yardımcı olmadılar.</p>

  <p class="normalnesil">“Erkek öğrencilerin büyük bir kısmı bir kız ile nasıl konuşulacağını dahi bilmiyordu. Çoğunun bir kız arkadaşı dahi olmamıştı. Bu nedenle bizimle nasıl hareket edeceklerini kestiremiyorlardı. Davranışlarının bilinçsizliği yanında nasıl konuşacaklarını ve bize nasıl hitap edeceklerini dahi bilmiyorlardı.</p>

  <p class="normalnesil">Bazı erkek öğrenciler bizleri çok fazla taciz ediyorlardı. Okul hayatım boyunca tecavüz hariç her türlü tacize maruz kaldım. Önümüze oturup belki de mastürbasyon yapan öğrenciler de vardı. Onun ne olduğunu o zamanlar bilmiyorduk, ama öyle tahmin ediyorum.</p>

  <p class="normalnesil">“Biz ne kadar erkek öğrenciler ile bir arada olmaya hazır değilsek erkek öğrenciler de bizimle beraber olmak için o kadar hazırlıksızdı. Lise öğreniminde erkek öğrencilerin sosyal olarak yetiştirilmediklerini değerlendirdim.</p>

  <p class="normalnesil">“Psikolojik danışman vardı ama ondan yararlandığım anda mücadelemi kaybetmiş sayılacağım için başvurmayı kendime yediremedim. Benzeri olaylar, daha erişkin olmamıza rağmen iki senelik gemi hayatımda da devam etti. Gemide de kendimizi kabul ettirme mücadelesi içinde olduk.”</p>

  <h2 class="h2baslik1" id="calibre_toc_231">18 Ekim 2004</h2>

  <p class="normalnesililk">Milli Güvenlik Kurulu Genel Sekreteri Yiğit Alpogan’ın ziyareti...</p>

  <p class="normalnesil">Sayın Yiğit Alpogan Atina büyükelçimizdi ve Ağustos ayında MGK’nın sivilleştirilmesi kapsamında Org. Şükrü Sarıışık’ın yerine atandı. Kendisi ile Atina’da iken bu konuyu görüşmüştük. Görevine yeni başladı ve nezaket ziyaretleri yapıyor, bu maksatla bana gelmiş. Göreve başlayalı iki üç hafta olmuş galiba ve şimdi ne yapacağına dair planlar yapıyor.</p>

  <p class="normalnesil">MGK’yı bir think-tank kurulu haline getirmeyi düşünüyorlarmış, hayırlısı olsun. Zaten bugünkü şekliyle MGK bir işe yarar bir kurum değil. Hiçbir işlevi yok. Karar dahi alınmıyor. Bana kalsa hemen kapatırım. Devletin kurumları ve bizler de utançtan kurtuluruz. Zira halk bizi orada bir iş yapıyoruz zannediyor.</p>

  <h2 class="h2baslik1" id="calibre_toc_232">19 Ekim 2004</h2>

  <p class="normalnesililk">Sabahattin Çakmakoğlu’nun ziyareti...</p>

  <p class="normalnesil">Sayın Çakmakoğlu MSB idi. Geçen yıl geçirdiği büyük bir araba kazasından sonra hafıza kaybından mustarip ama yavaş yavaş zaman içerisinde her gün daha iyiye gittiğini söyledi. Kaza geçirince kendisini kimse aramadığı için benim onunla ve Sevil’in de eşi ile ilgilenmesi çok hoşlarına gitmiş ve bu nedenle beni ziyarete gelmiş. Bize karşı olan şükran hislerini ifade etmek istemiş.</p>

  <p class="normalnesil">Bu arada günlük olayları konuştuk. Durumu nedeniyle olayları pek ayrıntılı takip etmediğini söylemekle beraber her konuyu biliyordu. AB konusunda çok üzgün ve buraya girişimiz Türklüğümüzün sonu olacak diye endişe duyuyor. Ben duymuyor muyum, ama ben de endişe duyduğumu söylersem bu hepimizn sonu demektir. Kendisine güven verecek sözler söyledim.</p>

  <h2 class="h2baslik1" id="calibre_toc_233">26 Ekim 2004</h2>

  <p class="normalnesililk">Personel başkanı üç konu getirdi.</p>

  <p class="normalnesililk">Birincisi, Vural Bayazıd amiral bu yaz Aksüsem’e <span class="idebold">[bir eğitim kampı -A. G.]</span> gittiğinde iki devre kaldı. Bu kalışı esnasında niye kendisine “özel” motelin değil de A1 no’lu motelin tahsis edildiğini sormuş ve bu konudan komutanın haberi var mı demiş. Özel motel Genelkurmay Başkanı’na tahsisli motel. Ben de gittiğimde boş dahi olsa A1 no’lu motelde kalıyorum. Personel başkanı kendisine bu konuda emir olduğunu ve boş dahi olsa Genelkurmay Başkanlığı’ndan emir alınması gerektiğini izah etmiş. Bu sene de izin istenmiş ama vermekte nazlanmışlar. Bunun üzerine personel başkanı da vazgeçmiş. Acaba özel motelde tatil yapmak daha mı zevkli bilmiyorum. Kendilerini hâlâ padişah zannetmekte devam ediyorlar.</p>

  <p class="normalnesil">İkinci konu Nejat Tümer amiralin devletten aldığı Mercedes arabası için şoför isteği. O da Kuzey Saha’dan ilave bir şoförün kendisine verilmesini istiyor. Mercedes şoförü İçişleri Bakanlığı’nca verilen bir polis ama izine gittiği zaman veya hafta sonları ilave bir şoföre ihtiyacı oluyormuş. Bu arada devlet kendisine TSK üzerinden ayrı bir araba ve asker şoför de tahsis ediyor.</p>

  <p class="normalnesil">Üçüncü konu yine aynı şekilde bir başka emekli komutanın isteği. Bir taraftan AB’ye giriş konularını etüt et, diğer taraftan bunlar ile uğraş. İstekler yasal olsa ve çaresiz olsalar kabul edeceğim. Kendilerine bunların olamayacağını söylerken ben sıkılıyorum ve üzülüyorum. Ayrıca sanki ben bunların emrini veriyormuş gibi hepsinin de sitemlerini dinlemek zorunda kalıyorum. Emekli olunca yapmayacağım şeyleri yavaş yavaş öğreniyorum.</p>

  <h2 class="h2baslik1" id="calibre_toc_234">27 Ekim 2004</h2>

  <p class="normalnesililk">MGK toplantısı... (...) Müteakip konu AB’nin 6 Ekim günü açıkladığı ilerleme, tavsiye ve etki raporlarının değerlendirmesi. (...) Benden önce söz alan Kara Kuvvetleri Komutanı en ince ayrıntısına kadar bütün olumsuz yönleri dile getirdi. Bu nedenle ben fazla o konulara değinmeden kuşkularımızın biraz hafiflediğini ama kaybolmadığını, hâlâ AB’nin niyetinden şüphem olduğunu (belirtip) bilahare azınlıklar konusuna değindim:</p>

  <p class="normalnesil">“Belgelerde mevcut en hassas konu azınlıklar konusudur. Gerek Kürtlerin ve gerekse Alevilerin açık bir şekilde azınlık olarak gösterilmeleri endişe vericidir. Belgede referans yapılan ve azınlık oldukları iddia edilen vatandaşlarımızın toplam sayısı 44 milyon 600 bin kişidir. Bu tanıma göre Türkiye azınlıkların çoğunluğu oluşturduğu bir toplumdur. Bu kabul edilemez ve son derece yanıltıcı bir görüştür. Bu hususun 17 Aralık tarihine kadar Konsey’e anlatılarak düzeltilmesi bir zarurettir. Eğer anlatılamaz ve düzeltici bir işlem elde edilemez ise bu tartışmalar ülkede etnik milliyetçilik ve üst kimlik alt kimlik tartışmalarını hızlandıracak ve ortak kimlik adı altındaki Türkiyelilik kavramını güçlendirecektir. Bu da yaklaşık 20 ayrı alt kimliğin içerildiği toplumumuzda asıl birleştirici unsur olan Türk üst kimliğini sorgulayacak bir durum yaratacaktır.</p>

  <h2 class="h2baslik1" id="calibre_toc_235">28 Ekim 2004</h2>

  <p class="normalnesililk">Akşam Burak geldi. Adalet Bakanı ile yaptığı görüşmeler sırasında Bakan, Hükümet’in beni bir yıl daha uzatmak istediğini ve Başbakan Recep Tayyip Erdoğan’ın da olurunun alındığını söylemiş. Beni ulusçu buldukları için bunu yapıyorlarmış. Zaman kısaldıkça dedikodular başladı. Oğluma bu konulara itibar etmemesini, benim kararımı verdiğimi ve Ağustos ayında emekli olmak istediğimi kendisine izah ettim.</p>

  <h2 class="h2baslik1" id="calibre_toc_236">29 Ekim 2004</h2>

  <p class="normalnesililk">Bugünkü törenleri, şöyle sabahtan akşama kadar yaşadım. Hepsi onuncu yıl için planlanandan farklı değildi. O zaman devletin gücünün mesajını her köşeye dağıtmak ve birlik beraberlik gösterisi yapmak birinci amaçtı. Aradan seneler geçti. Amaç belki aynı ama yapılış şeklinin çok farklı olması gerekir, diye düşündüm. Bir tribünde saatlerce oturarak geçenleri seyretmek pek bir fikir vermiyor. Üstelik de bir başıbozukluğa şahit oluyorsunuz. Bir sürü şımarık ve umursamaz genç önünüzden geçiyor. Ne kadar ve nasıl bir mesaj verildiği şüpheli. Bu konuda biraz çalışmamız gerekli. Saatlerce konuşmalar, koca koca adamların sıraya girip el sıkmaları, artık modası geçmiş kutlamalar.</p>

  <h2 class="h2baslik1" id="calibre_toc_237">4 Kasım 2004</h2>

  <p class="indentmetinilk">[<span class="idebold">Günlükler’in 4 Kasım 2004’e tarihlenen bölümü, şu paragrafla başlıyor:</span></p>

  <p class="indentmetin"><span class="idebold">“Eylül ayı sonunda doğu, orta ve batı Türkiye’deki birliklere yaptığımız ziyaretlerin devamı olan ve geri kalan birlikleri kapsayan ziyaretlere bugün başladık. Ülkenin bu dönem itibariyle kesidini vereceği için bu bölgelerde alacağımız brifingleri de buraya eklemeyi uygun gördüm.”</span></p>

  <p class="indentmetin"><span class="idebold">Günlükler’in 4 Kasım bölümünün bundan sonrasında çeşitli kolordu ve ordularda Genelkurmay Başkanı ve kuvvet komutanlarına verilen brifinglerin tam metni yer alıyor. Bu brifingler, TSK’nın yalnız Genelkurmay ve kuvvet komutanları karargâhları seviyesinde değil her seviyesinde yoğun bir politik hareketliliğin yaşandığını; siyaseti ve hükümeti izleme-denetleme faaliyetinin gerçekleştirildiğini gösteriyor. Brifinglerin tamamını okuduktan sonra, zihnimde tam bir siyasi parti canlandı (Türk Silahlı Kuvvetleri Partisi-TSKP): Bu partinin genel merkezi Genelkurmay ve kuvvet komutanlıkları karargâhları; il merkezleri ordu karargâhları; ilçe ve belde merkezleri ise kolordu ve daha küçük askeri birliklerin karargâhlarıydı... Bilgiler, tıpkı bir siyasi parti organizasyonunda olduğu gibi aşağıdan yukarıya iletiliyor, genel merkez de bu bilgileri yorumlayarak TSKP’nin izleyeceği siyaseti belirliyordu.</span></p>

  <p class="indentmetinson"><span class="idebold">Bu brifinglerin içinde bana en çarpıcı ve ürkütücü geleni, komutanlara 1. Ordu’da verilen brifing oldu. Brifingden öğreniyoruz ki, meğer liselerde görev yapan milli güvenlik dersleri öğretmenleri 1. Ordu’da eğitilirlermiş ve sonra da 1. Ordu’ya rapor sunarlarmış... Brifinglerin 1. Ordu ayağının bu bölümünde tam olarak şöyle deniyor</span>]:</p>

  <p class="normalnesil">2004-2005 eğitim yılı başlangıcında ordu bölgesinde, garnizon komutanlıklarınca ayrı ayrı, İstanbul garnizonunda da ordu komutanlığınca milli güvenlik bilgisi derslerine görevlendirilen tüm öğretmenler, yapılan toplantılarla eğitilmiş, özellik arz eden konularda bilgilendirilmiş ve bilinçlendirilmişlerdir.</p>

  <p class="normalnesil">Milli güvenlik bilgisi ders öğretmenlerinden 20 Ekim 2004 tarihinde alınan raporlara göre, İstanbul ilinde mevcut 23 imam hatip lisesinden 19 lisede; ordu bölgesinde mevcut 69 ihl’den 30’unda Milli Eğitim Bakanlığı ile diğer bakanlıklara bağlı okullarda, görevliler ile öğrencilerin kılık kıyafetine ilişkin yönetmeliğe uyulmadığı tespit edilmiş, konu ile ilgili olarak hazırlanan ayrıntılı rapor makamlarına sunulmuştur.</p>

  <p class="normalnesil">Milli Eğitim Bakanlığı’nca müfredattan çıkartılan, yansıda arz edilen konularda, Türk gençliğini bilinçlendirmek maksadıyla; söz konusu dersin öneminin daha da arttığı düşüncesinden hareketle, değişim zamanı gelen MGB ders kitabının da güncelleştirilerek, ivedilikle yeniden basımının sağlanmasının uygun olacağı değerlendirilmiş ve bu maksatla; ordu komutanlığınca hazırlanan taslak milli güvenlik ders kitabı, K. K. K.’na sunulmuştur.</p>

  <h2 class="h2baslik1" id="calibre_toc_238">8 Kasım 2004</h2>

  <p class="normalnesililk">Büyükelçi Baki İlkin’in ziyareti...</p>

  <p class="normalnesil">Baki Bey ailece de tanıştığımız bir kişi. Birleşmiş Milletler’e atandığı için ayrılıyor ve veda etmeye gelmiş. Kıbrıs müzakereleri sırasında esas sorumlu müsteşar yardımcısı olduğu için bana gelişmeleri anlatmak ihtiyacını duydu. Yani referanduma giden yolda nasıl bir strateji uyguladıklarını izah etmek istedi (ve şunları anlattı):</p>

  <p class="normalnesil">“Annan planı kapsadığı konular itibariyle zaten GKRY <span class="idebold">[Güney Kıbrıs Rum Yönetimi -A. G.]</span> tarafından kabul edilemezdi. Zira onların devletlikten vazgeçip yeniden bir devlet kurmalarını, Türk askerinin kalmasını ve mala mülke dönüşü gecikmeli olarak sağlaması nedeniyle kabul edilemezdi. Biz bunu başında sezerek bir risk aldık. Aldığımız risk fazla da değildi. Eğer biz ‘evet’ dersek onların ‘hayır’ diyeceğini kabul ederek çalışmalarımıza başladık. DİB’e, bizim amacımız Kıbrıs sorununu çözmek değil ama AB’ye giden yolda bir engel olmasını önlemek diye bildirdik. Nitekim faraziyemiz gerçekleşti ve GKRY ‘hayır’ dedi. Ama bu arada da biz Kıbrıs Türk tarafının ikiye bölünmesine engel olamadık. Kıbrıs sorunu bitmez ve bitmeyecektir. Daima önümüze çıkacak.”</p>

  <h2 class="h2baslik1" id="calibre_toc_239">4 Aralık 2004</h2>

  <p class="normalnesililk">Aytaç Paşa’yı görmeye gittim. Ankara’ya geliş maksadının İstanbul’da yapılacak olan sınıf arkadaşlarının toplantısından kaçmak olduğunu öğrendim. Şener onun aleyhinde bütün sınıf arkadaşlarına dedikodu yapmış. Sadece Şener değil, Tuncer Kılınç ve Çetin Doğan da bu dedikodunun yayılmasına neden olmuşlar. Bu nedenle onların yanında kalmamak için kaçmış. Bana, “Neler oluyor, benimle ilgili dedikodu var mı” dedi. Ben de kendisine, son söylediğimden bu yana bir gelişme olmadığını ve bu konuyu unutmasını söyledim. Ama kendisi çok alınmıştı ve kolay kolay unutacağa benzemiyordu... Şener’in Yaşar’ın aleyhinde yaptıklarını olayları açıklamadan anlattı. Çetin Doğan’ın nasıl Yaşar’ın aleyhinde çalıştığını anlattı. “Yaşar’ı Kara Kuvvetleri Komutanı yapmamak için uğraştılar ama mani olamadılar, şimdi de Genelkurmay Başkanı olmasını önlemeye çalışıyorlar, belki de önleyecekler” dedi.</p>

  <p class="normalnesililk">Bu arada Şener’in nasıl ikili oynadığını, hükümete karşı gibi gözükerek nasıl bazıları ile iyi geçindiğini ve onların desteğini alarak Kara Kuvvetleri Komutanı olmak üzere teşebbüse geçtiğini, Adalet Bakanı <span class="idebold">[o sırada Cemil Çiçek -A. G.]</span> ile nasıl yakın ilişki kurduğunu anlattı. Geldiğinden beri Genelkurmay Başkanı’nı aramamış ve aramaya da niyeti yoktu. Sedat Peker davasından dolayı ona çok kırgındı. “Siz yine de arayın, zira sizin buraya geleceğinizi bana o söyledi” dedim. Peki dedi ve benim arkamdan hemen arayacağını söyledi.</p>

  <p class="normalnesil">Konuşmalarımız sırasında bana Fenerbahçe’de bulunan emekli or‘ların Kasımpaşa’nın Belediye’ye devredilmesi konusunda dedikodu yaptıklarını anlattı. Nasıl ve niye verilirmiş, orası çok kıymetliymiş gibi. Haber Salim Paşa’nın söylediklerini (doğruluyor). “Bu adamlar bir işin doğrusunu öğrenmektense dedikodu yapmayı tercih ediyorlar” dedim ve Kasımpaşa projesinin ne olduğunu anlattım. Ben anlattıkça o da başını sallayarak tasdik etti. “Bunların hiçbirini bilmiyorlar” dedi, ben de “onlara anlatmaya mecbur değilim” dedim. Herhalde TSK’da yapılan en büyük yanlışlıklardan biri, emekli orgeneralleri koruma lojmanları adı altında bir yere toplamak oldu.</p>

  <h2 class="h2baslik1" id="calibre_toc_240">6 Aralık 2004</h2>

  <p class="normalnesililk">Sabah tören <span class="idebold">[Jandarma Genel Komutanlığı Başarılı Birlikler Ödül Töreni -A. G.]</span> için toplandığımızda bütün komutanların konuştuğu yegâne şey <span class="ideitalik">Vatan</span> gazetesinde İlhami Erdil ile ilgili çıkan haberdi. Diğer gazetelerin hepsinde onunla ilgili haberler vardı ama <span class="ideitalik">Vatan</span> bütün ön sayfasını resimler ve savcının iddianameleri ile birlikte bu olaya ayırmıştı. Bir de çirkin bir başlık atmış, “Amiral Battı” diyordu. İlhami Paşa muhakkak ki çok üzgündü ama TSK da bir darbe almış oluyordu.</p>

  <p class="normalnesililk">Dün gece 2. Başkan Genelkurmay Başkanı’nı aramış ve bu haberin durdurulmasını istemişti. Gazete sahibi Zafer Mutlu ise Vural Bayazıd’ı aramış ve ben yapmasaydım başkaları daha kötüsünü yapacaktı demiş. İnsanın aklına “acaba Zafer Mutlu ne kadar temiz” diye bir soru geliyor. Onun ne mal olduğunu bütün ülke bildiği halde kimsenin bir şey yaptığı yok. Hükümet de TSK’nın darbe almasını zevkle seyrediyor. Bahane demokrasi ama kendileri aleyhlerindeki hiçbir haberi yayınlattırmıyorlar ve yayınlanırsa da defterden siliyorlar. Genelkurmay Başkanı tören sırasında bana gelerek İlhami Paşa ile dün konuştuğunu ve durumunu çok kötü olarak değerlendirdiğini, kendisine destek olmamızı istedi.</p>

  <h2 class="h2baslik1" id="calibre_toc_241">7 Aralık 2004</h2>

  <p class="normalnesililk">Akşam İlhami Paşa’yı aradım. Benim onunla konuşmam lazımdı. Komutan olduğum için her olayla ilgilenmek zorundaydım. Suçlu olduğunu bilsem de yine de benim meslektaşımdı. Bana her türlü azabı çektirmiş olsa da ben komutan olarak yasalar çerçevesinde ona yapabileceğim bir şey varsa yapmalıydım.</p>

  <p class="normalnesililk">Sesi çok üzgündü ve her zamanki gibi yine ölmek, intihar etmek gibi şeylerden bahsetmeye başladı. Gazetelerde yazan haberlerin aynısını bana söyledi. “Ben bir maydanoz için mi yargılanacaktım” dedi. “Herkes neler yaptı, bir şey dahi olmadı, bizim bir maydanozumuz herkesin gözüne battı. Beni bugün Orhan Paşa aradı ve geçmiş olsun dedi. Kendisine Bülent’in ne kadar adi bir adam olduğunu ve beni nasıl sattığını anlattım. Benim sana söylediklerimi biliyorsun. Seni üzmek için değil sadece sesini duymak için aradım. Dün geceden beri içiyorum, her şeyim altüst oldu, ben fazla yaşayamam” dedi. Kendisine pazartesi akşamı yapılacak olan yelken yarışı törenine gelmesini söyledim. “Sen bana davetiye gönder, ben gelmeyeyim” dedi. Peki, dedim ve Kuzey Saha Komutanı’na emir vererek bir davetiye gönderilmesini sağladım.</p>

  <h2 class="h2baslik1" id="calibre_toc_242">9 Aralık 2004</h2>

  <p class="normalnesililk">Fikret Bila’nın ziyareti...</p>

  <p class="normalnesil">Fikret Bila bir gün önce beni aradı ve ellerinde benim Yaşar Paşa’ya yazdığım bir mektubun kopyası olduğunu ve bana bilgi vermek istediğini söyledi. Asıl amacının bu olmadığını ve yazmaya başlayacağı Kıbrıs konusu ile ilgili benden doküman isteyeceğini biliyordum. Geldi ve nitekim o konuyu açmadan ben açtım ve Kıbrıs için bir kitap yazılmasında zamanın çok erken olduğunu, zira hükümetin hâlâ bir strateji uyguladığını, bu nedenle yapılan görüşmeler ve konuşmaların açıklanması için zamanın daha erken olduğunu anlattım. O da aynı fikirdeydi, bu konuyu ertelemeye karar verdi.</p>

  <p class="normalnesil">Diğer konu için ise İlhami Paşa ile görüştüğünü ve durumunu anlattı. Ben de kendisine, elindeki yazının her yıl bir kez ortaya çıktığını bu sefer üçüncü çıkışı olduğunu, benim Yaşar Paşa’ya bir mektup yazdığımı ama bu mektubun o olmadığını zannettiğimi, zira içindeki konuların hepsinin Kasımpaşa’da herkes tarafından bilindiğini, bu nedenle bir kişi tarafından kolayca dile getirilebileceğini, esasen zamanın da böyle bir yazıyı yayınlamak için uygun olmadığını kendisine söyledim. Aynı fikirdeyim dedi ve ayrıldı.</p>

  <h2 class="h2baslik1" id="calibre_toc_243">12 Aralık 2004</h2>

  <p class="normalnesililk">Sabah Mustafa Özkan’lara ziyarete, daha doğrusu kahvaltıya gittik. Uzun süredir görüşmemiştik. Bana ilginç iki konu anlattı. Birinci konu Hava Kuvvetleri Komutanı ile ilgili bir konu. İstanbul’daki dedikodu, HKK’nın bazı yasal olmayan yollardan haksız kazanç edindiği şeklindeymiş. “Çok yaygın ve millet ateş püskürüyor. Her an bir olay patlayabilir. Bazı ihalelerden doğrudan kazanç sağladığı şeklinde dedikodular var” dedi.</p>

  <h2 class="h2baslik1" id="calibre_toc_244">6 Ocak 2005</h2>

  <p class="normalnesililk">ATO Başkanı Sinan Aygün’ün ziyareti...</p>

  <p class="normalnesil">Sinan Aygün, ilginç kişiliği olan bir insan. Bizlere böyle devre devre gelir ve kendi görüşlerini anlatır. Bazen kendisinden iyi bilgiler alırız. Bu kez de biraz ileri giderek konuştu. Ülkenin her yönüyle elden gittiğini, TSK’nın ne zaman bir şeyler yapacağını ve sesini çıkaracağını sordu. “Bütün halk ümidini size bağlamış ama sizden bir kıpırdanma gelmeyince herkesin morali bozuluyor” dedi.</p>

  <p class="normalnesil">Kendisine, “Bizden önce kıpırdayacak olan sivil kuruluşlardır. Herkes bileti TSK’ya kesmiş, kimse bir eylem yapmak teşebbüsünde bulunmuyor. Eğer kanaat ülkenin elden gittiği şeklinde ise önce sivil kuruluşlar kıpırdasınlar. Biz hiçbir şey yapamayız” dedim. Bana, “Bunlar iktidar olurken askerden çok korkuyorlardı ama artık askerden korkuları kalmadı, istediklerini yapıyorlar ve çekinmeden yapıyorlar, hatta bir numara tamam, ondan gerisini düşünmemek lazım diye de konuşuyorlar” dedi.</p>

  <p class="normalnesil">Anlaşılan bu kez gelişi kışkırtmak için. Benden önce Hava Kuvvetleri Komutanı’na gittiğini söyledi, muhtemelen ona da aynı şekilde konuştu. “Göreceksiniz, Ali Osman Özmen davası içine Yaşar Paşa’yı da çekecekler. TSK’yı küçük düşürerek yok etmek hedefleri” dedi. Sonra, “Ben tanımam ve eğer bir yolsuzluk yaptıysa cezasını çeksin ama bir eski Deniz Kuvvetleri Komutanı’nı böyle yargılamak hiç de TSK’ya yakışan bir hareket değil” dedi.</p>

  <h2 class="h2baslik1" id="calibre_toc_245">7 Ocak 2005</h2>

  <p class="normalnesililk">Müteahhit Ali Osman Özmen’in davasına dün de devam edildi. Bu dava devam ettikçe bazı katlanılamayacak ifadeler ve yayınlar olmaya başladı. Bütün basın binlerce akbabanın bir leşin başında beklemesi misali. Dava başlar başlamaz sonsuz bir hızla TSK mensuplarına saldırmaya başladılar. Amaçları belli; haber yapmak onlar için önde değil ama hükümete hizmet ederek TSK’yı yıpratmak ve sonunda iş yapamaz hale getirmek (istiyorlar) ve bunda da muvaffak oluyorlar. Umarım bir gün bu ülkenin insanları silahlı kuvvetlerine muhtaç olmaz.</p>

  <h2 class="h2baslik1" id="calibre_toc_246">13 Ocak 2005</h2>

  <p class="normalnesililk">Alb. Ertuğrul Öztop’un ziyareti...</p>

  <p class="normalnesil">Albay Ertuğrul karacı bir kurmay albay. Kendisi geçen yıl bizimle beraber Kıbrıs olaylarında çok yakın olarak çalışmıştı. Tanıdığım kadarı ile akılı, iyi lisan bilen, vefakâr ve fedakâr bir subaydı. Askeri Şûra toplantısından önce Aytaç Paşa’ya terfi edip etmeyeceğini sorduğumda, “Bazı kusurları var, o nedenle terfi edemeyecek” demişti. Nedenlerini sormamıştım, bana yakışmazdı.</p>

  <p class="normalnesil">Bugün beni ziyaretinin nedeni kendisini TSK’dan dışlanmış olarak hissetmesi ve yıllarca sarf ettiği gayretlerin karşılığını alamamış olmasıydı. Kendisini ihanete uğramış hissediyordu. “Sadece kurmay başkanımın ve plan prensipler başkanlarımın iki sözü nedeniyle terfi edemediğimi zannediyorum. Bu iş herhalde bu kadar ucuz olmasa gerekir” dedi.</p>

  <p class="normalnesil">Son söylediği benim yönümden daha önemliydi: “Astların Kara Kuvvetleri’ndeki terfi sistemine hiç itimadı kalmadı. Tamamen dost işi olarak nitelendiriliyor. Liyakate bakılmıyor. Üstlerinin isteği yönünde hareket eden kişiler terfi ettiriliyor” diyerek serzenişte bulundu.</p>

  <p class="normalnesil">Bu son söylediği Kara Kuvvetleri yönünden çok önemli. Eğer astlar bu güvenlerini kaybederlerse kimse etkin olarak çalışmayacağı gibi geleceğin yöneticileri de liyakatsiz kişilerin arasından seçilir. Türkiye için Kara Kuvvetleri her yönden çok önemlidir. Bu nedenle kendilerini düzeltmek zorundalar.</p>

  <h2 class="h2baslik1" id="calibre_toc_247">17 Ocak 2005</h2>

  <p class="normalnesililk">Kara Kuvvetleri Komutanı’nı ziyaret...</p>

  <p class="normalnesil">Hazırlanmakta olan Milli Güvenlik Siyaset Belgesi ile ilgili Recep Tayyip Erdoğan imzalı Başbakanlık görüşü elimize geçti. İçerisinde ilginç konular var. Hazırlanan görüşler adeta Milli Güvenlik Siyaset Belgesi’ne ve askere karşı. Buram buram askere karşı bir nefret kokusu var. Tabii olayın bu kadar cüretle buraya kadar gelmesi kendi hatamız. Başlangıç olaylarında bu adamlara taviz verilmeseydi, bu adamlar böyle cesaretlenip askeri adeta her konudan, hatta savunmadan bile silmeyi isteyemezlerdi. Bu nedenle açıklanmış olan bu görüşler çok önemli. Öyle konular var ki, örneğin asker iç güvenliğe karışmamalı, Bakanlar Kurulu adeta sorgusuz her türlü kararı alabilmeli ve uygulamalı gibi, ülkenin geleceğini tehlikeye sokabilirler.</p>

  <p class="normalnesil">Bu konuları konuşmak üzere Kara Kuvvetleri Komutanı ile görüşmek üzere gittim. Aynı fikirdeyiz ve ikimiz de bir hamle yapmamız gerektiğine inanıyoruz. Bu hamle sesimizi duyurmak şeklinde olmalıdır. Ama sesimiz biraz tok çıkmalıdır. Genelkurmay Başkanı’nın bu düşünceyi kabul edeceğine inanmıyorum ama biz yine de dile getireceğiz.</p>

  <p class="normalnesil">(...)</p>

  <p class="normalnesil">Coşkun Ulusoy’un ziyareti...</p>

  <p class="normalnesil">Yıldırım Türker ve Çoşkun Ulusoy bana hem nezaket hem de bir yıl içerisinde OYAK kârını izah etmek için gelmişler. OYAK bu yıl geçen yıla nazaran iki buçuk misli kâr etmiş durumda. Ancak OYAK’ın bu trendi devam ettirmesi çok zor, bu nedenle büyük yatırımlara girmesi gerekiyor. Sohbet esnasında iptal edilen TÜPRAŞ ihalesine yeniden katılmaya karar verdiklerini ve Genelkurmay Başkanı’nın kararını beklediklerini öğrendim. Kendilerine Ereğli Demir Çelik’in 25 Ocak’ta başlayacak olan özelleştirmesine de katılabileceklerini söyledim.</p>

  <h2 class="h2baslik1" id="calibre_toc_248">18 Ocak 2005</h2>

  <p class="normalnesililk">Genkur’da toplantı... Milli Güvenlik Siyaset Belgesi ile ilgili olarak Başbakanlık tarafından ve bizzat Recep Tayyip Erdoğan tarafından imzalanarak gönderilen görüşler hakkında toplantı yaptık. Önce Genelkurmay Başkanı görüşlerini açıkladı. Nitekim o da konuyu bizim gibi algılamış ve “Askeri tesirsiz hale getirme harekâtı” olarak nitelendirdi. Yedi sayfalık metinde itiraz edilecek belki 70 konu var. Sonra Kara Kuvvetleri Komutanı görüşünü açıkladı. O da itiraz edilecek noktaları bir bir dile getirdi ve sonuç olarak “Gidin Recep Tayyip Erdoğan ile görüşün ve bu konudan çok rahatsız olduğumuzu söyleyin” dedi.</p>

  <p class="normalnesil">Genelkurmay Başkanı bu noktada tekrar söz alarak, “Ben de aynı şekilde düşünüyorum, hatta “artık konu basına düştüğüne göre TSK’yı rencide eden bu fikirler ile aynı fikirde olup olmadığınızı açıklayın diyeceğim, eğer siz açıklamazsanız ben bir açıklama yapacağım diye de ilave edeceğim” dedi. Benim şahsen yaptığım değerlendirmeyi aşağıda açıkladım:</p>

  <p class="normalnesil">“Ayrıntılar bir kenara bırakılırsa, verilmek istenen mesaj: Bakanlar Kurulu (BK) sınırsız olarak her türlü yetkiye sahiptir. Milli güvenlik konusunda da bu böyledir. BK isterse milli siyaseti kendi içerisinde değiştirir. Devletin diğer kademelerinin güvenlik konusunda koordinasyonuna ihtiyaç yoktur. İç güvenlik askere ait değildir ve devletin diğer organları ile karşılanabilir. Asker başka bir konu ile ilgilenmesin ve dış tehdide karşı konum alsın. İç güvenlikteki tehdit algılaması da gerçeğe göre değil hükümetin algılaması ve hedeflerine göredir.</p>

  <p class="normalnesil">“Bu görüşler ile ne yapılmak istenmektedir. Belirtilen görüşler BK’nın yetki ve sorumluluğunu paylaşmak istemediği şeklinde vurgulanmaktadır. Bu ilkeden hareket edilince MGSB’nin bağlayıcı olmaması sonucuna varılmakta ve belgenin ayrıntılı olmaması görüşü savunulmaktadır.</p>

  <p class="normalnesil">“Açıklanan görüşlerin en önemli yanı tehdit algılamasındaki değişikliktir. İç güvenliğin güvenlik kapsamında mütalaa edilmemesi çok önemli bir değişimdir. Bu görüş ne Anayasa’ya ne de olanaklarımıza uygun bir değerlendirmedir. Altındaki amaç bellidir. Silahlı Kuvvetler’i kendi amaçlarına ulaşmada engel olarak gördükleri için bu engeli ortadan kaldırarak yandaşları ile beraber totaliter, dine dayalı bir rejimi tesis etmek istemektedirler.”</p>

  <p class="normalnesil">Diğer komutan arkadaşlar da aynı görüşleri açıkladılar.</p>

  <p class="normalnesil">(...)</p>

  <p class="normalnesil">Bu konu bittikten sonra Genelkurmay Başkanı cereyan etmekte olan yolsuzluklar ile ilgili mahkemeler, İlhami Erdil Paşa’nın ve Müteahhit Ali Osman Özmen’in devam eden yargılanmaları hakkında bir açıklama yaptı. Bizden istediği, kendisini haklı gösterecek bir tutum içinde kendi astlarımıza açıklamalarda bulunmamız. Zaten kendisine kimse haksız diyemez ama dedikodular kendisinin puan almak için bu işlem(leri) yaptığı şeklinde; herhalde ondan rahatsız oldu.</p>

  <p class="normalnesil">Emeklilerden gelen haberler “Bu işler her dönemde olurdu ama bu duruma getirilmezdi” şeklinde olunca haliyle Genelkurmay Başkanı da kendisini rahatsız hissetmeye başlamış olabilir.</p>

  <h2 class="h2baslik1" id="calibre_toc_249">26 Ocak 2005</h2>

  <p class="indentmetinilk">[<span class="idebold">TSK sözcülerinin kamuoyu karşısında zaman zaman yaptıkları “sivil iradeye saygılıyız” çıkışlarının gerçekte bir “halkla ilişkiler” taktiği olduğu, asıl niyet ve arzunun “sivil irade üzerinde askeri vesayet” olduğunu anlayabilmek için, biraz önce okuduğunuz bölümle, Özden Örnek’in 26 Ocak tarihli günlüğünde tamamına yer verdiği 2. Başkan İlker Başbuğ’un uzun basın toplantısında Milli Güvenlik Siyaset Belgesi’ne (MGSB) ilişkin sözlerini karşılaştırmak yeter...</span></p>

  <p class="indentmetinson"><span class="idebold">Daha bir hafta önce, MGSB konusunda “Genkur”da yaptıkları toplantıda neler konuşulduğunu yukarıda okudunuz... Şimdi bir de Genelkurmay İkinci Başkanı İlker Başbuğ’un basın önünde bu çerçevede neler söylediklerini okuyun ve karşılaştırmanızı yapın...</span>]</p>

  <p class="normalnesil">İlker Başbuğ’un, o günlerde gazetelerde de yer alan sözleri:</p>

  <p class="normalnesil">“Milli Güvenlik Siyaset Belgesi her zaman da ifade ettiğimiz gibi bir Bakanlar Kurulu dokümanıdır. Hazırlanma sürecinin nasıl olacağı ilgili yasalarda belli. Onlara değinmeyeceğim. Ama sonuçta Milli Güvenlik Siyaset Belgesi Bakanlar Kurulu kararnamesiyle yayınlanan devletin resmi bir dokümanıdır. Maalesef bundan önceki bazı dönemlerde oldu. Geçmiş hükümetler döneminde, hatırlayacaksınız, sayın bakanlardan bir tanesi çıkıyor diyor ki; ben hayatımda Milli Güvenlik Kurulu Siyaset Belgesi’ni görmedim. Bakanlar Kurulu kararnamesinin üzerinde o sayın bakanın da imzası var. Şimdi eğer görmeden imzalıyorsa o ayrı bir konu. Ama burada aslında verilmek istenen mesaj farklı bir mesaj. Bu belge sanki Bakanlar Kurulu’nun dışında başka yerlerde hazırlanan bir belge... Tabii fevkalade yanlış bir husus. Bakanlar Kurulu belgesi, Bakanlar Kurulu dokümanı.</p>

  <p class="normalnesil">(...)</p>

  <p class="normalnesil">“Bu belge gayet tabii ki şartlar gerektirirse güncelleştirilmelidir. Güncelleştirilmesi de gayet doğal. Ve içinde bulunduğumuz dönemde de bu belgenin güncelleştirilmesi çalışmaları devam ediyor. Basından biz de okuduğumuz kadarıyla maalesef bu Milli Güvenlik Siyaset Belgesi olayı çok çarpıtılıyor. Sanki Milli Güvenlik Siyaset Belgesi, Türk Silahlı Kuvvetleri tarafından hazırlanan ve sunulan bir belge ki biraz evvel ifade ettim, Milli Güvenlik Siyaset Belgesi hazırlandıktan sonra Milli Güvenlik Kurulu’nda görüşülüyor. Görüşmeyi müteakip Bakanlar Kurulu’na gidiyor, Bakanlar Kurulu’nda görüşülüyor. Eğer Bakanlar Kurulu kabul eder, tasvip ederse imzalıyorlar, Cumhurbaşkanımıza sunuyorlar ve belge oluşuyor. Oluşum bu. Şimdi bu oluşum böyleyken, olayı başka mecralara saptırmak herhalde doğru değil. Biz de üzülüyoruz aslında. Üzülerek takip ediyoruz. Aslında bu konuyu yapan bazı köşe yazarı veya gazetelerin, bazı kimselerin de Milli Güvenlik Siyaset Belgesi’nin nasıl hazırlanacağına ilişkin yasayı dahi okumadığını görüyorsunuz. Yani, yasaya göre değerlendirme yapsa belki haklı olabilir. Yasanın dışında değerlendirmeler yapılıyor. Efendim gizli anayasa. Nasıldır yani gizli anayasa? Milli Güvenlik Siyaset Belgesi’ni neredeyse Anayasa’yla aynı kefeye koyanlara rastlıyorsunuz. Derin anayasa ne demek? Bir de böyle kırmızı kitap. Bunlar tabii hoş şeyler değil.”</p>

  <h2 class="h2baslik1" id="calibre_toc_250">2 Şubat 2005</h2>

  <p class="normalnesililk">AYİM <span class="idebold">[Askeri Yüksek İdare Mahkemesi -A. G.]</span> Başkanı’nı iki konuyu görüşmek üzere davet etmiştim. Konulardan biri, komutanlık yapamaz kararı verdiğimiz bir subayın itirazı üzerine kararın bozulması, diğeri yasa maddesi olmasına rağmen bizce terfi edememesi gereken bir subayın terfi ettirilmesi ile ilgili karalardı. Bu konuları hukuki bazda görüştük ve nedenlerini sordum, bana izah etti.</p>

  <h2 class="h2baslik1" id="calibre_toc_251">3 Şubat 2005</h2>

  <p class="normalnesililk">Sinan Bey <span class="idebold">[Sinan Aygün, eski ATO Başkanı, şimdi CHP milletvekili -A. G.]</span> ile son ekonomik durumu görüştük. Onların bakışı çok karanlık bir tablo çiziyor. Hatta o kadar karanlık ki, bana göre tekrar iyileşme yönünde hiçbir umutları kalmamış gibi. Bu umutsuzluk sadece ekonomi ile sınırlı değil, aynı zamanda sosyal ve bilhassa ülkemizde şeriatçı kesimin oynadığı veya düzenlediği oyunlar hakkında da geçerli.</p>

  <p class="normalnesililk">(...)</p>

  <p class="normalnesil">Rus ataşesini pazartesi günü karargâha davet ettik. Daha önce bize sordukları iki sorunun cevabını vereceğiz. Kuznetsov uçak gemisi ile Karadeniz’de değil Doğu Akdeniz’de tatbikat yapabileceğimizi ve Moskova’daki Rus deniz kuvvetleri kurmay başkanı ile Ankara’daki bizim kurmay başkanı arasında şifreli bir muhabere hattı kurulmasını kabul ettiğimizi kendisine bildireceğiz. Umarım Ruslar ile bu yakınlaşmamız sürer. Zira şu sıralarda ABD ile ilişkilerimiz oldukça gergin; Ruslar ile yakın ilişkiye girmemiz hem ekonomik hem de dış politika yönünden sonuçlar doğuracaktır. Boğazların yükünü hafifletecek Trakya’dan geçecek boru hattı projesi var. Hükümetimizin orta Anadolu’dan geçmesini istediği bu boru hattında bazı karanlık işler döndüğüne dair haberler de alıyoruz. AKP’den üst yöneticiler kişisel çıkarları için bu projenin Trakya’dan olmasını engelliyorlarmış.</p>

  <h2 class="h2baslik1" id="calibre_toc_252">4 Şubat 2005</h2>

  <p class="normalnesililk">Geniş Katılımlı Komutanlar Toplantısı... Genkur. İnönü Salonu... Güzel konular görüştük. (...) Son konu tam bir komedi. Kuvvet komutanlığında stoklarda bulunan roket ve güdümlü mermilerin geri kalan ömürleri ve yapılan işlemler... Birçoğunun ömrü bitmiş ve kullanılamayacağı gibi bazıları da öyle miktarlarda satın alınmış ki izahı mümkün değil ve yüzde 70’i de ömrünü doldurmuş. Her zaman söylediğim gibi Kara Kuvvetleri kendine çeki düzen vermezse durumumuz zor.</p>

  <h2 class="h2baslik1" id="calibre_toc_253">5 Şubat 2005</h2>

  <p class="normalnesililk">Son iki haftada gerek askerler gerekse hükümet Kerkük alarmı verdi, uyarılarda bulundu. Yine yapamayacağımız tehditler savruldu, yine kırmızı çizgiler ortaya kondu. Söylemesi yapmaktan kolaydır deyişini hep unutuyoruz, hatırladığımız zaman da iş işten geçmiş oluyor.</p>

  <h2 class="h2baslik1" id="calibre_toc_254">18 Şubat 2005</h2>

  <p class="normalnesililk">(E) Tümg. Erol Özkasnak’ın ziyareti... Erol’u uzun süredir görmemiştim. Beni ziyarete gelmiş. Hem konuştuk hem de onu dinledim. Emekli olduğu için içinde hâlâ bir yara olduğunu anlamak zor değil. Ayrıca ayrıldıktan sonra kendisine yapılan muameleden de mutlu değil. Eski komutanlarını affetmiyor. Bazılarından kendisinden faydalanıp sonra terk ettikleri ve üstelik de suçu onun üzerine yıktıkları için nefret ediyor. Ayrıca Kıvrıkoğlu, Hilmi Özkök, Tuncer Kılınç, Yaşar gibi komutanların personel mafyası olduklarını ve aralarına hiç kimseyi sokmayacaklarını, buna rağmen sonunda birbirlerine düştüklerini ve bir kitap da yazdığını ve bu kişilerin uzayabilmek için birbirlerine nasıl kazık attıklarını anlattı. (...)</p>

  <p class="normalnesil">Son olarak da Bodrum’da Şener Eruygur’un Jandarma Genel Komutanı iken evinin inşaatını nasıl yaptırdığını ve müteahhit olarak da jandarmanın Batı Anadolu’daki bütün inşaatlarının yapımını üstlenen müteahhidi seçtiğini ve Bodrum’da bunun dedikodusunun yapıldığını anlattı. İnsanların neler yapacağı(nı) veya neler düşündüğünü kestirmek çok zor. Kime inanacağınızı şaşırıyorsunuz. Şener Paşa’nın bir araba hikâyesini duymuştum ama evi ile ilgili konuşulanları ilk kez duyuyorum.</p>

  <h2 class="h2baslik1" id="calibre_toc_255">22 Şubat 2005</h2>

  <p class="normalnesililk">Sabah kurmay başkanına Akdeniz özel görevi ne oldu diye sormuştum. İnceleme sonucunda bu sabah gelen bir yazıdan konunun Dışişleri Bakanlığı’na sorulduğunu öğrendik. TSK bana kalırsa gerçekten pasifleşmeye razı olduğu ve hatta (buna) kendisinin talip olduğu bir döneme girdi. Bu konunun Dışişleri Bakanlığı’na sorulmasını gerektirecek hiçbir yanı yok. Zamanı gelecek ve Doğu Akdeniz’deki yararlarımız aynen Ege’deki gibi sorunlu hale geldiğinde bunların nedenleri aranmaya başlanacak ama fırsat kaçmış olacak. Yazık!</p>

  <h2 class="h2baslik1" id="calibre_toc_256">25 Şubat 2005</h2>

  <p class="normalnesililk">Akşam mehter takımı ve TSK senfoni orkestrasının beraberce verdikleri “Mehterden Klasiğe” adlı konsere gittik. TRT gençlik korosunun da katıldığı konser gerçekten güzel oldu. Benzeri bir konseri biz de Marmaris festivali sırasında yapabilir miyiz diye düşündüm. Araştıracağız. Mehterin görkemli görünüşü ve değişik müziği insana ürperti veriyor. Viyana önlerinde aynı müziği düşünmek insanın hayal gücünü zorluyor. Kim bilir... Belki de bugün biz acaba Almanya Türkiye Birliği’ne dahil olsun mu diye tartışıyor olabilirdik. Hele hücum marşı insanın kanını donduruyor ve adeta oturduğunuz sandalyeden sahneye fırlayıp saldırmanız geliyor. Osmanlı, insanları ölmeye ve öldürmeye nasıl göndereceğini çok iyi düşünmüş.</p>

  <h2 class="h2baslik1" id="calibre_toc_257">7 Mart 2005</h2>

  <p class="normalnesililk">Adli müşavirim geldi. Daha önce kendisine Albay C. Ö. ile ilgili yapılan bir ihbar için idari bir soruşturma yapması görevini vermiştim. Ona dayandırılan birçok suçlama doğru olmamakla beraber usulsüz olarak yapılan bazı işler vardı. Alb. C.’yi bu göreve ben getirmiştim. Onun çok dikkatli olması gerekirdi. Üstelik bendeki intibaı da çok dürüst bir kişi olduğu şeklindeydi. Bu bilgiler beni çok sarstı. Buna rağmen bir yolsuzluk değil, usulsüzlük yaptığını, örneğin malzemesini kendisi alarak kendi evine bazı eşyalar yaptırmıştı. Bunu ilk yapan o değildi. Böyle bir işlemi ben de yapmıştım. 12 sene önce ben de malzemesini alarak ve kurmay başkanından izin alarak evimize bazı eşyalar yaptırmıştım.</p>

  <p class="normalnesililk">Adli müşavire böyle bir emir olduğunu ve bunu bildiğimi, seneler içerisinde de bu emrin değiştirilmediğini kendisine izah ettim ve emri bulmalarını istedim. Bana emrin imha edildiğini söyledi. Ben de bunun üzerine adli müşavire “adalet benim vicdanımdadır, ben bu şartlarda bu albay hakkında bir işlem yapamam” dedim. Verdiğim karardan müsterihim ve doğrusu olduğunu da zannediyorum. Kendisini sadece uyaracağım.</p>

  <h2 class="h2baslik1" id="calibre_toc_258">7 Mart 2005</h2>

  <p class="normalnesililk">Hasan Ünal <span class="idebold">[Uluslararası ilişkiler ve siyaset profesörü -A. G.]</span> özel bir konu için ziyaretime geldi. Kendisi ile bazı değerlendirmelerimizi konuştuk. Başbakan’ın tam bir panik içerisinde olduğuna dair emareler olduğunu ve bu yönde güvenilir kaynaklardan bilgi aldıklarını söyledi. Hatta bir sendika başkanı kendisini geçen hafta ziyarete gittiğinde “Çok hata yaptık. Bu AB ve ABD’ye çok güvendik ama durumumuzdan istifade ederek bizi mahvetmeye uğraşıyorlar” demiş. Bu sözler bizim yaptığımız değerlendirmeleri gerçekler şekilde.</p>

  <p class="normalnesililk">(...)</p>

  <p class="normalnesil">Bu arada Hükümet’e yakın çevreler tarafından TV’lerde ve gazetelerdeki işlerine de son verilmiş. Bana, “Bunun böyle olacağını geçen yıl siz bana söylemiştiniz” dedi. Şimdilerde Avrasya TV’de çalışıyor. Bu TV daha ziyade ulusal çizgide bir TV olduğu için mali kaynak bulmakta sıkıntı çekiyorlarmış ve bu nedenle benden OYAK ile ilgili bir randevu ayarlamamı istedi. OYAK Bank’tan reklam almak için görüşeceklermiş.</p>

  <h2 class="h2baslik1" id="calibre_toc_259">8 Mart 2005</h2>

  <p class="normalnesililk">Antalya Valisi Alaaddin Yüksel’i ziyaret...</p>

  <p class="normalnesil">Alaaddin Bey hemşerimiz. Beni Dz. K.K. olduğum zaman ilk kutlayanlardan biriydi. Bize kısaca Antalya’da neler yaptığını ve gelecek için olan projelerini anlattı. Antalya’ya bu yıl 8 milyona yakın turist bekliyorlar. Geçen yıl 7 ayrı yerde C4 patlayıcı paketleri ve suçluları yakalamışlar. Ama bu adamları Adana’da tutuklamışlar. Turistleri korkutmamak için bir valinin bundan zekice bir yöntemi olamaz. Hayranlıkla kendisini dinledim. Bizim, yalakalar yerine, böyle ülkesini seven ve ne yapabileceğini araştıran zeki ve cesur insanlara ihtiyacımız var. Kendisini gönülden kutladım ve hatıra olarak da bir denizci saati armağan ettim.</p>

  <h2 class="h2baslik1" id="calibre_toc_260">11 Mart 2005</h2>

  <p class="normalnesililk">Genelkurmay Başkanı’nı görmeye gittim. Amacım Gelibolu filminin Ankara’da yapılacak “ilk gösterim” gecesine kendisini davet etmekti. (...) Benim işim bittikten sonra kendisi ile bir müddet sohbet ettik. Muhtelif konular konuştuk. Önemli bir konu, Başbakan’ın kafasının karışık olduğunu ve Genelkurmay karargâhına gelerek dış politika ve askeri konular üzerinde brifing almak (istediğini) söyledi. Her ikimizin de kanaati, etrafındaki danışmanların kendisini yanlış yönlere yönelttiğini onun da fark etmesi. Bence elimizden geleni yapmamız lazım, hatta bizi dinlemese bile...</p>

  <h2 class="h2baslik1" id="calibre_toc_261">18 Mart 2005</h2>

  <p class="normalnesililk">Bu yıl benim bu törenlere üçüncü kez katılışım. Her seferinde aynı duyguları duyuyorum. Çanakkale gerçekten kutsal topraklar gibi bir yer. Nasıl Mekke, Kudüs dinen saygı duyulan ve kutsal olarak görülen yerler ise Çanakkale de bizim (için) aynı şekilde görülmesi, davranılması gereken bir yer. Ama yaptığımız törenler bu duygularımıza yakışmıyor ve bu duygularımızı yansıtmıyor. Orada şehit düşüp canını bu ülke için feda edenlere ise hiç ama hiç yakışmıyor.</p>

  <p class="normalnesililk">(...)</p>

  <p class="normalnesil">Törende Sevil’e bir kâğıt uzattılar. Genelkurmay Başkanı’nın hanımı şehitlikte giymek için eşarp getiriyor diye yazılıydı. Bu davranışı anlamak mümkün değil. Bir kere şehitlik ibadet yeri değildir. İkincisi, ibadet yerinde bile insan inandığı şekilde davranır, askerlikteki kıdeme göre değil. Çok yadırgadım ve Sevil’e istediğin gibi hareket edeceksin, dedim.</p>

  <h2 class="h2baslik1" id="calibre_toc_262">21 Mart 2005</h2>

  <p class="normalnesililk">Hasan (Ünal) Hoca bugün benimle görüşmek istemiş. Kendisini davet ettim. Niye geldiğini bilmiyorum. Konuşmaya başlayınca anlattıkları ilginç gelmeye başladı. 7 Mart günü bana yaptığı ziyarette İran büyükelçisi ile bazı konuşmalarından söz etmişti. Bugün o günkü konuşmadan sonra neler olduğunu anlatmaya gelmiş.</p>

  <p class="normalnesililk">Gerçekten İran büyükelçisini davet ederek Ecevit ile beraber görüşmüşler. Karşılıklı nezaket sözlerinden sonra büyükelçiye (şöyle demişler): “ABD’nin size karşı bir hazırlık içinde olduğunu değerlendiriyoruz. Bize göre altı aydan erken olmamak üzere ama (en geç bir yıl içinde) yüksek bir olasılıkla uçaklar ile sizin nükleer tesislerinizi vuracaklar. Bu konuda bizim hükümetten yardım alabilirler. Buna engel olmak için size bir öneri getiriyoruz. İran hükümeti Kıbrıs ile ilgili bir açıklama yaparak, Kıbrıs’a haksız bir uygulama yapıldığını, bu nedenle tanımaya hazır olduklarını veya ambargoyu kaldıracaklarını açıklasın ve hatta ek olarak da konuyu İslam Konferansı’na götüreceklerini söylesinler. Eğer bu açıklama hemen akabinde Suriye tarafından da benzeri bir açıklama ile desteklenirse, Türk kamuoyu İran ve Suriye’ye karşı bir sempati besleyecek ve hatta belki de gösteriler yapılacaktır. Bu durumda AKP hükümeti istese de halka karşı bir karar alamayacak ve ABD’ye destek vermekten kaçınacaktır.”</p>

  <p class="normalnesil">Bu konuşmayı bilahare Ecevit randevu alarak Cumhurbaşkanı’na anlatmış ve onun desteğini istemiş. Cumhurbaşkanı bu yaklaşıma destek vermiş. Konuşulanlar çok gizli kalmak kaydıyla İran büyükelçisi, Ecevit ekibini İran’a davet edecekmiş. İran’da bu konu İran hükümeti ile görüşülecek ve arkasından önce Ecevit tarafından zımni bir açıklama ve bilahare İran hükümeti tarafından esas açıklama yapılacakmış.</p>

  <p class="normalnesil">İran büyükelçisi bu görüşmede çok ilginç bir açıklamada bulunmuş:</p>

  <p class="normalnesil">“Biz, Başbakan Tahran’a geldiği zaman kendisine böyle bir açıklamayı ima eder şekilde bir öneride bulunduk ama onlar tarafından üzerinde durulmadı ve bizim anladığımıza veya hissettiğimize göre Erdoğan ve ekibi, ‘biz şimdi AB ile anlaşmak üzereyiz, böyle yaparak bizim işimizi engellemeyin’ şeklinde bir yaklaşım sergiledi.”</p>

  <p class="normalnesil">Tabii açıklama eğer doğru ise vatan hainliğinden başka bir şey değil. (...) Büyükelçi ile konuşulanları bir tutanak ile tesbit edeceklermiş. Bir kopya da bana vereceklermiş. “Ben size destek veririm ama benim adımı başka yerde kullanmayın” dedim. “Sadece Ecevit biliyor ve sizi ismen söyledim ve onun onayını alarak buraya geldim, beni acaba KKK ile de konuşturabilir misiniz” dedi. Kendisine KKK’nın 10 gün süreyle Ankara dışında olduğunu ve gelince kendisine bir randevu ayarlayacağıma dair söz verdim.</p>

  <h2 class="h2baslik1" id="calibre_toc_263">23 Mart 2005</h2>

  <p class="normalnesililk">Genelkurmay Başkanı’nı ziyaret...</p>

  <p class="normalnesil">Dün akşam Amiral Mullen ile yediğimiz yemeğin sonuçlarını kendisine iletmek için Genelkurmay Başkanı’na gittim. (...) Sonra bana biraz da olsa Kara Kuvvetleri’nde basına yapılan kontrolsüz açıklamalardan şikâyetçi olduğunu söyledi. Bu açıklama daha ziyade 1. Ordu Komutanı’nı <span class="idebold">[Hurşit Tolon -A. G.]</span> hedef alıyordu.</p>

  <h2 class="h2baslik1" id="calibre_toc_264">23 Mart 2005</h2>

  <p class="normalnesililk">Aslı Aydıntaşbaş’ın ziyareti...</p>

  <p class="normalnesil">Aslı, Tolga’nın liseden sınıf arkadaşı ve <span class="ideitalik">Sabah</span> gazetesinin Ankara temsilcisi. Bana nezaket ziyareti yapmak istemiş. Yedi sene Amerika’da kaldıktan sonra altı ay önce yurda dönmüş. Sohbet ettik. Sohbetimiz sırasında bana söylediği en önemli konu medyanın son bir ayda hükümetten desteğini çekmiş olması. “Bir ay öncesine kadar bazı inandığımız nedenler dolayısıyla hükümete şartsız destek veriyorduk. Ama son bir ayda meydana gelen olaylar bizi çok derin düşünmeye ve inandıklarımızın doğruluğunu sorgulamaya itti. Bu nedenle, eğer farkındaysanız hemen tüm gazeteler hükümetin arkasındaki desteği azaltmaya başladı” dedi.</p>

  <p class="normalnesil">Bu, beklediğim bir haberdi. Ben daha en başında bu hükümetin kırılma noktası 17 Aralık 2004 demiştim ve nitekim yavaş da olsa haklı çıkıyorum. Bir taraftan ABD desteğini çekiyor diğer taraftan düne kadar koşulsuz destek veren medya. Tabii kendi içlerindeki parçalanmalar da buna caba.</p>

  <h2 class="h2baslik1" id="calibre_toc_265">25 Mart 2005</h2>

  <p class="normalnesililk">Genelkurmay Başkanı ile görüşme...</p>

  <p class="normalnesil">Kendisine Amiral Mullen ile ast komutanlıkların yaptığı görüşmeler ile ilgili bilgi vermek için gittim. (...) Sonra birazcık dedikodu, birazcık ciddi olarak konuştuk. Kendisine AKP’den ayrılma olasılığı olan milletvekilleri olduğunu, bana evvelsi gün ziyarete gelen <span class="ideitalik">Sabah</span> Ankara temsilcisinden öğrendiğime göre medyanın da hükümetten desteğini çektiğini, Necmettin Erbakan’ın da bu arada Milli Görüşçü olan milletvekillerini geri çağırdığına dair haberlerin olduğunu söyledim.</p>

  <h2 class="h2baslik1" id="calibre_toc_266">8 Nisan 2005</h2>

  <p class="normalnesililk">Bora Baycık’ın ziyareti... Bora Anadolu Kulübü’nün müdürü. Yakın zamanda kulübe bir AKP milletvekili bir heyet ile birlikte yemeğe gider. Bora ona hoşgeldin demek için masasına gider ve “beyefendi hoşgeldiniz” der. Adam arkasına dönmeden elini arkaya doğru uzatır ve elini sıkar. Sonra da “buradan şikâyetçiyim” der. Bora çok titiz olduğu için “aman efendim nedir yanlışımız?” diye sorar. Milletvekili gayet sakin, “burada alaturka tuvalet ve mescit yok” der. Yer Büyükada ve senelerin Anadolu Kulübü.</p>

  <h2 class="h2baslik1" id="calibre_toc_267">23 Nisan 2005</h2>

  <p class="normalnesililk">(...) Akşam Başbakan Çanakkale’ye gelecekti. Son anda eşini de getirmeye karar verdiği için herkes kendisini oyalayacak bir program yapmakla meşguldü. Gökçeada ve Bozcaada’ya götürmeye karar verdiler. Başı türbanlı olduğu için herhalde törenlere katılamıyordu.</p>

  <h2 class="h2baslik1" id="calibre_toc_268">28 Nisan 2005</h2>

  <p class="normalnesililk">Deniz Kuvvetleri’nin düzenlediği Marmaris Festivali’nin ardından... Cumhurbaşkanı’na, helikoptere kadar araba ile gittiğimizden ben refakat ettim. Kendisine arabada beğenip beğenmediğini sordum. Bana “hayatımın en güzel günlerinden birini yaşadım” dedi. (...) Cumhurbaşkanı ile dün akşam ve bugün bir arada ve yalnız olduğumuzda bana bazı konuları anlattı. Türban konusunda AKP’nin hiçbir hamle yapamayacağını ve bunu Başbakan’a izah ettiğini ama buna rağmen bilerek onların bu sorunu dile getirdiklerini anlattı: “Bunların hepsi yalancı. Dışişleri Bakanı’na MGK’da türban dolayısıyla AİHM’de açtığı davayı geri çekmesi yönünde ikaz ettiğimde bana ‘hemen’ dedi. Ertesi toplantıda ne olduğunu sorduğumda davayı geri çektiğini söyledi. Ben de bunun üzerine Strasbourg’daki Türklere sordurarak durumu öğrendim ve çekmediğini anladım. Ama aynı Türkler kendisine haber verdiği için benim arkamdan hemen davayı geri çekmişler.”</p>

  <p class="normalnesil">Derviş için, “Tam bir ajan, görevini tamamladı ve şimdi Birleşmiş Milletler’e gidiyor. Herhalde ağabeyleri böyle uygun gördüler” dedi.</p>

  <h2 class="h2baslik1" id="calibre_toc_269">9 Mayıs 2005</h2>

  <p class="normalnesililk">Birleştirilmiş Komutanlar Toplantısı-İnönü Salonu... İki ayda bir yapılan bu toplantının bugün yapılan bacağında dört önemli konu görüştük. (...) Üçüncü konu yine ibret dolu bir konuydu. MKEK <span class="idebold">[Makine ve Kimya Endüstrisi Kurumu -A. G.]</span> hakkında Kara Kuvvetleri’nin şikâyetlerini dinledik. MKEK bazı nedenlerden dolayı Kara Kuvvetleri’nin birçok mühimmat işini sözleşme yapılmasına rağmen, uygun bir şekilde yerine getirmemiş. MKEK’i bu yöne sevkeden TSK. Şimdi dönüp şikâyet ediyor. Esasında en büyük şikâyete neden olan da Kara Kuvvetleri... Başlangıçta sipariş verdiği mühimmatları 300 bin adet sipariş vermişken sonra 80 bine düşürmüş. Yatırım buna göre yapılmış, maliyet buna göre hesap edilmiş. Bu konu sanki önemsiz gibi üzerinde durulmuyor veya görmezlikten geliniyor.</p>

  <h2 class="h2baslik1" id="calibre_toc_270">12 Haziran 2005</h2>

  <p class="normalnesililk">Sabah beni bir sürpriz bekliyordu. Donanma Komutanı Aksaz girişine yakın bütün gemleri tören nizamına almış ve beni köprüüstüne davet ettiler. Altı fırkateyn ve beş hücumbotu alışılagelmiş bir şekilde önümden cima riva yaparak tören geçişi icra ettiler. Bu tören benim gözlerimi yaşarttı. Son seyrimdi biliyordum. Artık bundan sonra böyle bir olayı yaşamam olası değildi. Ayrılıyordum ama ayrılmam gerektiği şekilde ayrılıyordum. Personelim yıllardır beraber yaşadığımız, birçok olayları, sıkıntı ve mutlulukları beraber paylaştığımız değerli kişilerdi. Onları unutmam mümkün olamazdı. Bu duygular içerisinde gemiler önümden geçtikçe gözümün önünden 48 senelik Bahriye hayatım da resmigeçit yaptı. Gemiler benim için Bahriye’ydi. Her şey onlar için vardı ve herkes onlar için çalışmalıydı. Çelik yığınları yaşayan birer canlı gibiydiler. Sizinle konuşuyor ve sizinle beraber duygularınızı paylaşıyorlardı. Onları hizmet dışına çıkardığınız zaman da ölüyorlardı.</p>

  <p class="indentmetintek">[<span class="idebold">Özden Örnek, kuvvet komutanlığına başladığı günlerde günlüğüne “anlaşılan artık Bahriye işleriyle fazla ilgilenemeyeceğiz” diye yazmıştı. İlgilenemedi de... Giderken yazdığı yukarıdaki satırlar onun mesleğini gerçekten de çok sevdiğini ve asıl yapmak istediği şeyin o olduğunu gösteriyor gibi... Fakat bu kitap boyunca sizin de şahit olduğunuz gibi “halaskârlık” meselesi her şeyi biribirine karıştırıyor ve ortaya bu tablo çıkıyor.</span>]</p>

  <h2 class="h2baslik1" id="calibre_toc_271">15 Haziran 2005</h2>

  <p class="normalnesililk">Akşam Onur Öymen yemeğe geldi. Bir yıldır kendisine yemek borcumuz vardı. KKK da yemeğe katıldı. Son durumları konuştuk. Siyasi durumu bir kez de onların değerlendirmeleri ile dinlemek çok ilginç oldu. Kendilerine medyanın bir nevi ambargo koyduğunu ve etkinliklerinden kamuoyunun haberdar edilmediğinden şikâyet etti. Önemli bir konu, dış güçlerin bu partiyi desteklemekten vazgeçtiğini ve RTE’nin bütün son zamandaki hırçınlıklarının altında bunun yattığını, Kıbrıs konusunun bir kırılma noktası olacağını değerlendirdiklerini ve Ankara protokolünün ekinin imzalanması durumunda partilerinden bazı kopmaların olacağını beklediklerini anlattı.</p>

  <p class="normalnesililk">Genel değerlendirmeleri ise AKP’nin ulusalcılığı ve ulus kavramı (olmayan) bir Arap’ı Türk’e tercih edebileceklerini, rejim sıkıntıları olduğu ve rejimi kendi tasarılarına göre değiştirmeleri için her türlü gayreti gösterdikleri ancak arkalarındaki halk desteğinin giderek eridiğini söyledi.</p>

  <p class="normalnesil">Biz de kendisine bazı konuları ilettik. TCK ile bir teröre karşı harekât yapılamayacağını, bu kanunun muhakkak değiştirilmesi gerektiğini, YÖK başkanının birden tutum değişikliği yaparak imam hatiplilere ait ÖSS giriş sınavındaki katsayı değiştirilmesini gündeme getirdiğini ve hükümet yanlısı gibi hareket etmeye başladığını kendisine ilettik.</p>

  <h2 class="h2baslik1" id="calibre_toc_272">16 Haziran 2005</h2>

  <p class="normalnesililk">İstanbul’da Demir Budak Hocayı aradım ve YÖK ile ilgili dün akşam konuştuğumuz konuyu kendisine ilettim. Derhal ilgileneceğini ve gereğini yapacağını söyledi. Ondan kısa bir süre sonra da Onur Öymen aradı ve Teziç ile görüştüğünü, gerçekten YÖK içerisinde hükümetin isteği doğrultusunda hareket eden bir grup olduğunu ama konunun bir komisyona havale edilerek önlerinin kesildiği haberini verdi.</p>

  <p class="ortayazi">* * *</p>
</body>
</html>
