<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>NYG0190.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="indentmetinilk"><span class="idebold">[Özden Örnek’in Kuzey Deniz Saha Komutanı olarak görev yaptığı döneme dair notları, İlhami Erdil’in Deniz Kuvvetleri Komutanı olduğu bu dönemin Deniz Kuvvetleri’nde bir “yolsuzluk fırtınası” olarak yaşandığı izlenimini uyandırıyor; 1999</span>-<span class="idebold">2001 arasındaki günlüklerin en az dörtte üçlük bir bölümü yolsuzluklara dair...</span></p>

    <p class="indentmetin"><span class="idebold">Bunların hepsini aktarmam mümkün değil, böyle bir çaba bu kitabın boyutlarını çok aşar. En iyisi, bu dönemi, Kuzey Deniz Saha Komutanlığı görevinden ayrılmasına 1,5 ay kala yaptığı iki yıllık muhasebeden aktarmak...</span></p>

    <p class="indentmetin"><span class="idebold">Örnek’in, bu özetlemeyi Deniz Kuvvetleri’ndeki bozulma ve disiplinsizliklerin başlangıcı olarak sunmasını vurgulamak istiyorum... Bilmiyorum, belki de Deniz Kuvvetleri’ndeki Ergenekon yapılanmasının, hep sorulan “Ne oluyor bu Deniz Kuvvetleri’ne?” sorusunun cevabı buralarda yatıyordur...</span></p>

    <p class="indentmetin"><span class="idebold">Sizi bu bölümle baş başa bırakmadan önce, bölümün sonunda okuyacağınız “10 bin dolar karşılığında, birliklerine hiç uğramadan askerliklerini bitiren erler”e şimdiden dikkatinizi çekmek istiyorum; yolsuzluk ve kötü yönetimin hangi boyutlarda yaşandığını vurgulamak için...</span></p>

    <p class="indentmetin"><span class="idebold">NOT: Bu bölümde, askeri mahkemede yargılanıp mahkûm olan dönemin Deniz Kuvvetleri Komutanı İlhami Erdil’le ilgili ilginç bilgiler de var... Bunların bir bölümü zamanında basına da yansımıştı. Fakat ilk kez burada yer alacak çok ilginç başka bilgiler de var anlatılanlar arasında... Ben, bütünlüğü bozmamak için bu bölümü aktarırken “basında yer alan ve almayan bilgiler” ayrımı yapmadım.</span></p>

    <p class="indentmetinson"><span class="idebold">Ayrıca, kitabın girişinde de belirttiğim gibi, mahkeme kararıyla sonuçlanmış olanları hariç, Günlükler’de anlatılan soruşturma ve iddialarda açık adlarıyla geçen kişilerin adlarını gizledim.]</span></p>

    <p class="normalnesil">Alb. S. bana geldi ve dün Deniz Kuvvetleri Komutanı’nın kendisini telefonla aradığını ve yapılacak olan sıhhiye ana depo tadilatı için Y.’nin bugün kendisini arayarak bir müteahhit ismi vereceğini, işi ona vermesini istediğini söyledi. Kendisine, “Y. geldiği takdirde saha komutanından daha önce emir aldığını, eğer bu şahıs yeterli fiyat indirimi yaparsa işi kendisine verebileceğini, aksi takdirde kuvvet komutanının söylediğini saha komutanına izah etmenin mümkün olmadığını söylemesini” söyledim. Bilahare Yzb. Y., Alb. S.’yi arayarak komutanın henüz isim vermediğini, 3 Kasım Cuma günü kendisini arayarak ismi vereceğini söylemiş. Nitekim cuma günü müteahhit gelmiş. K. soyadlı bir müteahhit.</p>

    <p class="normalnesil">3 Kasım 1999 Cuma günü Boğaz Komutanı bana telefonla Altınkum’da bazı işlerin yapılması için 30 milyar para gönderildiğini ve ayrıca Ankara’dan Alb. C. S.’nin kendisini arayarak bu işin perdeci M.’ye verilmesini istediklerini söylemiş.</p>

    <p class="normalnesil">Perdeci M. ile Komutan arasında ne gibi bir ilişki olduğunu bir türlü anlayamamıştım. Yzb. S., perdeci M.’nin iyi arkadaşı olduğu için bu konuda ağzını aradım. S. bana, Komutan’ın kızının ve karısının Master / Visa kartlarını perdeci M.’nin ödediğini söyledi. Hatta perdeci M., S.’nin iyi arkadaşı olduğu için yaptığı ödemelerin bir tanesinin ekstresini ona göstermiş.</p>

    <p class="normalnesil">Deniz Kuvvetleri Komutanı, Boğaz Komutanı’nı arayarak, “Sarıyer Orduevi’nde bazı tadilatların yapılacağını ve bu işi C. Y.’nin şirketine vermesini” istemiş. Nitekim bu tadilatlar için para geldi ve iş, Boğaz Onarım Destek tarafından kendisine verildi.</p>

    <p class="normalnesil">Bütün bu işler olurken hâlâ bir kuvvet komutanının böyle adi işlere alet olamayacağını ve bir saptırma olduğunu düşünüyordum. Kendisine doğrudan soramazdım. Zira elimde delil yoktu. Kendime bir strateji belirlemem gerekiyordu. Her şeye göz yumamazdım. Ben de sorumlu idim. Delil bulamadan da harekete geçemezdim, yani iki arada kalmıştım. Delil buluncaya kadar yasal yollardan bazı tedbirler almak ve etrafımdaki kişileri çok iyi tanımak zorundaydım.</p>

    <p class="normalnesil">Araştırmaya başlayınca komutan olduktan kısa bir müddet sonra, 4 hücumbotunun alınması için emir verdiği aklıma geldi. Böyle bir proje SHP’de (Stratejik Hedef Planı) mevcut değildi. Hangi maksatla ve nasıl ortaya çıktığı anlaşılamadı.</p>

    <p class="normalnesil">Deniz Kuvvetleri’nin bütün alışılmış usullerinin dışına çıkılarak, H/B’lar projelendirildi. Tabii bu projelendirme beni daha da dehşete düşürdü. Zira plan dışı bir alımın projelendirmesi kolay ve kısa bir zamanda olamazdı. O halde tahminimden geniş ve yüksek seviyede bir suistimal ile karşı karşıya olabilirdim. O halde delil bulsam dahi kullanırken çok dikkatli olmak zorundaydım.</p>

    <p class="normalnesil">Bu arada Salim Dervişoğlu beni ziyarete gelmiş ve bu projenin bazı firmalar ile beraber düzenlendiğini söylemişti. En muhtemel senaryo L. firması iş alabilmek için Türkiye’deki bir aracı ile işbirliği yapmış ve bu aracı her şeyi düzenlemişti. Kuvvet Komutanı da bu işten payını alacaktı. Kimdi bu aracı? Tabii Kuvvet Komutanı’nın komisyon aldığını ispat etmek çok zordur. Ancak harcama yaptığı zaman bunlar ortaya çıkabilir ve servet beyanı tahkik edilebilir.</p>

    <p class="normalnesil">O zaman dikkat ettim, yaptığı bütün konuşmalarda kendini haklı çıkarabilmek için Ege’de en iyi harp silah aracının H/B olduğu fikrini savunmaktaydı. H/B projesi o kadar süratle gelişti ki Bahriye deprem yaralarını sarmak için para bulamazken nasılsa H/B’lar için para hemen bulunuverdi.</p>

    <p class="normalnesil">Gerek B. M.’nin verdiği rapor, gerekse S.’nin anlattıklarından sonra şüphelerim iyice arttı. Bundan sonra gelişen olayları yazmaya ve delil toplamaya karar verdim. Olayların daha iyi anlaşılması için de birtakım daha önce yaşadığım olayları tekrar etmem gerektiğine inanıyorum.</p>

    <p class="normalnesil">Aşağıda anlatacaklarım inanılmaz gibi gelebilir ama doğrudur. Bunların utanılmadan anlatılması gerektiğine çok inandım. Bahriye öyle kötü bir dönem geçirmişti ki ilerideki nesiller böyle olayların olduğunu bilmezler ise gerekli tedbirleri almazlar.</p>

    <p class="normalnesil">Her şeyin düzeni bozulmuş, yolsuzluklar çoğalmış ve en kötüsü disiplin bozulur gibi olmuştu. Aşağıdaki yaşadığım olayları bir daha kimsenin yaşamaması için anlatıyorum. Olaylar tuttuğum günlükten alınmıştır. Delillerin çoğu video kasetler, ses kaydı yapılmış teypler evimde mevcuttur.</p>

    <p class="normalnesil">Ora. İlhami Erdil’in şüpheli bazı işler yaptığına dair ilk kuşkularım 1994 yılında ben lojistik başkanı iken başladı. O sıralarda Deniz Kuvvetleri S2E uçakları yerine uçak satın alacaktı. 3-4 firmadan teklifler alınmış ve değerlendirme yapılıyordu. İlhami Erdil’in kızı da o günlerde THK’den uçuş dersi alıyordu. Tabii bu dersler öyle ucuz değildi. O sıralarda da THK’nin başında sonradan hakkında yolsuzluk iddiaları ile dava açılan A. T. vardı. İlhami Erdil bu kişi ile çok samimi ve adeta onun her dediğini yapar durumdaydı. Sonradan anladığıma göre A. T. de teklif veren firmalardan birinin temsilcisi imiş (SF-260 tipi uçakların). Herhalde bütün amaç kızının derslerini bedavaya getirmek idi. Kendisini o zaman bu konuda uyarmış ve projenin lojistik başkanlığından alınmasını talep etmiştim. Bu isteğim kabul edilmiş ve o zamanlar kızına çok yardım eden ve bütün bu işleri tezgâhlayan harekât başkanı ve sınıf arkadaşım T. D.’ye verilmişti. Bütün bu olaylar Tuğamiral (e) M. A. G. tarafından bilinmektedir.</p>

    <p class="normalnesil">Bu olaydan sonra 1998 yılında Gölcük satın alma komisyonu başkanının atamasına şiddetle karşı çıkması şüphelerimi iyice artırdı... Ben o zaman Dz. K. K.’lığı Kur. Bşk. olarak görev yapıyordum. Bize gelen bazı ihbarlar sonucu Komutan emri gereğince tüm satınalma komisyonunu dağıtacak şekilde bir planlama içine girmiştik. Per. Bşk. Tuğa. M. A.’ya konuyu Donanma K. ile <span class="idebold">[Oramiral İlhami Erdil -A. G.]</span> görüşmesini bildirdim. Ancak hiç ummadığımız şekilde bir reaksiyon ile karşılaştık. Memnun olacağına, komisyon başkanının yerinde kalmasını istedi. O zaman aralarında gizli bir ilişki olmasından kuşkulandım. Bu ilişki hakkında ilk dedikoduları aynı yıl Yzb. S. H.’den öğendim. Donanma Komutanı, yapılan ihaleleri adamlarına verdirerek komisyon alıyordu.</p>

    <p class="normalnesil">Daha Donanma K. görevine başlamadan önce kuzey sahada emir subaylığını yapan Alb. T.’nin Ankara’ya Atama Daire Başkanı olmasını istedi. Ben de durumu zamanın komutanı Salim Dervişoğlu’na arz ettim ve ancak er şube müdürü olabileceği emrini aldım ve kendisine ilettim. Böylelikle Albay T. A., er şube müdürü olarak atandı. Bir amiral emir subayından ayrıldığı zaman onun ataması kendisini ne kadar ilgilendirirse ben de öyle olacak sandım ama Ora. İlhami Erdil bu atamadan hiç memnun olmadı. Ben de neden memnun olmadığını bir türlü anlayamadım.</p>

    <p class="normalnesil">1999 Haziran ayında Cumhurbaşkanı, Başbakan, Genelkurmay Başkanı ve Deniz Kuvvetleri Komutanı’na adresli bir imzasız mektup geldi. Bu mektup Genelkurmay Başkanlığı ve bizim komutan tarafından işleme tâbi tutulmadı. Kısaca mektupta Ora. İlhami Erdil’in Gölcük bölgesinde yapmış olduğu suiistimallerin bir kısmı anlatılıyordu. Mektubun bir kopyasının Ora. Salim Dervişoğlu’nda olması lazım. Mektup bana gelmediği için benim haberim yoktu. Ancak Kuvvet Komutanı mektuptan bir nüsha bana verdi ve bir ara Genelkurmay Başkanı Org. Hüseyin Kıvrıkoğlu ile konuyu görüşmeye karar verdi. Ancak her nedense bu görüşme bir türlü olmadı. <span class="idebold">[İlhami Erdil hakkında soruşturmaya izin veren komutanın Hilmi Özkök olduğunu biliyoruz... Belki de Hüseyin Kıvrıkoğlu’nun planı tutup Özkök’ün önü kesilebilseydi, İlhami Erdil hiç yargılanmayacaktı... Dava günlerinde merkez medya bu olayı özellikle “askerlerin kendi içindeki yolsuzlukları ortaya çıkarmada sivil politikacılardan çok ileride” olduğu vurgusuyla işlemeyi tercih etmişti... Oysa anlaşılıyor ki, bu dava, Hilmi Özkök’ün bireysel inisiyatifiyle mümkün olabilmiş... Tıpkı, Hilmi Özkök’ün yine kendi inisiyatifiyle ordu içindeki cuntaları deşifre etme çabası içine girmesi gibi. -A. G.]</span></p>

    <p class="normalnesil">Temmuz 1999 ayında Komutan, Gölcük Donanma K. konutunun bahçesine bir yüzme havuzunun yapıldığını öğrendi ve çok sinirlendi ama hiçbir işlem yapmadı. Halbuki yapılan inşaat Genkur Başkanlığı tarafından duyulmuş ancak muhatabın “or” düzeyinde olması nedeniyle üstüne gidilmemişti. Yapım bütün emirlere aykırı olup Dz. K. K.’lığının başını ağrıtabilirdi. Kaynağının nereden ve nasıl bulunduğu hâlâ bilinmemektedir.</p>

    <p class="normalnesil">Aksaz’da yapılmakta olan bowling salonu Genkur’un 470’ten para harcamayı kısıtlaması nedeniyle Haziran 1999 ayında ödeneksiz kaldı. İnşaatı tamamlamak için Komutan’dan izin alarak Donanma K.’lığı’nın o günlerde Yapı ve Kredi Bankası ile yapmış olduğu promosyon anlaşması gereği alacağı olan 800.000 dolar paranın bir kısmını kullanmak istedim. Bu maksatla kendisini aradığımda kıyametler kopardı ve aklıma ilk gelen şey paranın harcandığı veya harcanmak üzere planlandığı oldu. Bu paranın akıbetini öğrenemedim.</p>

    <p class="normalnesil">Temmuz 1999 ayı sonlarına doğru Ora. Salim Dervişoğlu daha Komutan iken bana Donanma Komutanı’nın bazı çirkin parasal ilişkiler içinde olduğunu ve yakın bir gelecekte eğer aklını başına toplamaz ise başının derde girebileceğini en az üç kez tekrarladı. Kendisine bu parasal ilişkilerin ne olduğunu sormadım. Ora. Dervişoğlu’nun akrabaları Gölcük’te oturduğu ve bölgede de çok tanıdığı olduğu için söylediklerinin doğru olması ihtimalini yüksek olarak değerlendirdim.</p>

    <p class="normalnesil">16 Ağustos 1999 günü yapılan devir teslim törenine katıldım <span class="idebold">[Donanma Komutanı Oramiral İlhami Erdil’in Deniz Kuvvetleri Komutanlığı’na atanması münasebetiyle düzenlenen tören -A. G.]</span>. Tören çok abartılı ve masraflı idi. Genelkurmay Başkanlığı’nın bütün tasarruf emirlerine karşın bu yapılan harcamaların nereden ödendiği belli değil. (Yapı ve Kredi Bankası’ndan alınan 800.000 dolar içinden ödenmiş olabilir). Bu törenin ünü süratle yayılmasına karşın hiç kimse bunun hesabını sormadı, belki de o gece olan deprem yüzünden kimse sormak istemedi <span class="idebold">[16 Ağustos’u 17 Ağustos’a bağlayan gece yaşanan büyük Marmara depreminden söz ediliyor -A. G.]</span>.</p>

    <p class="normalnesil">Dz. K. K. görevini aldıktan sonra ilk işi Donanma’daki emir subayı Yb. E.’yi ayırarak yine eski emir subayı Alb. T. A.’yı almak oldu. Artan kuşkularım ile yukarıda anlamadığımı ifade ettiğim olayı daha iyi anlamaya başladım. Komutan ile emir subayı arasında parasal bir ilişki vardı. Bahriye tarihinde hiçbir amiral yanından ayırdığı emir subayını tekrar yanına almamıştır.</p>

    <p class="normalnesil">Yzb. S.’den aldığım bilgiye göre, biz ayrılırken karargâh ikmal subayı olarak kalan Bnb. Ş.’ye boş faturaya imza atması için adamları tarafından baskı yapılmış ve Ş. karşı çıkınca. Bnb. Ş.’yi değiştirip yerine kendi adamları olduğunu tahmin ettiğim Bnb. T.’yi getirdiler. Nedeni kendi istediklerini yapacak bir ikmal subayı ile beraber çalışmak.</p>

    <p class="normalnesil">Tesbit edebildiğim ve toplayabildiğim bilgilere göre çete görünümünde çalışan bu ekip içinde: Astsubay S., Alb. T. A. (emir subayı), Yzb. Y. K. (Emir Subayı Yardımcısı), Yzb. Y.’nin kardeşi E., Alb. C. S. (İkm. D. Bşk.), Bnb. T. (Karagâh İkm. Sb.), perdeci M. A. ve kardeşi M. A., O. Y. ve kardeşi C. Y. (müteahhit) bulunmaktadır.</p>

    <p class="normalnesil">Yzb. Y.’nin para karşılığı asker ataması yaptırdığına dair bazı bilgiler var. Ben daha Dz. K. K. Kurmay Başkanı iken Burak’ın <span class="idebold">[Özden Örnek’in oğlu Burak Özden -A. G.]</span> arkadaşları Ö. ve M. U., 10.000 dolar karşılığı askerliklerini hiç birliklerine uğramadan yaptıklarını söylediler. Hatta M. U.’ya kızı D. için 67 plakalı bir araba aldırılmış.</p>

    <p class="normalnesil">Oğlumdan böyle bir dedikodu duyunca bizzat kendim er atamalarının üstüne gittim ve hatta birkaç tane emirler dışında İstanbul’a atama yapıldığını tesbit ettim ama parasal ilişkiyi tesbit edemedim. Bütün bu atama işlerini muhtemelen Y. ve o zamanlar er şube müdürü olan Alb. T. beraberce ayarlıyorlardı.</p>

    <p class="normalnesil">Kızının altında şimdi bir tane jeep var, şoförünü Yzb. Y. Ankara’daki erlerin arasından seçiyor ve bu er yasal olmayan bir şekilde kızına şoförlük yapıyor. Jeep’in S. U. tarafından hediye edildiğini sonradan öğrendim. Şoför erler ise Yıldız lojmanlarının altında kendilerine yapılan yerlerde kalıyorlar. Bununla ilgili olarak çok şahit bulunabilir.</p>

    <h2 class="h2baslik1" id="calibre_toc_41">8 Mayıs 2000</h2>

    <p class="normalnesililk">Mart 2000 ayı içinde Etiler Alkent’te kızları Deniz’e yeni bir daire aldıklarını öğrendim. Tabii bu evin döşenmesi ve borcunun ödenmesi gerekiyordu. Yapılacak birçok ihalelerden, örneğin Özel 1-2’nin döşenmesinden kendilerinin borçlarını da ödeteceklerdir. İlave olarak aldığımız bilgiye göre Alkent’te bir değil 2 adet daire satın almışlar. Bu iki daire en az 800 bin dolar değerindedir. Bize gelen temizlikçi Emine Hanım, kızının evinin yerleştirilmesinde orada çalışmış. Anlattığına göre eve giden eşyalar fevkalade kaliteli ve pahalı eşyalarmış. Evleri tesbit etmek kolay olmadı ama araştırma yaparak, soruşturarak yerlerini bulduk ve resimlerini çektirdim.</p>

    <h2 class="h2baslik1" id="calibre_toc_42">10 Mayıs 2000</h2>

    <p class="normalnesililk">Alb. B. odama geldi ve MTP toplantısı sonuçları için dün Ankara’da olduğunu ve Kuvvet Komutanı’nın kendisini çağırtarak özel görüştüğünü söyledi. İfadesine göre Komutan kendisinden Ş. diye tanıdıkları bir kız olduğunu, bu kıza sağlık malzemeleri alımında gerekli kolaylığın gösterilmesini istemiş.</p>

    <p class="normalnesil">Bu kızı tanıyıp tanımadığını sordum... B., Komutan’ın kızının bu kızla ortak olduğunu ama resmen kızının şirkette görülmediğini söyledi. Bu ifade daha önce Komutan’ın bana Deniz’in kız arkadaşları ile bir sağlık malzeme şirketi kurduğu yolundaki açıklaması ile uyuşmaktadır. Ş. isimli bayan ortağın kullandığı kartvizit çok ilginçtir. Kartvizitteki e-mail adresi ierdil@.... dir. Belki de parası dahi devlet bütçesinden ödenmektedir. Bu kartviziti ele geçirip delil olarak sakladım. Kötü insanlar hata yapmasalar zaten yakalanamazlar.</p>

    <p class="normalnesil">Alb. S. odama geldi. Kendisini emir subayı Alb. T.’nin aradığını ve Altınkum’daki çatı işinin (50 milyar TL) O. Y.’ye, Selbastı ıslahının (190 milyar TL) perdeci M. A.’ya verilmesini Komutan’ın istediğini söyledi. Bu konuşmayı S. teybe kaydetmiş durumda ve kaseti bendedir. S.’ye ihaleye çıkarak en uygun fiyatı kim verirse bu ihaleyi ona vermesini söyledim. Bu arada Ankara’dan gelen bir emirle Alb. S. mükafaten 2 haftalığına ABD’ye gönderilecek. Gidiş tarihi 13 Mayıs 2000.</p>

    <p class="normalnesil">Bu arada bizim Anadolu Kavağı’ndaki evin bazı yerlerinin tadil edilmesi gerekiyordu. Bunun için Kuvvet K.lığından 10 milyar para ve izin istedim. Parayı verdiler, ancak işin de C. Y.’ye verilmesini şart koşmuşlar. Bunun üzerine ben de parayı tenkis ettim ve elimizde mevcut promosyon parasından yaptırdım.</p>

    <p class="normalnesil">Artık topladığım delillerden Kuvvet Komutanı’nın fiilen bir çete ile beraber çalıştığına emin olmuştum. Ancak en büyük tereddüdüm bunu kime şikâyet edebileceğimdi. Terfi sırasında olmama rağmen kendi kendime şu kararı verdim: Terfi ettiğim zaman personelimin yüzüne bakabilmeliydim. Gözümü kapasam kimse bana senelerce olduğu gibi belki de hesap sormayacaktı. Ama ben terfi edersem personelimin yüzüne nasıl bakabilecektim?</p>

    <p class="normalnesil">Bu arada Ankara’dan alışılageldiği şekilde gelen emirle Sarıyer’in amiral kısmının tadilatı yaptırılmaya başlandı. İş, Boğaz Onarım Destek K.lığı tarafından verildi. Alanlar her zamanki gibi perdeci M. ve onların taşeronu Z. isimli bir bey. Daha önceden tahmin ettiğim gibi bunlar iş yaratıp kendi adamlarına veriyorlar. Ayrıca çok muhtemelen tefriş sırasında kendi evlerini de döşüyorlar. Nasıl mı? Faturayı kabarık gösterip kendi mallarının maliyetini de oraya yazıyorlar ve kendi eşyalarını bedava alıyorlar.</p>

    <p class="indentmetintek"><span class="idebold">[Türkiye’deki askeri yargı sistemine getirilen en ciddi eleştirilerden biri, savcı ve hâkimlerin terfilerinin onların âmirlerinin inisiyatifinde olması... Bu hiyerarşik ilişki nedeniyle, savcı ve yargıçların bağımsız hareket edemeyeceği öne sürülüyor... Aşağıda okuyacağınız pasaj, bu eleştirinin ne kadar haklı olduğunu gösteriyor.]</span></p>

    <h2 class="h2baslik1" id="calibre_toc_43">25 Kasım 2000</h2>

    <p class="normalnesililk">21 Kasım günü İstanbul Boğaz Komutanlığı deniz birliklerindeki Bnb. M. K. hakkında bir ihbar mektubu geldi. Mektubu okuduğum sırada Savcı Alb. N. odama girdi, aynı mektubun kendisine de geldiğini ve içerisinde çok ciddi suçlamalar olduğunu söyleyerek hemen soruşturma başlatmak için izin istedi. Kendisine izin verdim.</p>

    <p class="normalnesil">24 Kasım günü denetlemede iken anılan binbaşının tutuklandığını öğrendim. Öğrendiğim saatten takriben 1-2 saat sonra Kuvvet Komutanı’nın benle özel görüşmek istediğini bildirdiler. Kendisi ile telefonla görüştük. Bana önce Çanakkale bölgesine yapacağı denetleme programında yaptığı değişmeleri anlattı. Sonra hiç beklemediğim bir şekilde konuyu bu binbaşının tutuklanması olayına getirdi. Hayret ettim, zira yapılan işlem tamamen yasal ve yapmakla yükümlü olduğum bir konu olduğu için Kuvvet K.’nın bu işle ne ilgisi olabileceğini merak etmeye başladım.</p>

    <p class="normalnesil">Bana, aynı ihbar mektubundan kendisine de geldiğini, görev yerinde bulunan bazı astsubayların kışkırtması sonucu erlerin bu mektubu yazdığını tahmin ettiğini, suçlamalar arasında bulunan konuların kendisini ilgilendirmediğini ancak durumun basına düşmesi ihtimali olduğunu, bu nedenle daha önce yaşanmış olaylar gözönüne alındığında askeri savcılara güvenilemeyeceğini ve konunun basına düşmesi halinde Genkur Bşk.’nın bu konudan hoşlanmayacağını, geçen yıl A. Ş.’nin benzeri bir olayı yüzüne gözüne bulaştırdığını ve Genelkurmay Başkanının bunu Şûra’da dile getirdiğini, bu nedenle de benim bir idari tahkikat yaparak olayı kapatmamın, terfi sırasında olduğum için menfaatim icabı olacağını söyledi.</p>

    <p class="normalnesil">Kendisine telefonda savcıya izin verdiğimi ve adli soruşturma başlattığımı anlatmak istedim ise de beni dinlenmedi ve olayı idari tahkikat ile geçiştirecek şekilde davranmamı istedi. Bulunduğum yer müsait olmadığı için kendisi ile fazla konuşamadım. Denetlemeyi yarım keserek doğru karargâha döndüm ve 17:00 sularında önce savcıdan gerekli bilgileri aldım ve bilahare kendisini tekrar aradım. Olaya o kadar şaşırmıştım ki, adi bir askeri disiplinsizlik olayı olarak görünen ve yaptığım işlemlerin muhakkak yapılmasını gerektiren bir olay birden Kuvvet Komutanı’nın ilgisini çekecek ve hatta beni tehdit edecek bir boyuta bürünmüştü.</p>

    <p class="normalnesil">Savcı ile yaptığım konuşma sırasında savcı bana binbaşının çok zengin olduğunu ve dikkat çekecek harcamalar yaptığına dair deliller topladığını ve bu şahsın 1997-1999 arasında Boğaz satınalma komisyon başkanlığı yaptığını söyledi. Resim yavaş yavaş ortaya çıkıyordu. Savcı keza binbaşının C. isimli bir müteahhitten aldığı bir fatura karşılığındaki malın henüz teslim alınmadan parasının ödendiğini tesbit ettiğini söyledi. Bu C., çok muhtemelen bilinen C. idi ve savcı bir yazı ile anılan şirketin defterlerini kontrol ettirmek üzere başvurmuştu.</p>

    <p class="normalnesil">Durumu anlayınca savcıya tahkikatı sadece askeri konular üzerine götürmesini, diğer şirket konularına ve binbaşının satınalma komisyonu başkanlığı yaptığı döneme girmemesini, zira ortaya çıkabilecek sonucun hepimize zarar verebileceğini belirttim. Zannediyorum savcı dedikoduları bildiği için ne demek istediğimi anladı ve öyle yapacağını belirtti.</p>

    <p class="normalnesil">Bu bilgiler ve görüşmeden sonra Kuvvet Komutanı’nı aradım. Kendisine binbaşının tutuklandığını ve savcı ile olan görüşmemin özetini anlattım. Savcının anılan subayın parasal ilişkileri ile ilgili kısma girmemesini memnuniyetle karşıladı ve diğer isnat edilen suçlar için de gereğinin yapılmasını söyledi.</p>

    <h2 class="h2baslik1" id="calibre_toc_44">27 Kasım 2000</h2>

    <p class="normalnesililk">Pazartesi günü Alb. B. benle görüşmek istediğini belirterek odama geldi. Binbaşının tutuklandığını duyduğunu ve 6 aydır kendisini aramayan Yzb. Y.’nin kendisini arayarak, “Kuvvet Komutanı bu işin örtbas edilmesini istiyor, saha komutanı terfi sırasında olduğu için bu sırada doğacak bir skandalın kendisi için hiç de iyi olmayacağını söylüyor” demiş.</p>

    <p class="normalnesil">Alb. B.’nin ifadesine göre Komutan’ın takımı tam bir panik içerisine girmiş durumdalar. Zira zamanında bu şahıs satın alma komisyon başkanı iken ilana çıkılmadan verilen, tek çağrılıp verilen ihaleler gibi birçok yolsuzluklar olmuş. Dosyalar baştan bu şekilde tetkik edilirse tüm rezalet ortaya çıkabilecek durumda. Ayrıca C.’nin şirketinin incelemeye alınması birçok pis işin su üstüne çıkmasına neden olabilir.</p>

    <h2 class="h2baslik1" id="calibre_toc_45">11-13 Aralık 2000</h2>

    <p class="normalnesililk">Komutan artık beraber ve yalnız olduğumuz tüm konuşmalarında bana S. K.’nın babasının daha sağ iken Deniz’e bir ev aldığını ve hatta ölümünden sonra da mirasından bir hisseyi kendisine bıraktığını tekrarlamaya başladı. Alb. B.’nin ifadesine göre Alkent’te hem Deniz’e bir dubleks daire hem de kendilerine bir villa almışlar. İstersem resimlerini çekip getireceğini söyledi. Ben de getirmesini söyledim. Denetleme sırasında Komutan kendi ağzından Erenköy’de de yeni bir ev aldıklarını bana ifade etti.</p>

    <h2 class="h2baslik1" id="calibre_toc_46">23 Aralık 2000</h2>

    <p class="normalnesililk">Bugün Yzb. (e) S. H.’yi eve davet ederek bazı konularda ne bildiğini sordum. Bana verdiği cevaplar aşağıda olduğu gibidir:</p>

    <p class="normalnesil">Perdeci M. size her şeyi ağustos ayında anlatacak. Ancak daha önce korktuğu için açıklama yapması zor.</p>

    <p class="normalnesil">M. dün S.’ye uğramış ve Füsun Hanım ile Deniz’in tüm harcamalarını kendisinin yaptığını anlatmış. Bazen nakit bazen de hesaplarına yatırarak ödüyormuş.</p>

    <p class="normalnesil">M.’nin ifadesine göre Yzb. Y. kendisine ait olan inşaat şirketinin ismini kullanarak ihalelere katılıyor ve aldığı ihalenin gereği olan KDV’yi M.’ye ödeyerek paranın diğer kısmını kendisi alıyor ve işi taşerona yaptırıyormuş.</p>

    <p class="normalnesil">Aynı olaylar İzmir bölgesinde de devam ediyormuş.</p>

    <p class="normalnesil">Yb. Ercan hâlâ onların adamı, dikkat edin ve o da ihalelerden yüzde 15 komisyon alıyor.</p>

    <p class="normalnesil">S. Paşa ile ilgili olarak; 1995 yılından bu yana 11 ev, 4000 metre kare arsa, 3 otomobil satın almış. 1 Eylül 1999-1 Eylül 2000 arasında 17 kez yurtdışına gitmiş ve gelmiş. Evlerden Acarkent’te yapılanın resmini gördüm, fevkalade lüks bir bina.</p>

    <p class="normalnesil">R. Ağabey ile S. Paşa bir nedenle kavga etmişler ve S. Paşa bir miktar parayı R. Ağabey’in kızı S.’ye iade etmiş. S. de parayı ve S.’yi alarak geri dönmüş ve S. Paşa’ya “Bu para Fransızlarla yapılan son işten sana düşen payın son taksidi” diyerek iade etmiş ve S. Paşa da geri almış. S. bu olaya şahit.</p>

    <p class="normalnesil">İzmir’de ortaya çıkan skandalı Tuğa. Hüseyin Hoşgit ayrıntıları ile biliyor ve müteahhitler ile yapılan telefon görüşmelerini kayda almış.</p>

    <p class="normalnesil">İst. On. Destek K.’lığında geçen yıl çalışan Yb. F. deprem kurtarma malzemesinden komisyon almış ve emekli olduktan sonra da orada çalışıyormuş.</p>

    <p class="normalnesil">S. Paşa’nın parası Switzerland Union Bank’ta ve çocuklarının üstüne imiş.</p>

    <p class="normalnesil">Y. K. Ankara’ya atanmış olmasına rağmen bizim lojmanlarımızda kalıyormuş. Kendisine ayrıca Sarıyer’de, Altınkum ve Kasımpaşa’da yer tahsis edilmiş.</p>

    <p class="normalnesil">Y. T. ve A. T. isimli müteahhitler çok şey biliyorlarmış ve konuşmak istiyorlarmış. S. bir kayıt cihazı istedi ve verdim.</p>

    <p class="normalnesil">Bugün aldığım bir bilgiye göre Sevil’in <span class="idebold">[Özden Örnek’in eşi Sevil Örnek -A. G.]</span> arkadaşlarının yaptığı bir toplantıda G. G. isimli bir hanımın söylediği sözler çok ilginçtir. Konu yolsuzluklardan açılmış ve bir hanım “Allah’tan askerler var” demiş. Bu hanım hemen “Siz ne diyorsunuz, onlar da aynı. Ben Deniz Kuvvetleri Komutanı’nın kızının evini tefriş ve dekore ettim, tam iki ay paramı vermediler ve sonra da 75 milyar tutan hesabı devlet parasından ödediler” demiş.</p>

    <h2 class="h2baslik1" id="calibre_toc_47">4 Ocak 2001</h2>

    <p class="normalnesililk">Savcı akşamüstü bana geldi. Bnb. M. K.’nin servetini araştırıyordu. Bu kapsamda Ortaköy K. sitesinde 1998 yılında ablası Z. adına bir ev alındığını tesbit etmiş. Evin maliyeti 700.000 dolar (yaklaşık 500 milyar TL). Müteahhit, satınalma sözleşmesinin ablası Z. üzerine olduğunu ve ödemelerin Z. tarafından yapıldığını söylemiş. Önümüzdeki hafta içerisinde müteahhit bütün ödemelerin makbuzlarını getirecek. Ayrıca savcının tesbitlerine göre M. K.’nin özel bir garajda muhafaza ettiği ve 1999 yılında alınmış, değeri 35 milyar TL olan bir Mercedes marka arabası mevcut.</p>

    <p class="normalnesil">Albay B. sağlık malzemeleri satmakta olan fevkalade güzel bir kızın bu yakınlarda türediğini ve Bnb. H. B.’nin bu kızla ilişki içersinde olduğunun tesbit edildiğini bildirdi. Kıza birkaç satınalma işi de verilmiş. H.’nin eşi konuyu öğrenmiş ve aralarında büyük bir geçimsizlik başlamış. Kadının H.’yi ihbar etmesi çok muhtemel. Olayı kontrol altına alabilmek için H.’yi mart ayında açılacak olan İngilizce kursuna göndermeye karar verdik. Böylece hem satınalmalar daha dürüst yürüyecek hem de bir rezalete engel olabileceğiz.</p>

    <h2 class="h2baslik1" id="calibre_toc_48">28 Mart 2001</h2>

    <p class="normalnesililk">Bugün elime komutanın eşinin ve kızının ödemelerinin başkaları tarafından yapıldığına dair belgeler geçti. Belgelerde imza yok ama vereni biliyorum. Başlangıçta Gucci faturaları eşi veya kızına ait F. T. tarafından yapılan ödemelerdir. Uzun liste F. T.’nin yaptığı ödemelerin bir kısmı olup altı koparılmıştır. O kısımla beraber 517 bin doları bulmaktadır. Diğer belgeler Deniz’in şirketine F. T. tarafından yapılan havalelerdir.</p>

    <h2 class="h2baslik1" id="calibre_toc_49">12 Mayıs 2001</h2>

    <p class="normalnesililk">Bugün atama listeleri geldi. Tahmin ettiğim gibi kendi adamlarını bulundukları mevkilerden uzaklaştırdılar. Bu arada dikkate değer bir konu da müfettişlik kadrolarına yapılan atamalar. Bu kadroların bazılarına kendi adamlarını atadılar. Böylece önümüzdeki sene içerisinde yapılacak denetlemelerde açıkları ortaya çıkmayacak ve yaptıkları yanlarına kâr kalacak. Ayrıca bazı iş yaptıklarını tahmin ettiğim yerlerdeki adamlarını atamadılar. Böylece niyetleri gelecek yıl bu işlere devam etmek gibi gözüküyor. Bu konuda Y. ve T.’nin ağustos ayı içerisinde istifa ederek bir şirket kuracakları ve böylece iş yapmaya devam edecekleri hakkında duyumlar aldım.</p>

    <h2 class="h2baslik1" id="calibre_toc_50">17 Mayıs 2001</h2>

    <p class="normalnesililk">Bugün bir kaynaktan aldığım bilgiler aşağıdadır:</p>

    <p class="normalnesil">Komutan Alkent’te bir dubleks ve bir daireyi kızına, bir çatı dubleksi de kendisine almıştır. Bu evlere ödenen miktar herhalde 1.8 milyon dolar civarındadır.</p>

    <p class="normalnesil">Yzb. Y.’nin Silivri’deki yazlık evinin fotolarını ayrıca elden verdiler. Evin adresi ........’dir.</p>

    <p class="normalnesil">Y.’nin kardeşinin evi ...... villa bir adada ve adada 4 veya 5 villa var, kendi beyanı 700 milyon kira ile oturuyor.</p>

    <p class="normalnesil">Yzb. Y., C., A. Ç. ve F. T.’den para toplayarak 180 milyar değerindeki bir kuyruklu piyanoyu 150 milyara alarak Komutan evine göndermiş.</p>

    <p class="normalnesil">Komutan’ın Ankara’daki emir astsubayı S. Ankara’da bir daire satın almış.</p>

    <p class="normalnesil">Komutan Japonya’ya giderken havaalanında bir işadamı Yzb. Y.’ye 10.000 dolar para vermiş. Bu para F. T.’nin listesinde var.</p>

    <p class="normalnesil">Deniz’in jeep’i ve Yzb. Y.’nin kullandığı arabalar ve bu arabaları kullanan erler ile ilgili bilgiler.</p>

    <p class="normalnesil">Moldavya’ya gitme meselesini tekrar duydum... Bana gidenlerin T., T., C., Y. ile Çanakkale’deki 2000 yılında ikmal destekte görev yapanlar ve müteahhitler olduğunu, Şubat 2000 ayı içersinde bir gün gittiklerini, orada bir ev tutulduğunu, seks partisi düzenlendiğini belirtti.</p>

    <p class="normalnesil">Komutan’ın evine alınan piyano ile ilgili bilgiler, piyanonun nereden ve kaç liraya alındığına dair bilgiler.</p>

    <h2 class="h2baslik1" id="calibre_toc_51">15 Haziran 2001</h2>

    <p class="normalnesililk">İstanbul Tersanesi Komutanlığı’nda incelemeler... Topladığım delillere göre suçlu gördüğüm kişiler hakkında soruşturma başlattım. Bazı beni tanıyanlar yaptığımın doğru olmadığını ve geleceğim ile oynadığımı söylediler. İki ay daha beklemem gerektiğini ve Askeri Şûra toplantısı sonuçlarını bekleyip öyle hareket etmemi tavsiye ettiler. Halbuki durum çok farklıydı. Terfi etmeyip dava açsam intikam için açtı denecek, ya da terfi edersem geç kalacak ve personelimin yüzüne nasıl bakacaktım? Bu nedenle beklemeden soruşturmaları başlattım.</p>

    <p class="indentmetintek"><span class="idebold">[Aşağıdaki bölüm, TSK’da terfi dönemlerinde kaynayan, kaynatılan cadı kazanlarıyla ilgili esaslı bir fikir veriyor... Yine, bu terfilerde yalnız subayların değil, eşlerin de büyük bir rekabet içine girdiğini göstermesi bakımından da ilginç bir bölüm.]</span></p>

    <h2 class="h2baslik1" id="calibre_toc_52">15-18 Haziran 2001</h2>

    <p class="normalnesililk">Donanma Komutanı beni telefonla aradı. Nezaket konuşmalarından sonra bana, “Bir karacı generalin karısı imzalı olarak bir mektup aldım. Sevil’in K. (hanım) hakkında dedikodu yaptığından ve K.’yı kötülediğinden bahsediyor, çok üzüldüm” dedi.</p>

    <p class="normalnesil">Bir an ne diyeceğimi şaşırdım. “Siz herhalde bu mektubu değerlendirmeden benimle konuşuyorsunuz. Ben bu sene terfi sırasındayım. Kuvvet Komutanı ile aramın nasıl olduğunu biliyorsunuz. Güveneceğimiz yegâne kişi sizsiniz. Sevil K. hanımı gerçekten sevmese bile bunu uluorta herkesin, bilhassa generallerin hanımlarının bulunduğu toplulukta niye dile getirsin ki, kazancı ne olabilir, kaybı ne olabilir? Size defalarca içinde bulunduğum durumu anlattım. Şu sıralarda bol düşmanımdan başka bir kazancım yok. Her iki haftada bir internette adım geçiyor. Hal böyle iken nasıl böyle bir yargıya vardığınızı anlayamıyorum” dedim.</p>

    <p class="normalnesil">Sesi bir tuhaftı. Baktım, benim söylediklerimle ikna olacak gibi değil. “Dünyada sadece terfi yok, daha güzel şeyler de var, şeref gibi” diyerek ben de başladım bağırmaya. Ben bağırmaya başlayınca baktım alttan almaya başladı. Sonunda herhalde ikna olmadı ama ben de uzatmakta yarar görmedim. Zira kendisini yakınen tanıdığım için konuşma ile ikna olmayacağını çok iyi biliyordum.</p>

    <p class="normalnesil">Bu olay bana ders oldu, demek artık düşmanlarım her koldan taarruza geçmişlerdi. Akşam eve gidince bu olayı Sevil’e anlatmadım ama “Bak” dedim, “Şu andan itibaren her şey olabilir. Dostum olarak kimse kalmadı. Herkes bana karşı. Bu arada bir de aptallarla uğraşıyorum.” dedim.</p>

    <h2 class="h2baslik1" id="calibre_toc_53">15 Temmuz 2001</h2>

    <p class="normalnesililk">Bu anlatacağım olay izahını bir türlü yapamadığım bir olaydır. Bir değerlendirme yapmayacak ve herkesin anlayışına bırakacağım. Kendi anlayışıma göre iki yıla yakın bir zamandır bazen dedektif gibi bazen de her türlü teşebbüsü kullanarak topladığım bilgilerin neticesinde kendime çizmiş olduğum yolda ne kadar haklı olduğumu gördüm.</p>

    <p class="normalnesil">Hücumbot opsiyonlarının kullanılması meselesi ilk defa Aralık 2000 ayında ortaya çıktığı zaman, İstanbul’dan Kur. Bşk. Yener Karahanoğlu’nu arayarak bu işe engel olmasını, kendisi yapamayacaksa devreye gireceğimi söyledim. Bana “Siz karışmayın biz hallederiz” dedi. Ben de karışmadım ama konuyu takip ettim. Kurmay Başkanı’nın fazlaca bir manevra sahası olmadığını düşündüğüm için ayrıca Donanma Komutanı’na durumu anlattım. Donanma Komutanı da bana işe karışmamamı, kendisinin takip edeceğini söyledi. Ben de artık bu kadar kişi üzerinde olduktan sonra işin gerçekleşme ihtimalinin az olduğunu düşündüm. Sonra baktım ki her şeye rağmen Deniz Kuvvetleri’nden bir teklif Genelkurmay Başkanlığı’na gönderilmiş.</p>

    <p class="normalnesil">Kurmay Başkanı’nı aradım ve ne olduğunu sordum. Bana Komutan’ın doğrudan emir verdiğini ve durduramadığını söyledi. Bunun üzerine hemen 2. Başkan Org. Yaşar Büyükanıt’ı aradım ve durumu bütün çıplaklığı ile kendisine anlattım. Bana Milli Savunma Bakanlığı’ndan görüş istediklerini ve buna göre karar verileceğini söyledi.</p>

    <p class="normalnesil">Ben artık konunun gerçekleşemeyeceğini düşünüyordum. Bugün bana gelen bir habere göre proje Genelkurmay’da onaylanmış. Tabii fevkalade sinirlendim. Komutan’a karşı yaptığım mücadeleyi kaybetmiştim. Bunun üzerine 2. Başkan’ı aradım ve nasıl olup da projenin imzalandığını sordum. Bana her şeyi anlattığından emin değilim, sadece geç kalındığını ve durduramadığını söyledi.</p>

    <p class="normalnesil">Ertesi gün durumu Donanma Komutanı’na anlatmak için Gölcük’e gittim. Haberi yoktu. Anladığım kadarı ile o da konuyu zamanında Genelkurmay Başkanlığı’na söylemişti. Buna rağmen durduramamıştık.</p>

    <p class="indentmetintek"><span class="idebold">[Günlükler’in 2003-2004’teki darbe planlamalarının anlatıldığı bölümde adı çok sık geçen ve darbecilerle başta Cumhurbaşkanı Demirel olmak üzere bazı siyasetçiler arasında bir tür ulak gibi görev yaptığı anlaşılan Mustafa Özkan’ın adına ilk kez Günlükler’in 23 Temmuz 2001 tarihli bölümünde rastlıyoruz. Özkan burada, eski Deniz Kuvvetleri Komutanı (1997-1999) Salim Dervişoğlu’yla iş ilişkisi içinde görülüyor.]</span></p>

    <h2 class="h2baslik1" id="calibre_toc_54">23 Temmuz 2001</h2>

    <p class="normalnesililk">İstanbul’da Kuzey Saha Komutanı olarak geçirdiğim iki yıl içerisinde ilave bazı şeyler de öğrendim. Örneğin Salim Paşa, işadamı Mustafa Özkan ile müşterek bazı işler yapıyorlardı. Mustafa Özkan DCN, Thompson CSF gibi firmaların danışmanlığını yapıyordu. Bu şirketler son zamanlarda bazı işler yapmıştı, AVİSO’ların satışı, CASA uçaklarının donatılması, Değirmendere römorkörünün satın alınması gibi önemli projeler bunların arasında idi. Ayrıca Mustafa Özkan uydu projesi içinde de yer almıştı. Bunu kendi ağzından duymuştum. Zira sınıf arkadaşım olacak T. U. bu proje aksayınca bütün suçu benim üzerime atmış ve Mustafa Özkan da sonra laf arasında benim ağzımı arar şekilde benim bu konu ile ne ilgim olduğunu bana sormuştu, ben de şaşırmış kalmış ve bir ilgim olmadığını ve söylenenlerin tamamen yalan olduğunu kendisine söylemiştim. Salim Paşa ve Mustafa Özkan üst üste birkaç yıl Mustafa Bey’in Miami’deki evinde tatil yaptılar. Bu ilişki herhalde dostluktan biraz daha ileri bir ilişki idi.</p>

    <p class="indentmetinilk"><span class="idebold">[Şu son yıllarda terfilerde “liyakat”in esas olduğuna, siyasi otoritenin terfilere müdahalesinin sistemi bozduğuna dair ne kadar çok söz işittik.</span></p>

    <p class="indentmetin"><span class="idebold">Siyasi otoritenin gerektiğinde terfilere müdahil olmasının askeri vesayetin kırılmasındaki kayda değer rolü özellikle 2010 ve 2011 Ağustos şûralarında belirgin bir biçimde ortaya çıkmıştı.</span></p>

    <p class="indentmetin"><span class="idebold">Özden Örnek’in günlükleri, TSK’daki terfilerin salt liyakate dayalı olarak yürütüldüğü yolundaki efsaneyi yıkacak bölümler de içeriyor... Günlükler’in şimdi okuyacağınız 2 Ağustos 2001 tarihli bölümü de onlardan biri... Sizi, Örnek’in kendi terfi hikâyesini anlattığı bu uzun bölümle baş başa bırakmadan önce, okumayı teşvikte işe yaradığını bildiğim küçük bir gazetecilik hilesine başvurayım, o uzun bölümden şu kısacık bölümü kesip dikkatinize sunayım:</span></p>

    <p class="indentmetin"><span class="idebold">“Afif Büyüktuğrul Hocamız meslekteyken Fahri Korutürk’ten, terfi edebilmesi için ‘Eğer beni övdüğünüz kadar iyi tanıyorsanız, bu sözleri neden Kuvvet Komutanı’na söylemiyorsunuz?’ der. Cevap, ‘Afif, Bahriye’de nasıl amiral olunacağını bilmiyorsan benim kabahatim nedir?’ şeklinde olur. Ne yapalım, Bahriye’de çarklar böyle dönüyordu.”</span></p>

    <p class="indentmetin"><span class="idebold">Son bir not: “Anılar” ve “Günlükler”de bazı bölümleri bu kitaba alıp almamak konusunda ciddi tereddütler geçirdim. Bunlar, çoğunlukla kamusal önemi apaçık olan fakat bazı “özel” nitelikler de taşıyan bölümlerdi.</span></p>

    <p class="indentmetin"><span class="idebold">Neticede her bir bölüm için ayrı ayrı karar verdim. Kamusal önem ihmal edilebilir ölçüde görülmüşse gözüme, böyle bölümleri atladım. Değilse, kitaba aldım.</span></p>

    <p class="indentmetin"><span class="idebold">Aşağıda okuyacağınız bölüm, bu açıdan en zorlandığım bölümlerden biri oldu.</span></p>

    <p class="indentmetin"><span class="idebold">Sonunda bölümü kitaba almaya karar verdim. Çünkü askerlerin sivilleri eleştirirken en fazla vurguladıkları noktalardan biri olan “kişisel hırs ve rekabet” unsurunun kendi ilişkilerinde de aynen geçerli olduğunu kanıtlıyordu.</span></p>

    <p class="indentmetinson"><span class="idebold">Böylece, askerlerin sivil siyasete müdahalede meşrulaştırıcı bir bahane olarak kullandıkları “biz sadece ülke çıkarı için varız, o nedenle aramızda müthiş bir dostluk ve dayanışma vardır” şeklindeki argüman çürümüş oluyordu.]</span></p>

    <h2 class="h2baslik1" id="calibre_toc_55">02 Ağustos 2001</h2>

    <p class="normalnesililk">Bu akşam 20:00 civarında Harp Akademileri Komutanı Org. Nahit Şenoğul telefonla beni aradı ve terfi ettiğimi söyledi. Bir mücadele bitmişti. Belki de yeni başlıyordu. Ama şuna eminim ki ben hakkımı aldım. Onlar bana fazladan bir hak vermediler. Bu nedenle son iki yıl içersinde terfim ile yaşadığım olayları açıkça anlatmam gerekiyor.</p>

    <p class="normalnesil">Terfi hikâyem:</p>

    <p class="normalnesil">Teğmen olduktan sonra koramirallik de dahil terfi için herhangi bir sorunum olmadı. Hele 1988 yılında tuğamiralliğe terfi ettikten sonra da ağustos aylarında acaba terfi eder miyim diye hiçbir zaman düşünmedim. Ama herkes, bilhassa emekli tanıdıklarımız oramiralliğe terfin değişik olduğunu söylerlerdi. Bunun öyle olduğunu yaşayarak gördük. Kasımpaşa’da göreve başladıktan sonra gelişen olaylardan dolayı terfi etmenin kolay olmayacağını anlamıştım. Kuvvet Komutanı Ora. İlhami Erdil’in Kora. Atilla Kıyat’ın terfisindeki tutumunu gördükten sonra bizim de ona karşı olan tutumlarımızı hatırlayarak bu işin oldukça zor olacağını anlamaya başlamıştım.</p>

    <p class="normalnesil">1999 yılı şûrasından önce Atilla Kıyat birkaç kez bana, “İlhami Paşa etrafta sürekli olarak seni ve beni terfi ettirmeyeceğini söylüyor, ona göre tedbir al” demişti. Tabii ne yapılabilirdim ki, yetki onun elinde, benim elimde değil ki. Ben de geçmişime güvenerek neticeyi beklemekteydim. Kurmay başkanlığından ayrılmadan önce Salim Paşa mayıs ayında İlhami Paşa ile ilk yaptığı görüşmeden sonra bana “İlhami Paşa seni çok seviyor” demişti. Onun üzerine ben de seneler sonra 1990 yılında oynadığımız harp oyunu sırasında neden İlhami Paşa ile kavga ettiğimi anlattım. “O, size hâlâ şirin görünmek zorunda, siz gittikten sonra nasıl olsa bir bahane bulup beni eleyecektir, ama sizin o zaman onun üzerinde bir etkiniz olmayacaktır” dedim. Bana ancak bir yıl sonra inanacaktı. Geçmişe bakınca Vural Bayazıd ile Salim Dervişoğlu’nun da Atilla Kıyat’ı nasıl tuttuklarını ama sıra terfiye gelince nasıl yüzüstü bıraktıklarını ve hatta birinin onun kuyusunu nasıl kazdığına şahit olmuştum. Dolayısıyla güveneceğim hiç kimse yoktu.</p>

    <p class="normalnesil">Kasımpaşa’da göreve başladıktan sonra olaylar yavaş yavaş sökülmeye başladı. Kuvvet Komutanı Ora. İlhami Erdil ile olan ilişkileri daha önceki bölümlerde anlattım. Atilla ile olan ilişkilerim dolayısı ile Kuvvet Komutanı’nın antipatisini çekmeye devam ediyordum. Bu dönemde bilhassa İstanbul’da ve sivil kişiler arasında İlhami Paşa ve ailesi hakkında çok fazla dedikodu vardı. Onlar da bu dedikoduları duyuyor ama hiç umursamadan yaşıyorlardı. Hatta bir keresinde eşi Sevil’e “nasıl olsa görevdeyken bize bir şey yapamazlar, görevden sonra da bizim Bahriye umurumuzda değil” demiş.</p>

    <p class="normalnesil">Mart 2000 ayına kadar olan sürede yolsuzluklar hakkında olan şüphelerim yavaş yavaş kesinleşmeye başlamıştı. Bu nedenle Kuvvet Komutanı’na karşı hiç açık vermemeye çalıştım. Suiistimal dedikoduları o kadar yaygınlaşmıştı ki sadece İstanbul değil Gölcük, İzmir, Aksaz bölgelerinden de aynı haberler geliyordu. O zaman İlhami Paşa’nın amacını daha iyi anladım. Kora. Atilla Şenkul ile benim terfi yılında olmamızdan istifade ederek istediklerini yapacak, karşı koyarsak bizi emekli edecekti.</p>

    <p class="normalnesil">Bunun üzerine Ora. Bülent Alpkaya ile görüşmeye gittim. Mart 2000 ayı idi. Yaşadığım olayları ona anlatacak kadar kendisini tanımıyordum. Ancak birçok konuyu bildiğini bana ima etti. Terfiden konu açılınca, “ben seni destekliyorum, bana güven” dedi. Dediğim gibi kime güveneceğim konusunda aklım karışmıştı.</p>

    <p class="normalnesil">Bu sırada Donanma Komutanı’nın eşi ile Atilla Kıyat’ın eşi arasında tatsız bir hadise oldu. Nil, Donanma K. eşine Salim Paşa’nın kendileri için “aptal” dediğini belirtmiş (Salim Paşa gerçekten de Ora. Bülent Alpkaya’yı sevmez ve onun için zekâsı kıt derdi. Buna kurmay başkanlığım zamanında defalarca şahit oldum). Zaten kasım ayı içinde Salim Paşa evinde verdiği yemeğe Ora. Alpkaya’dan habersiz bir işadamını çağırınca aralarına soğukluk girmişti. Bu da bardağı taşıran son damla oldu. İlhami Paşa bu kırgınlığı fark ederek herhalde Bülent Paşa’ya benim aleyhimde yaklaşmaya çalıştı. Çünkü ona göre ben Salim Paşa’nın adamı idim. Hatta İlhami Paşa’nın adamları tarafından kasıtlı olarak benim Salim Paşa’nın oğullarına ihalelerde iş verdiğim gibi dedikodular yayılmaya başlandı. Aldığım tedbirler sayesinde kısa zamanda herkesin ağzı kapandı. Ancak bu konunun yaza doğru sınıf arkadaşım Kora. T. U. tarafından tekrar bir silah olarak kullanılmaya başlandığına dair bilgiler aldım. Benim de istihbarat kaynaklarım vardı.</p>

    <p class="normalnesil">Hemen depremden sonra Eylül ayı içerisinde Mayın Filo K. Tüma. Uğur Yiğit beni ziyarete geldi. Mayın filosunun Erdek’e taşınması için kararı almış olmamıza rağmen kendileri gizliden o zaman Donanma K. olan Ora. İlhami Erdil ile görüşerek emirlerini almışlar. Anladığıma göre de kendilerine “bu emri uyutun” şeklinde bir talimat verilmiş. Onun için Erdek’e nakli bir süre geciktirmişler. Ama deprem sonu bu nakil zaten kaçınılmaz olmuştu. Benzeri bir olay da Kora. Lütfü Sancar ile yaşandı. O da gizliden gizliye Donanma K.’nın emirlerini alıp işlerini ona göre düzenlermiş. Bu amiraller kendilerini ortama çabuk uyduran ve dedikoduları yakından takip eden kişilerdi. Dolayısıyla Donanma Komutanı’ndan benim hakkımda menfi bir işaret almasalar bunu yapmaya cesaret edemezlerdi.</p>

    <p class="normalnesil">25 Nisan 2000 tarihinde Divanhane’de tüm eski deniz kuvvetleri komutanlarına bir akşam yemeği verdik. Yemeğin ev sahibi İlhami Paşa idi. Bu yemek sırasında İrfan Tınaz, Salim Dervişoğlu, Vural Bayazıd İlhami Paşa’yı bir kenara sıkıştırarak, “Geçen yıl Atilla’yı emekli ettin ama Özden’e dokunursan seni aramızda tecrit ederiz” demişler. İlhami Paşa da “Yok öyle bir şey, nereden çıkarttınız bunu?” diye cevap vermiş. Komutanlar bir hafta sonra bu konuşmayı bana anlattılar. Ben sadece dinledim. Onlar İlhami Paşa’nın nasıl ayaküstü yüz yalan söylediğini bilmiyorlardı. İrfan Paşa onun elinden tutmuş koramiral yapmış, Salim Paşa or olmasını temin etmiş, Vural Bayazıd ise onun elinden senelerce boyu tutup yükselmesini sağlamıştı. Zannediyorlardı ki İlhami Paşa onları dinleyecek.</p>

    <p class="normalnesil">İlhami Paşa’nın icraatı nisan ayından sonra da devam etti. Ben de buna mani olabilmek için bütün birliklere hiçbir yeni proje getirmemeleri için emir verdim. Ancak huyluyu huyundan vazgeçirmek zor olduğu misali bu sefer de Ankara’dan gelen doğrudan emirler ile icra-i faaliyet devam etti. Eminim ki bazı kişiler ve bilhassa onun emir subayları benim karşı koymamı kendisine yetiştiriyorlardı.</p>

    <p class="normalnesil">2000 Nisan ayı içerisinde aldığım bazı haberlere göre benim atama yerim değiştirilecek ve ben Güney Deniz Saha Komutanlığı’na gidecektim. Bu haberin doğru olduğunu biliyorum, zira İlhami Paşa bu bilgiyi sivil bir işadamına söylemişti. Ama onun benim de arkadaşım olduğunu bilmiyordu. Esasen yaptığı bütün karanlık işleri bu işadamı vasıtasıyla takip ediyordum.</p>

    <p class="normalnesil">Ağustos ayı geldi ve askeri şûra başladı. Neticeler açıklandığında gördük ki benim sürem uzatılmış ve Kora. Atilla Şenkul emekliye ayrılmıştı. Bununla ilgili bir iki cümle açıklanması lazımdır. Atilla Şenkul ile İlhami Paşa’nın ilişkileri çok özeldir. Okuldan zaten aralarında bir sınıf fark vardı. Birbirlerini çok iyi tanıyorlardı. Bana gelen haberlere göre Atilla Şenkul da İlhami Paşa’ya yaranmak için onun her istediğine boyun eğmiş hatta emrindekilere komutan ne isterse yapacaksınız diye emir vermişti.</p>

    <p class="normalnesil">Bu arada Yenikale’de yeni Donanma Komutanlığı binasının yapımı sorunu ortaya çıkmıştı. Tabii binanın Yenikale’de yapılabilmesi için oradaki arazinin Kara Kuvvetleri Komutanlığı’ndan devralınması gerekiyordu. Ben daha kurmay başkanı görevinde iken bu işi halletmiş ve Genkur. Başkanlığı’nın da onayını alarak arazinin Deniz Kuvvetleri’ne devri için izni çıkarmıştım. Ancak yeni gelen Ege Ordu K. Org. Çetin Doğan buna itiraz etmiş ve işlemler baştan başlamıştı. Arazinin bize devri karşılığında 700 dönüm arazi Foça’dan Kara Kuvvetleri’ne devredilmişti. İki sene sonra Org. Çetin Doğan ile görüştüğüm zaman bana, “Ben bu kadar arazide ısrar etmedim, sizinkiler verdi” dedi. Yani Yenikale karşılığında o kadar arazi sırf Kuvvet Komutanı’nı tatmin edebilmek için peşkeş çekilmişti. Binanın yapılmasındaki ısrarı sonradan anlayacaktık. Eğer Atilla Şenkul’un yaş haddi sorunu olmasaydı onun yerine benim emekli olmam kesin olabilirdi.</p>

    <p class="normalnesil">Ağustos şûrasından sonra Güney Deniz Saha Komutanlığı’na sınıf arkadaşım Kora. Taner Uzunay atandı. Yani iki sınıf arkadaşı rakip olmuştuk. Hayatım boyunca daima yarış içinde olmayı kabullendiğimden benim için bu olay çok doğal bir olaydı. Adil bir yarışma daima en faydalı neticeleri meydana getirir. Terfi etmeyi istemek benim için ne kadar doğal ise sınıf arkadaşım için de o kadar doğaldı. Aramızdaki farklı geçmişler ve kanaatler bu yarışmada bizim değil, bizi değerlendireceklerin göz önüne alacakları konulardı. Ancak, bizim Taner’le daha önceden yaşanmış bir tecrübemiz vardı. İşlerini sinsice ve doğru olanı değil, üstünün beğendiği şekilde yapardı. Onun için dikkatli olmalıydım. Takriben 15 Mayıs 2000 günü Taner beni telefonla aradı. Hatırımı sordu. Ben de arkadaşım olduğu için doğal olarak karşıladım. Halbuki o benim nabzımı yokluyordu. Çünkü aynı günlerde Vural Bayazıd ile yaptığı bir görüşmede Vural Paşa önümüzdeki yıl nereye atanacağını sorunca cevap olarak “Kuzeye gidiyorum” demiş. Tabii bu söz boşuna söylenmemişti. Onun hesabına göre ben o yıl emekli olacaktım, zira Kuvvet Komutanı ona öyle söylüyordu ve o da ertesi yıl Atilla Şenkul’un yaş sorunu olduğu için kolaylıkla terfi edecekti. Ben emekli olmayınca oyunun birinci kademesi bozulmuştu. Onun için bana karşı soğuk davranmaya başlamıştı. Taner göreve başlayınca telefonla onu arayarak hayırlı olsun demek istedim. Sonra aklıma benim Şûra’ya girdiğim ve emekli olmayıp süremin uzatıldığı konusu geldi ve kendime sen onu arayacağına o seni arasın dedim.</p>

    <p class="normalnesil">15 Eylül’e kadar ben onu aramadım ancak bu sırada, Donanma Komutanlığı binasının temelinin atılışı maksadıyla İzmir’e gitmemiz emredilince ben de orada ilk defa karşılaşmaktansa aramamın daha doğru olacağını düşündüm. Aradım ve kendisine neden beni aramadığını sordum. Bana “telefonumda arıza vardı” dedi. Bunun doğru olmadığını biliyordum. Taner daha İzmir’e giderken Kuvvet Komutanı’ndan terfi edeceğine dair garanti almıştı. Şimdi de İzmir’de onun bir şubesi gibi hareket ediyordu ve bu böyle bütün bir sene devam edecekti. Komutanın yasal ve yasal olmayan her isteği yapılacaktı. Ankara’da bazı nedenlerle bir arada olduğumuz zamanlarda da vaktini hep Şûra üyelerini ziyaretlere ayırdığını da biliyordum.</p>

    <p class="normalnesil">Afif Büyüktuğrul Hocamız meslekteyken Fahri Korutürk’ten, terfi edebilmesi için “Eğer beni övdüğünüz kadar iyi tanıyorsanız, bu sözleri neden Kuvvet Komutanı’na söylemiyorsunuz?” der. Cevap, “Afif, Bahriye’de nasıl amiral olunacağını bilmiyorsan benim kabahatim nedir?” şeklinde olur. Ne yapalım, Bahriye’de çarklar böyle dönüyordu.</p>

    <p class="normalnesil">Taner daha da ileri giderek aleyhimde bazı dedikodular da çıkarttı. Salim Paşa’nın oğullarına iş verdiğim, GENESİS projesinde yolsuzluk yapılmasına göz yumduğum gibi... Tabii sonradan benim de onun hakkında gerçek olarak öğrendiğim konular oldu. Sivil işadamları, bilhassa Taner’le iş yapıp da ağzı yananlar bana onun Fransızlar ile nasıl işbirliği yaptığını ve projelerde onları nasıl kolladığını, Ziverkent’te nasıl ev aldığını hep anlattılar.</p>

    <p class="normalnesil">Genelkurmay Başkanı, göreve başladığı zaman ziyarete gittiğimizde bana, “Seni tanıyorum, bana senin için Hüseyin Kara Kuvvetleri için ne ise Özden de deniz kuvvetleri için odur diyorlar” demişti. Sonradan nedense fikrini değiştirip Salim Paşa’ya, “Taner’in İngilizcesi yok ama her dediğimi yapıyor ve çok efendi, uysal bir çocuk, üstelik de çok iyi elektronik biliyor” demişti. Ben bunun ne kadar doğru olduğunu bilmiyorum. Şüphem var, zira Salim Paşa’nın ne kadar entrikacı olduğunu biliyorum. Belki de önce sorunu yaratıp, sonra ortada olmayan sorunu çözmüş görünerek beni kendisine borçlu bırakacaktı. Böylelikle ileride eğer terfi edersem bana her istediğini yaptırabilecek bir neden elde etmiş olacaktı.</p>

    <p class="normalnesil">Ocak 2001 ayında birdenbire bir vatka olayı <span class="ideitalik">Sabah</span> gazetesi yazarı Necati Doğru tarafından gündeme getirildi. Olay benim zamanımda değil, benden önce olmuştu ve hiçbir ilişkim yoktu. Kısaca fahiş fiyatla vatka pamuğu satın alınmıştı. Ben tahkikatı yaptırdım ve tespitlerimizi Ankara’ya gönderdim. Kısa bir süre sonra da Genelkurmay’dan bir heyet gelerek inceleme yaptı ve onlar da raporlarını hazırlayıp Genelkurmay’a verdiler. Görünürde bir yolsuzluk tesbit edilememişti. Nitekim sonradan konuyu emirle savcılığa intikal ettirdik ve savcılık kovuşturmaya gerek yoktur kararı verdi. Ben raporu gönderdikten sonra Deniz Kuvvetleri’nde ne işlem yapıldığı konusunu takip ettim.</p>

    <p class="normalnesil">Kuvvet Komutanı dosyayı alarak Genelkurmay Başkanı’na gitmişti. Bunu öğrenince çok şüphelendim. Zira Kuvvet Komutanı bu işi benim üzerime yıkabilirdi.</p>

    <p class="normalnesil">Aralık ayı başında toplantı için Ankara’ya gidince 2. Başkan olan arkadaşım Org. Yaşar Büyükanıt’a kendisine anlatacak çok şeylerim olduğunu ama henüz elimde kesin delil olmadığı için ileride bir gün İstanbul’a geldiğinde bana zaman ayırmasını istedim.</p>

    <p class="normalnesil">Bu arada İlhami Paşa ile ilgili diğer gelişmeler oldu ve kendisinin yasal olmayan yollardan bazı işler yaptığına emin oldum. Nitekim şubat ayında Yaşar Paşa İstanbul’a geldi ve kendisinden öğrendiğime göre Kuvvet Komutanı bu işle ilgili olarak bütün suçu benim üzerime yıkmış. Ben de ona bütün bildiklerimi ve vatka olayının esas yüzünü anlattım. Tabii ben anlattıkça o da hayretler içinde kaldı. Elimde deliller olduğunu ve gerekirse veya Genelkurmay Başkanı emir verirse bunu kendilerine gönderebileceğimi söyledim. Bana “Aman fevri ve bana danışmadan hareket etme” dedi ve ayrıldık.</p>

    <p class="normalnesil">Her şey düzgün bir şekilde giderken Mart 2001 ayından itibaren internette yolsuzluk.com sayfasında aleyhimde büyük bir kampanya başladı. Öyle ki karımın yazdığı ve subay eşleri derneğine bağışladığı kitaptan trilyonlarca lira kazanmak, Bekirdere arazisini Sefa Sirmen’e peşkeş çekmek, Dinç Bilgin ile arkadaş olmak, GENESİS projesinde yolsuzluk yapmak, CASA uçaklarının alımında taraf tutmak gibi birçok olay bu sayfada yer almaya başladı. Amaç açıktı, benim terfi etmemi istemeyen bir grup bana iftira atıyordu. Yazanlar belli olsa mahkemeye verecektim ama bu imkânsızdı. Sadece sayfanın ABD’de Kaliforniya’daki bir adresten kiralandığını biliyorduk. Bunu benim daha fazla araştırmam mümkün değildi. Bu kadar haberin bir kısmının ticari çevrelerce yayınlandığından eminim. Zira bazı kişiler yıllardır Deniz Kuvvetleri’nden haksız kazanç sağladıkları için ben bunların bir kısmına mani olmuş ve eğer terfi edersem daha da kesin tavır koyacağımı açıkça söylemiştim.</p>

    <p class="normalnesil">Bazı gazeteler ayrıca oğlumun benim makamımdan faydalanarak yaptığı filmler için para temin ettiğini hem de çok alaylı bir biçimde yazmışlardı. Tabii bu gazeteleri tekzip etmiştik ama böyle hareket edenler “Çamur at tutmasa bile izi kalır” misali hareket ediyorlardı.</p>

    <p class="normalnesil">Yaşar ile görüşmelerimizin Genelkurmay Başkanı’na kadar ulaştığını biliyorum. Tabii kendisi de hayretler içinde kalmış. Bu arada Salim Paşa 2001 Nisan ayı içerisinde Genelkurmay Başkanı’nı ziyarete gitti. Döndükten bir hafta sonra beni aradı ve görüşme talebinde bulundu. Görüşmemizde bana şunları anlattı:</p>

    <p class="normalnesil">“Genelkurmay Başkanı’na gittim. Bazı konuları görüştük ve bu arada senin durumunu dile getirdim. Bana Taner’in de iyi bir çocuk olduğunu, Tolga’nın yaptığı filmlerde bazı işadamlarının sponsor olarak isimlerinin olduğunun bilindiğini söyledi. Ben de Taner’le, Özden’in mukayese edilemeyeceğini kendisine anlattım. Çıktığım zaman da 2. Başkan’a uğrayarak ona senin için bir iki şey söyledim ve Özden sana emanet, dedim.”</p>

    <p class="normalnesil">Kendisini dinledim ve hemen 2. Başkan ile konuştum, bana farklı bir hikâye anlattı. Ancak sponsor meselesinin doğru olduğunu söyledi. Bunun üzerine anladım ki Kuvvet Komutanı, Sevil’in hırçınlığı dahil bazı konularda Genelkurmay Başkanı’nı şişirmişti.</p>

    <p class="normalnesil">Bütün bu değerlendirmelerin doğru olduğunu bir yıl sonra Org. Hurşit Tolon da teyit edecek ve bilhassa vatka olayı ile ilgili olarak İlhami Paşa’nın nasıl doğruları değiştirerek olayı benim aleyhimde Genelkurmay Başkanı’na anlattığını ve sonra da kendilerinin giderek gerçeği kendisine izah edince Genelkurmay Başkanı’nın nasıl hayretlere düştüğünü bana ve herkese açıkça anlattı. İlhami Paşa beni emekli edebilmek için elinden gelen her şeyi yapıyordu.</p>

    <p class="normalnesil">Mayıs 2001 ayı geldiğinde artık bazı işaretler belirmeye başlamıştı. Genelkurmay Başkanlığı her yıl terfiler için anket yapar. Bu anketler neticede terfi edecekleri belirler. Bu yılki anketler yapılmış ancak Kuvvet Komutanı daha tercihini ortaya koymamıştı. Ankete vereceği cevap ile içerisinde bana vereceği sicil benim terfimi etkileyecekti.</p>

    <p class="normalnesil">İlk işareti Salim Paşa’dan aldım. Mayıs ayı içerisinde sicil kâğıdındaki iki maddenin neler olduğunu sorunca anladım ki bana verilen sicilde bu maddelerde bazı problemler vardı. Tabii o bana açıkça söylemedi ben de açıkça sormadım.</p>

    <p class="normalnesil">Bu sırada 1. Ordu Komutanı ile aram çok iyi olduğu için bana kendisine intikal eden haberler hakkında bilgi veriyordu. Haziran ayı içerisinde ve ay başına doğru bana İlhami Paşa ile aramda ne sorun olduğunu sordu. Ben de bazı şeyleri ona anlattım. Bana, “sen merak etme” dedi. Sonra bana İlhami Paşa’nın iki yıl önce Atilla Kıyat’ın emekli olması için dosya hazırlayarak kendisine gittiğinde beni kast ederek “iki yıl sonra biri daha geliyor, onu da emekli etmemiz lazım” dediğini anlattı. Artık durumu anlamıştım, Atilla Kıyat için yaptığı manevrayı benim için de yapacak ve Şûra’da kendisine taraftar kazanmaya çalışacaktı.</p>

    <p class="normalnesil">Eski komutanlardan durumu sezenlerin bana bir açıklama yapmadan bazı faaliyetlerde bulunduklarını biliyordum. İrfan Tınaz Paşa ile Çevik Bir’in bu maksatla Ora. Bülent Alpkaya’yı görmeye gittiklerini biliyordum. Ama onların hafife aldıkları konu İlhami Paşa’nın entrika gücü idi. Haziran ayı ortasında bir kanaldan İlhami Paşa’nın bana verdiği sicil elime geçti. Söylenenler doğru idi, İlhami Paşa bana terfi etmem için yeterli sicili vermemişti ve tercihini Taner Uzunay’dan yana kullanmıştı. Yalnız aldığım habere göre Genelkurmay Başkanı durumdan memnun olmamış, sicilimi ve anketleri İlhami Paşa’ya değiştirtecekmiş.</p>

    <p class="normalnesil">Haziran ayı sonunda İlhami Paşa Pendik’e tören hazırlıklarını görmek için gelmiş ve oradan da Heybeliada’ya giderek lise binasının durumunu görmeye gidecekti. Durup dururken bana sen de gel dedi, ben de SG botuna bindim. Adaya giderken bana, “gel, subay salonunda senle bir şey konuşacağım” dedi. İndik. Bana gözümün içine bakarak “Ben seni destekliyorum ama Şûra neticelerini şimdiden bilmek mümkün değil” dedi. Söylediği hiçbir kelime doğru değildi. Sesimi çıkartmadım ve hatta teşekkür bile etmedim.</p>

    <p class="normalnesil">Temmuz ayı başında Genelkurmay’da kuvvet komutanları ve Genelkurmay Başkanı arasında bir toplantı yapıldı. Bu toplantıda üst düzeydeki terfiler konuşuldu. Toplantıdan İlhami Paşa hoşnutsuz bir şekilde ayrılmış ve karargâha dönmüştü. Bir müddet sonra da Genelkurmay general amiral şubeden bir subay gelerek kendisine bir zarf vermiş ve bir müddet sonra zarfı alarak geri dönmüştü. Bu zarfın içerisinde benim sicilim ve Komutan’ın doldurduğu anket vardı.</p>

    <p class="normalnesil">Toplantıda Genelkurmay Başkanı ağırlığını koyarak tercihini benden yana koymuş ve İlhami Paşa yazdıklarını değiştirmek zorunda kalmıştı. Bu neden olmuştu, İlhami Paşa neden tercihini değiştirmeyi kabul etmişti? Son iki ayı kalan bir komutan bu tavizi neden vermişti? İzahı kolay, zira kendisi ne yapıp edip üçüncü yıla uzamak, onun için de Genelkurmay Başkanı ne isterse yapmaya hazır ve razı idi. Bütün bu gelişmelerden anında haberim oldu.</p>

    <p class="normalnesil">Artık rahatlamıştım. Bir taraftan 25 Temmuz günü İstanbul Tersanesi’nde yapılacak olan gemi devir teslim töreni hazırlıkları devam ediyordu. Bu arada da artık inanılmaz kaynaklardan, mesela perdeci M.’den, Komutan’ın evindeki S. Hanımdan bile benim terfi edeceğime dair haberler geliyordu. İlhami Paşa’nın beni hiç sevmediği halde bana açıklama yapması ise artık entrikalarının bir işe yaramayacağını anlayınca sivil hayatında yanına dost kazanmak içindi.</p>

    <p class="normalnesil">25 Temmuz günü çok güzel, aksaksız bir tören yaptık. Değerli arkadaşım Taner Uzunay tören için İstanbul’a gelmiş ve benimle görüşmeye bile tenezzül etmemişti. Hâlâ İlhami Paşa ona onun terfi edeceğini kendisine söylüyordu. Bu arada başka bir kaynaktan da Kuvvet Komutanı’nın tercihini değiştirdiğine dair haberler gelmişti. 1. Ordu Komutanı Şûra’ya hareket edeceği günün akşamı beni arayarak, “Merak etme, eğer ters bir şey olursa harp çıkaracağım” dedi ve gitti. Kendisinin desteğini her zaman yanımda hissettim.</p>

    <p class="normalnesil">Sonunda Şûra günü geldi ve toplantılar başladı. İlk günü herşey belli olurdu. Eğer bu gece haber gelmezse işler ters gitmiş demekti. Nitekim o gece arandık ve kutlandık. Ama arayan Bahriyeli değildi. İkinci günü akşamı ise Harp Akademileri Komutanı arayarak açıkça beni kutladı. (...) Bu arada sonradan öğrendiğime göre İlhami Paşa, Taner Uzunay’ı arayıp haber verdiği zaman Taner yıkılmış ve beni kullandınız komutanım, bana istediğinizi yaptırabilmek için yalan söylediniz gibi bir takım laflar söylemiş.</p>

    <p class="normalnesil">Terfi serüvenimiz burada bitmişti, beni mutlu eden, haris bir adama mağlup olmamıştım. Serüven burada bitmiş gibi gözükmesine rağmen bazı olayları sonradan öğrendim.</p>

    <p class="normalnesil">1. Ordu Komutanı Org. Necdet Timur bu yıl emekli oldu. Kendisine verdiğim veda yemeğinde bana Ulusoy sülalesinin benimle çok uğraştığını ve bilhassa Sefer Ulusoy’un bu konuda çok emek sarf ettiğini söyledi. Ayrıca Salim Paşa vasıtası ile öğrendiğime göre Melih Turagay da bazı işadamlarının beni emekli etmek için aralarında konuşmalarına şahit olmuş. Benzeri haberler Mustafa Özkan’dan da geldi. Amaç hep kolay rant temin etmek.</p>

    <p class="normalnesil">Oramiral olduktan bir yıl sonra bir gün oğlum Burak bir tesadüf neticesi tanıştığı bir sivil kimseden Yılmaz Ulusoy’un terfi ettiğimi öğrendiğinde ne kadar üzüldüğünün hikâyesini dinlemişti. Oramiralliğe terfinin ne kadar zor olduğunu anlamıştım.</p>

    <p class="ortayazi">* * *</p>
  </div>
</body>
</html>
