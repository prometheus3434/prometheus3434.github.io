<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>NYG0190.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h2 class="h2baslik1" id="calibre_toc_98">1 Eylül 2003</h2>

    <p class="normalnesililk">Bugün ziyaretler ve brifingler ile geçti. 11:30’da (e) Alb. Belgütay Varımlı geldi. Ses bandı ile bana verdiği konuları bir kâğıda yazmış ve imzalamış. Ben de artık Bülent Alpkaya’ya bir mektup yazarak bütün çevirdiği dolapları bildiğimi ve kendisini mahkemeye vereceğimi söyleyebilirim. Mektubun özeti aşağıda olduğu gibidir:</p>

    <p class="indentmetinilk">Sayın Komutanım,</p>

    <p class="indentmetin">06 Ocak 2003 günü saat 18:00’de Dz. K. K. Oramiral Bülent Alpkaya beni komutanlık karargâhına çağırdılar.</p>

    <p class="indentmetin">Çeşitli konulardan sonra, “Seni onore edeceğim. Benim de bu sene görev sürem doluyor. Bir sene daha kalmak istiyorum” dedi ve sizi kast ederek, “Elinde benim yerime gelecek adamla ilgili bilgi ve belge varsa bana ver” dediler.</p>

    <p class="indentmetin">Ben de sizinle ilgili hiçbir bilgi ve belgenin olmadığını, olsa dahi kendilerine vermeyeceğimi bildirdim. “Bu konuşma aramızda kalsın, onun zaten mahkemesi var” dediler.</p>

    <p class="indentmetin">Bilgi edinmenizi arz ederim.</p>

    <p class="indentmetin">(İmza)</p>

    <p class="indentmetin">A. Belgütay Varımlı.</p>

    <p class="indentmetinson">Dz. P. Alb.</p>

    <h2 class="h2baslik1" id="calibre_toc_99">02 Eylül 2003</h2>

    <p class="normalnesililk">Sabahleyin Kara Kuvvetleri Komutanı’nı ziyarete gittim. Bu ziyarete Hava K. K. ve Jandarma Genel K. da katıldı. Genelde bundan sonra ne gibi hareket etmemiz hakkında konuştuk. Ben kendilerine özel bir çalışma yaparak bir durum analizi ve öneriler hazırlamamı önerdim. Kabul ettiler. Anlaşılan bundan sonra Bahriye işlerine daha az zaman ayırıp siyasi gelişmeleri takip etmek zorundayız.</p>

    <h2 class="h2baslik1" id="calibre_toc_100">4 Eylül 2003</h2>

    <p class="normalnesililk">Günüm ziyaret ve brifingle geçti. Önemli ziyaretçim Kara Kuvvetleri Komutanı Org. Aytaç Yalman’dı. Denk ve kafadar. Kendisini 1993 yılından beri tanıyorum. Ülkenin durumu ve ne yapabileceğimiz konusunda konuştuk. Düşünce farklılığımız yok. Hayret ettiğim, bu adamın komuta kademesinde sanki bölücü olarak tanıtılmasıydı. Gayet uzlaşıcı, mantıklı düşünen ve medeni bir insan. 14:30’da Genelkurmay Başkanı tarafından Hava Kuvvetleri K. ve MGK Genel Sekreteri ile beraber Cumhurbaşkanı’na takdim edildik. Cumhurbaşkanı, bizlere çok güvenen, bizlerden destek bekleyen bir insan. AKP’nin yaptığı eylemlere karşı bizden destek arıyor. Biz bu desteği ona vermek mecburiyetindeyiz. Aksi halde devletin üst kısmında bölünme görüntüsü, bu adamlara teşvik olabilir.</p>

    <h2 class="h2baslik1" id="calibre_toc_101">6 Eylül 2003</h2>

    <p class="normalnesililk">Yapmakta olduğum özel çalışmayı tamamladım ve ilgililere gönderdim.</p>

    <p class="indentmetinilk">[<span class="idebold">Burada sözü edilen “özel çalışma”, çok büyük bir ihtimalle, 2 Eylül tarihli notlarda “Ben kendilerine özel bir çalışma yaparak bir durum analizi ve öneriler hazırlamamı önerdim. Kabul ettiler” diye ifade edilen “çalışma”ydı... Yine kuvvetle muhtemel ki, Günlükler’in 2003-2005 bölümünün sonundaki eklerde “Çağdaş Türkiye” adıyla kaydedilen dosyayla “özel çalışma” aynı şeydir. Bu ihtimali neredeyse kesinleştiren bir bilgi de şu: Darbe Günlükleri’nin hiç kuşkusuz en önemli bölümlerinden biri olan 3 Aralık 2003 Askeri Şûrası’na hazırlık çerçevesinde Özden Örnek’in kaleme aldığı “ne yapmalı?” içerikli metinle bu metin arasında çok ciddi paralellikler bulunuyor.</span></p>

    <p class="indentmetin"><span class="idebold">Metin, askerlerin ülke çıkarlarını kendilerinden başka kimsenin önemsemediğini, kendilerinden başka bütün kesimlerin “AKP’nin takiye tuzağı”na düştüklerini, bu nedenle bir kez daha işin başa düştüğüne nasıl samimiyetle inandıklarını göstermesi açısından ve başka birçok bakımdan çok önemli... Şu satırlar mesela: “Son yıllarda küreselleşmenin ve depolitizasyonun olgunlaştırdığı şartların etkisindeki halk kitleleri de bu gidişin vahametini görememekte; muhalefet ve aydın kesim, parçalanmışlığın ve moralsizliğin; medya, vizyonsuzluk ve karşılıklı çıkar ilişkilerinin sarmalının etkisi ile AKP’nin takiye tuzağına aymaz bir şekilde düşmektedirler.”</span></p>

    <p class="indentmetinson"><span class="idebold">Bir darbeye hazırlanan komuta kademesinin o günkü Türkiye’yi nasıl gördüğünü ve iktidara gelen AK Parti’nin neden ve nasıl devrilmesi gerektiğini “analiz” eden bu uzun metni biraz kısaltarak buraya alıyorum.</span>]</p>

    <h2 class="h2baslik1" id="calibre_toc_102">Toplumsal Durum Analizi ve Öneriler (Taslak)</h2>

    <p class="solbaslik">1. <span class="ideitalik1">Durum</span></p>

    <p class="normalnesililk">14 Mayıs 1950 tarihinde DP’nin iktidara gelmesiyle başlayan karşı devrim süreci 3 Kasım 2003 seçimlerinde AKP’nin tek parti olarak iktidara gelmesiyle yeni bir sürece girmiştir. Bu süreç kontrol altında tutulamaz ve tek parti iktidarının verdiği güç ile hareket eden AKP durdurulamaz ise 21. yüzyılın başında Türkiye Cumhuriyeti, tarihinin en bunalımlı ve tehlikeli yıllarını yaşama risk ve tehdidi ile karşı karşıya kalacaktır. Bu risk ve tehditler rejim değişikliği bir yana, medeniyet ekseninin değişimini, stratejik ilgi alanlarımızdan geri çekilmeyi ve hatta toprak kaybını içermektedir.</p>

    <p class="normalnesil">AKP ne kadar değiştiğini iddia ederek, kendilerini muhafazakâr demokrat olarak tanıtsa da bugüne kadar geçen süre içinde cereyan eden olaylar hiçbir şeyin değişmediğini ve partinin kurucu çekirdek kadrolarının esas amacının asıl gücünü vahiyden ve ilahi egemenlikten alan şeriata dayalı bir devlet düzeni kurmak olduğu açıklık kazanmıştır. Partiye popülist söylemlerine kanarak katılan mensuplarının da farkında olmadan bu amaca hizmet ettikleri bir gerçektir. Onlar da karşı devrime destek olmaktadırlar.</p>

    <p class="normalnesil">AKP siyasi felsefesini İslam ile demokrasinin bir arada yaşadığı tezine dayandırmaktadır. (...) Ancak önce 1926 yılında Terakkiperver Fırka ve 1946 yılında çok partili demokrasi hayatına geçildikten sonra Demokrat Parti uygulamalarında ortaya çıkmıştır ki, demokrasi, teokrasi özleminde olanlar için mükemmel bir araç ve tecrübesiz cumhuriyet için bir tuzak olabilmektedir.</p>

    <p class="normalnesil">Türkiye Cumhuriyeti savaşlar üzerinde kanla kurulmuş ve asıl enerjisini halkının çağdaş ve medeni yaşam tarzına olan özlem ve beklentisinden alan devrimler ile şekillenmiştir. Hiç şüphe yoktur ki devrimler bu istenç ve enerji olmasaydı o denli kısa sürede başarılamazdı. Mevcut uygulamaları ile AKP iktidarı devrimlerin geliştirilmesi bir yana devrimleri sulandıracak, sorgulatacak ve sonunda demokratik bir şekilde parlamento ve seçim taktikleri ile devrimlerin korunmasındaki istenci dahi yok edecek uygulamaları yasama ve yürütmenin tüm gücünü, medyayı, büyük ve küçük sermayeyi, bazı sivil toplum örgütlerini ve başta Yunanistan olmak üzere AB’nin desteğini de alarak sürdürmektedir. Son yıllarda küreselleşmenin ve depolitizasyonun olgunlaştırdığı şartların etkisindeki halk kitleleri de bu gidişin vahametini görememekte; muhalefet ve aydın kesim, parçalanmışlığın ve moralsizliğin; medya, vizyonsuzluk ve karşılıklı çıkar ilişkilerinin sarmalının etkisi ile AKP’nin takiye tuzağına aymaz bir şekilde düşmektedirler.</p>

    <p class="normalnesil">Bu kapsamda mevcut durum itibarı ile medya, çoğunluğu AKP iktidarını destekleyecek şekilde bölünmüş; yasama ve yürütme tamamen AKP kontrolüne girmiş; devletin tüm mekanizmalarında cumhuriyet tarihinde görülmemiş bir kadrolaşma ile iktidar mensupları görevlendirilmiş; TSK üzerinde küçültücü ve prestij kaybına uğratıcı dahili ve harici oluşumlara yol açılmış ve Anayasa’yı değiştirebilecek konjonktür oluşturularak halen iktidar uygulamalarına tek gerçek muhalefeti sergileyen Cumhurbaşkanı’nın yetkilerinin azaltılması hedefine yönelinmiştir.</p>

    <p class="normalnesil">Soğuk savaş dönemi sonrasında değişen politik ve güvenlik konjonktürü köktendinci İslam’ı dünya barış ve istikrarına bir tehdit olarak ortaya çıkarmıştır. Her ne kadar köktendinci Hıristiyanlık ve Musevilik aynı menfi etkiyi yaratıyorsa da bunlar Batı’da bir tehdit olarak algılanmamaktadır. Bu oluşumda 11 Eylül çok önemli rol oynamıştır.</p>

    <p class="normalnesil">ABD bu gelişmeler sonrası ılımlı İslam’ın, Orta Asya cumhuriyetleri ve Ortadoğu için bir model olmasını planlamıştır. Bu uygulama 1979 sonrası İslam’ın Marksizme karşı bir ideoloji olarak desteklenmesine benzetilebilir. ABD’nin o dönemdeki uygulamasından laik Türkiye de payını almış ve orta öğretimde din dersleri zorunlu hale getirilmiş ve cami inşaatı, Kuran kursu ve İmam Hatip liselerinin sayısında astronomik artışlar yaşanmıştır. Ancak bu sefer ABD’nin hedefi demokrasi ile İslam’ı laik bir ortamda birlikte yaşatan, ancak dine karşı (anti religious) olmayıp ABD gibi dine yatkın (pro religious) bir devlet modeli ortaya koymaktır.</p>

    <p class="normalnesil">ABD bu modelde, küresel ekonomiye entegre olmuş; küresel değerleri ulus devlet değerlerine tercih etmiş; Hıristiyan demokrat benzeri bir Müslüman demokrat devlet hedeflemektedir. Bu hedefi ABD’nin bir süper güç olarak tespit etmesi doğaldır. Doğal olmayan, ABD’nin soğuk savaş dönemindeki en sadık müttefikinin en temel ve vazgeçilmez değeri olan laikliği tehlikeye düşürecek ve Müslüman demokratlığı teokratlığa dönüştürebilecek bir süreci başlatmış olmasıdır. Bu şekilde kendi hedefleri uğruna Türkiye’nin 80 yıllık laik kazanımlarının yara alması veya gözden çıkarılması söz konusu olabilmiştir.</p>

    <p class="normalnesil">AKP, ABD’nin bu hedefini çok iyi değerlendirmiştir. (...)</p>

    <p class="normalnesil">Özetle, ABD mevcut konjonktürde dünyanın köktendinci İslam ülkelerine transformasyon sonrası örnek alacakları Müslüman, demokrat, Batı yanlısı ve küresel ekonomiye entegre olmuş bir model olarak Türkiye’yi göstermiştir. Ancak Türkiye’nin Atatürkçü laik zırhının ortadan kaldırılması ve cumhuriyet gemisinin omurgası ile oynanmasının ne denli riskler taşıyabileceğini değerlendirememiştir. Zira Türk devrimi ne Karl Marx’ın Ekim devrimine; ne de Humeyni’nin İslam devrimine benzetilebilir. Çünkü Türk devrimi yarattığı rönesans ve reform ile 7. yüzyıl koşullarında yaşayan yok olma aşamasındaki bir milleti 15 yılda 20. yüzyıla taşımıştır. (...)</p>

    <p class="normalnesil">Son günlerde görünüm şöyledir. AKP kendi çizdiği yolda tenkitlere aldırmaksızın bildiğini yapmaktadır. Mecliste çoğunluğu ele geçiren parinin 368 milletvekili olup bu sayı Anayasa’yı değiştirmek için yeterlidir. TSK aşındırılmakta ve AKP’nin yaptıkları üzerinde etkisiz kalmaktadır. Üniversiteler tasfiye ile karşı karşıyadır. Büyük çapta ve şeriat inancında olan kişilerin doldurduğu süratli bir kadrolaşma vardır. Cumhurbaşkanı ülke zararına gördüğü her türlü aksiyon ve yasayı veto etmekte ancak yetkisi sınırlı olduğu için etkili olamamaktadır. (...) Durumdan rahatsız olan AKP karşıtı halk ümit olarak Silahlı Kuvvetler’i görmekte ancak AKP’nin Silahlı Kuvvetler’e karşı tutumu ve Silahlı Kuvvetler’in reaksiyonu bu kesimde şüpheler yaratmakta ve TSK zemin kaybetmektedir.</p>

    <p class="solbaslik">2. <span class="ideitalik1">AKP’nin Stratejisi</span></p>

    <p class="normalnesil"><span class="idebold">Amaç</span></p>

    <p class="normalnesil">AKP’nin deklare edilmemiş amacı cumhuriyet değer ve temel parametrelerini, ümmetçi değer ve parametreler ile değiştirmektir. Diğer bir deyişle 80 yıllık cumhuriyet kültür ve yaşam tarzını 600 yıllık Osmanlı İmparatorluğu’nun ümmetçi gelenek ve değerleri ile; ulus devletin yerini dinci devlet ile değiştirmektir. Bu amacın, Taliban ya da İran tipi bir köktendinci İslami çerçeve ve geri kalmışlık tablosu çizmesi beklenmemekle birlikte, İslam dinini kabulünden itibaren ilk kez laiklik ilkesi çerçevesinde dini sorgulayabilen; aklı vahyin önüne çıkarabilen ve asıl gücünü bilim ve akıldan alan 80 yıllık bir dönemi yaşayan Türklerin bu kazanımlarını yok edecek ve dogma ile hurafenin tuzağına düşürecek bir sonu yaratması olasılık dahilindedir.</p>

    <p class="normalnesil">Demokrasi bir araç olarak kullanılıp, azınlığın çoğunluğa tahakkümü gerçekleştiğinde, İslam’ın pratikte kamu ve sosyal hayatın her platformunda tam olarak yaşanması ve yaşatılması sağlanacaktır. Böyle bir Türkiye’de eğitim birliği kalmayacaktır. İnsanların vicdanları sorgulanarak ve baskı oluşturularak hür iradeleri dışında İslam dinini ve şartlarını kabule zorlanmaları söz konusu olabilecektir. Takiye kapsamında kullandıkları yüce Atatürk önce beyinlerden ve sonra kalplerden silinecek, çağdaş sanat ve kültür hayatı ortadan kaldırılacak, dinci devletin baskısı altında basın özgürlüğü söz konusu bile olamayacaktır. Ticaret, tarikat ve siyaset sarmalı toplumun her kesimine hakim olacaktır.</p>

    <p class="normalnesil"><span class="idebold">AKP’nin uygulayabileceği hal tarzları</span></p>

    <p class="normalnesil">AKP sonuç olarak kendisine şeriat devleti esaslarını garantiye alacak bir Anayasa’yı hazırlayacaktır. Bu amaca ulaşmak için önce önündeki engelleri kaldırmalı, Anayasa’yı değiştirebilecek gücü elde etmeli, partinin güçlenmesi sağlanmalı ve bu arada dış müdahale ihtimalini ortadan kaldırmalıdır. Bizzat AKP lideri tarafından da dile getirildiği üzere demokrasi bir amaç olmayıp, partinin nihai hedefine erişimde bir araçtır.</p>

    <p class="normalnesil">Hareket tarzını uygularken takiye en geçerli silahıdır. Zira toplumun AKP’ye karşı şüphesi vardır. Bu nedenle sanki değişim olmuş intibaını vermesi çok önemlidir. O kadar ki Atatürkçü düşünceler bile bir ideal olarak gösterilebilir.</p>

    <p class="normalnesil">Halkı AKP ile karşı karşıya getirecek sosyal gelişmelerden uzak durmak ve tansiyonun arttığı alan ve zamanlarda geri adım atarak gündem değiştirmek. Kendileri henüz devlet bürokrasisinde yeni oldukları için düşünülenlerin hepsini birden uygulamak güç olacağından ve bilhassa halkın şüphesini artıracağından kademeli bir yaklaşımın strateji olarak benimsenmesi mümkündür. Bu nedenle siyasi hayatta yerini ve desteğini sabitleştirirken amacına ulaşmayı zamana yayıp önce zemini hazırlayıp örneğin ikinci seçilme döneminde veya yeterli destek aldığına emin olduğunda amacına ulaşmayı sağlamayı tercih edebilirler.</p>

    <p class="normalnesil"><span class="idebold">Hedefler</span></p>

    <p class="normalnesil">AKP, amacına ulaşabilmek için kendine hedefler seçmiştir. Bu hedefler beş grupta toplanabilir. Grupların çoğu birbirinden bağımsız olmayıp bir grup içersindeki bir hedef diğer bir grubun hedefleri arasında da yer alabilir.</p>

    <p class="normalnesil">Birinci grup hedefler AKP’nin amacına ulaşmasındaki engellerdir. Bu engeller daha ziyade cumhuriyete sahip çıkan ve Atatürk ilkelerini yaşam tarzı olarak benimsemiş olan hedeflerdir:</p>

    <p class="normalnesil"><span class="idebold">Cumhurbaşkanı</span></p>

    <p class="normalnesil">Cumhurbaşkanı’nın yetkilerini kısıtlamak... Bu yetkilerin başında veto yetkisi ve atama yetkileri gelmektedir.</p>

    <p class="normalnesil"><span class="idebold">TSK</span></p>

    <p class="normalnesil">Amaç TSK’yı pasifize ederek, iktidar partisinin işlerine müdahale etmesini önlemek ve partiye karşı bir tehdit olmasını engellemektir. Bu maksatla bir seri hareket tarzı takip edilmektedir.</p>

    <p class="normalnesil">- TSK’yı AB’ye karşı göstermek, TSK’nın AKP’nin yürüttüğü politika ve uygulamalara engel olacak girişimleri ve hukuki mekanizmaları, AB uyum paketleri ya da insan hakları/demokrasi paketleri gibi uygulamalar ile kesmek.</p>

    <p class="normalnesil">- TSK’yı, savunma bütçesinin genel bütçe içindeki payının yüksekliğini abartarak halkın refahına ve ekonomik kalkınmaya engel olarak göstermek,</p>

    <p class="normalnesil">- TSK’yı halktan kopuk bir şekilde, halkın refah seviyesinin çok üzerinde devlet imkânları kullanılarak yapılan lojman, hastane, sosyal tesis imkânları sayesinde lüks içinde yaşadığı intibaını yaratmak.</p>

    <p class="normalnesil">- Irak krizinde yaşandığı üzere önemli dış/güvenlik politika hatalarını TSK’ya yüklemek.</p>

    <p class="normalnesil">- Kamuoyunu ilgilendiren önemli ve riskli kararları TSK ya aldırmak (Irak’a asker gönderilmesi gibi).</p>

    <p class="normalnesil">- Popülist kazanımlar için TSK ile zıtlaşmak (YAŞ kararları gibi).</p>

    <p class="normalnesil">- Dinci medya aracılığı ile laiklik söyleminde bulunan üst düzey askerleri küçük düşürmek.</p>

    <p class="normalnesil">- Emekli olduktan sonra özel sektör holdinglerinde yönetim kurulu üyeliği gibi aktif faaliyet gerektirmeyen ancak yüksek ücretler ile istihdam edilen emekli üst düzey TSK mensuplarını hedef alarak halkın gözünde küçük düşürmek.</p>

    <p class="normalnesil">- Aslı olmayan ya da gerçek yolsuzluk iddiaları ile üst rütbeli muvazzaf veya emekli TSK mensuplarını suçlayarak TSK’nın prestijini yaralamak.</p>

    <p class="normalnesil">- Türban ve İmam Hatip liseleri konularında TSK’yı halkın ve sözde milli iradenin karşısında göstermek.</p>

    <p class="normalnesil">- TSK üst yönetimi arasında fikir ayrılıkları olduğu izlenimini yaratmak ve fiilen bölmeye teşebbüs etmek.</p>

    <p class="normalnesil">- Meclis çoğunluğunu kullanarak, YAŞ kararlarını yargı denetimine açtırmak ve TSK’nın cumhuriyeti koruma ve kollama vazifesini dikte eden İç Hizmet Kanunu’nun 35. maddesini değiştirmek.</p>

    <p class="normalnesil">- Çeşitli vesileler ile halkı TSK ile karşı karşıya getirebilecek de facto durumların yaratılmasına müsamaha ederek bu durumlarda mazlumu koruyan rolü oynamak. Bu şekilde TSK’nın halkın ordusu/donanması/jandarması olup olmadığını sorgulayan süreci başlatmak.</p>

    <p class="normalnesil">- Jandarma’nın yetkilerini kısıtlayarak manevra alanı ve serbestiyetlerini arttırmak.</p>

    <p class="normalnesil"><span class="idebold">Üniversiteler</span></p>

    <p class="normalnesil">- Üniversiteleri kadrolaşma ve YÖK Kanunu’nu değiştirerek ele geçirmek, üniversitelerde şeriatçı kadrolaşmayı hızlandırmak. Üniversiteleri Atatürkçü düşünce yolundan uzaklaştırarak, bu meyanda türban ile eğitimi serbest bırakacak ve imam hatip lisesi mezunlarının üniversitelerin tüm dallarında ve harp okullarında eğitim görmelerini sağlayacak hukuki düzenlemeleri yapmak.</p>

    <p class="normalnesil"><span class="idebold">Özerk kuruluşlar (Yargıtay, Sayıştay, Anayasa Mahkemesi, YÖK, Sendikal kuruluşlar, BDDK, SPK, RTÜK, Rekabet Kurulu gibi)</span></p>

    <p class="normalnesil">- Anayasa Mahkemesi gibi devletin güvenilen geleneksel kurumlarını halkın gözünde küçük düşürmek.</p>

    <p class="normalnesil">- AB üyelik sürecinde başta MGK olmak üzere geleneksel güçlü devletin tüm kurumlarını zayıflatarak kendi çıkarlarına uygun şartları yaratmak.</p>

    <p class="normalnesil">- Özerk kurullar ile ilgili kuruluş yasalarını kendi yararlarına hizmet edecek şekilde değiştirmek.</p>

    <p class="normalnesil"><span class="idebold">Anayasa</span></p>

    <p class="normalnesil">- Anayasa’yı değiştirmek için yeterli sayı olan 367 milletvekilini muhafaza etmek ve gerekirse bu sayıyı artıracak her türlü girişimde bulunmak.</p>

    <p class="normalnesil">- Laikliğin temel uygulamalarını sulandırmak.</p>

    <p class="normalnesil">- Meclis’te anayasayı değiştirebilecek çoğunluğa sahip olarak, tamamen demokratik ve hukuki yollarla kendilerine siyasi ve ekonomik güç sağlayacak, rakip kurum, kuruluş ve özel kişileri elimine edecek kanunları çıkarmak.</p>

    <p class="normalnesil">İkinci grup hedefler AKP’ye güç sağlayacak ve onun daha ileri gitmesini sağlayacak hedeflerdir. Bunlar:</p>

    <p class="normalnesil"><span class="idebold">Tabanın tatmin edilmesi</span></p>

    <p class="normalnesil">- Seçmen tabanını laik kesimi ürkütmeden iş ortamı, ekonomik kazanç, siyasi gelecek vaatleri ve İslami uygulamalar ile memnun etmek.</p>

    <p class="normalnesil">- Temel ve orta eğitim ve öğretimde İslami ideolojik bilinçlendirmeyi tesis etmek ve güçlendirmek.</p>

    <p class="normalnesil">- Seçim bildirgesinde verdiği sözleri tutmak.</p>

    <p class="normalnesil"><span class="idebold">Kadrolaşma</span></p>

    <p class="normalnesil">- Devlette partizan kadrolaşmayı sağlayarak bunu kamuoyuna ekip çalışmasının bir gerekçesi olarak takdim etmek.</p>

    <p class="normalnesil">- Partizan kadrolaşma neticesinde kurumlarda mevcut laik, vatansever, tecrübeli ve uzman personeli pasif görevlere atayarak/istifaya zorlayarak kurumsal hafızanın önce zayıflatılması ve sonra yok edilmesini sağlamak.</p>

    <p class="normalnesil">- AKP mensubu bir siyasetçinin ilk seçimlerde Cumhurbaşkanı seçilmesini sağlamak.</p>

    <p class="normalnesil">- Emniyet teşkilatında kadrolaşma ve İslami ideolojik bilinçlendirme yolu ile kendine müzahir bir kuvvet oluşturmak ve gerektiğinde kullanmak.</p>

    <p class="normalnesil"><span class="idebold">Kaynakları kontrol etmek</span></p>

    <p class="normalnesil">- Para gerçek güçtür. Bu nedenle sadece devlet kaynakları yeterli olmamakta ve bu nedenle bağış adı altında kaynak toplanmaktadır. Toplanan kaynak dini bağışlar, kurban derisi toplamak, İslami kesim zenginlerinden yardım almak gibi çeşitli yollar olabilir.</p>

    <p class="normalnesil">- Kadrolaşma ve çeşitli hukuki mekanizmaları devreye sokarak devlet kaynaklarını kullanmada tek otorite olmak.</p>

    <p class="normalnesil">- Devlet ihalelerini ve özelleştirmeyi yönlendirerek ve rasyonel olsun olmasın yeni iş alanları yaratarak yeşil sermayeyi güçlendirmek. Kredi tahsisi bu planda en önemli vasıta olmaktadır.</p>

    <p class="normalnesil">- IMF ve Dünya Bankası ile ilişkileri geliştirerek ekonomik düzelmeyi sağlamak ve borç ödemelerini erteletmek.</p>

    <p class="normalnesil"><span class="idebold">Taraftar çekmek</span></p>

    <p class="normalnesil">- Basın bu maksatla en etkin vasıta olarak kullanılmaktadır. Sağcı basın kendi yandaşlarının bütünlüğünü korumak, diğer basın ise yandaş kazanmak için kullanılmaktadır. Yöneticilerinin çoğunluğu aynı zamanda işadamı ve büyük sermaye sahibi olan medyanın desteğini karşılıklı çıkar ilişkileri çerçevesinde yanına çekmek. Medya patronları için “ulusalcılık” önemli değildir. Kendi yararları için her türlü düşünce ve harekete kendilerine maddi yarar sağladığı müddetçe tam destek verebilirler ve vermektedirler.</p>

    <p class="normalnesil">- Sözde aydın kesimin desteğini istikrar ve demokrasi söylemiyle yanına çekmek.</p>

    <p class="normalnesil">- Büyük sermayeyi ekonomik istikrar sağlayarak ve sermaye sahiplerinin çıkarlarına uygun hareket etmek suretiyle yanına çekmek.</p>

    <p class="normalnesil">- Sosyal yardım organizasyonları, destek fonları, AKP’li yerel yönetim hizmetleri ve AKP kontrolünde halka ucuz tüketim malları arz eden özel sektör müesseseleri vasıtasıyla halk desteğini arttırmak.</p>

    <p class="normalnesil">- Günlük yaşantıda alışılagelmiş laik yaşam tarzının aksine İslami yaşam tarzı uygulamalarını teşvik etmek ve halkın gözünü bu uygulamalara alıştırmak.</p>

    <p class="normalnesil">- İslami burjuva sınıfını yaratarak ve genişleterek refahın paylaşımında İslam’a yönelenlerin pay sahibi olabileceğini ortaya koymak ve cumhuriyet idaresinin geçmiş ekonomik uygulamalarının başarısızlığının propagandasını yapmak.</p>

    <p class="normalnesil">- MİT’in İslami ideolojik faaliyetlere karşı çalışmalarını engelleyebilecek faaliyetlerde bulunmak ve Emniyet teşkilatını partizan kadrolaşma yolu ile kendisine istihbarat ve güvenlik sağlayacak yapılaşmaya gitmek.</p>

    <p class="normalnesil"><span class="idebold">Milli Görüş teşkilatını ele geçirmek</span></p>

    <p class="normalnesil">Üçüncü bir grup hedef, kendisine destek veren güçlerin tatmin edilmesidir. Zira ayakta durabilmek ve stratejisini uygulayabilmek için bu güçlere ihtiyacı vardır.</p>

    <p class="normalnesil"><span class="idebold">ABD’nin isteklerini yerine getirmek</span></p>

    <p class="normalnesil">- 1 Mart tezkere krizine rağmen ABD ile bozulan ilişkileri–suçu TSK ve Cumhurbaşkanı’na yükleyerek–düzeltmek, ancak dinci tabanındaki anti-Amerikan söylemi kontrol altında tutmak.</p>

    <p class="normalnesil">- Irak’a asker gönderilmesini sağlamak.</p>

    <p class="normalnesil">- Kürtlere istedikleri hakları vermek.</p>

    <p class="normalnesil"><span class="idebold">AB’nin isteklerini yerine getirmek</span></p>

    <p class="normalnesil">- Başta İtalya ve Yunanistan olmak üzere AB ülkelerini AKP’nin müttefikleri haline getirerek, gelecekte oluşabilecek bir müdahalede demokrasi kurbanı olarak bu ülkelerin siyasi desteğini garantilemek.</p>

    <p class="normalnesil">- Kıbrıs konusunda istenen tavizleri vermek.</p>

    <p class="normalnesil">- Ege sorununda tavizler vermek.</p>

    <p class="normalnesil">- Kürtlere istedikleri hakları vermek.</p>

    <p class="normalnesil"><span class="idebold">İslam birliğinin desteğini sağlamak</span></p>

    <p class="normalnesil">Dördüncü grup hedefler siyasi hedeflerdir. Bu hedefler AKP’nin İslami kesimi temsil etmesini sağlamak ve siyasi arenada gücünün artmasını, hiç değilse azalmamasını sağlamaya yöneliktir.</p>

    <p class="normalnesil">- Parti bütünlüğü en önemli sorundur. Zira AKP homojen değil çeşitli menfaat gruplarının birleşmesinden meydana gelmiştir. Kendisi Saadet Partisi içinden çıktığı için içersinde hâlâ o partinin kalıntıları vardır. Yapısında değişik tarikatlar ve aşiretler temsil edilmektedir. Ayakta durması bu değişik tarikat, aşiretlerin destek vermesindendir. Ancak bağ zayıftır. Tüm hedef bu bağları kopartmamak, bilakis kuvvetlendirmek yönündedir.</p>

    <p class="normalnesil">- Meclisteki muhalefeti halkın gözünde küçük düşürerek ve kendi aralarında ideoloji sorgulamalarına neden olarak parçalamak. Esasen anlaşılmaz bir nedenle ana muhalefet partisi kendisinden beklenen muhalefet görevini yapmamakta, bu görev adeta kuvvet komutanları tarafından MGK’da yapılmaktadır.</p>

    <p class="normalnesil">- Meclis dışındaki siyasi parti muhalefetini ekonomik kaynaklarını yok ederek ve yeni kanunlar çıkararak sindirmek ve yok etmek. En çok çekinilen, bağrından koptukları Saadet Partisi’dir ve bu parti bir yolla pasifize edilmelidir.</p>

    <p class="normalnesil"><span class="idebold">Beşinci grup hedefler geleceğe yönelik hedeflerdir</span></p>

    <p class="normalnesil">- Milli Eğitim Bakanlığı’nı tamamen ele geçirerek Atatürkçü çağdaş eğitim modeline kademeli bir şekilde son vermek ve şeriatçı eğitime ortam hazırlamak.</p>

    <p class="solbaslik">3. <span class="ideitalik1">AKP’nin Zayıf Yönleri</span></p>

    <p class="normalnesililk">3 Kasım seçimlerinde AKP iktidara 31,528,783 oyun yüzde 35’ini alarak gelmiştir. Kanuni oy hakkını kullanan her yüz kişinin 65’i bu partiyi ve politikalarını desteklememiştir. Bu gerçek, her şeye rağmen vazgeçilmez bir yönetim tarzı olan demokrasinin bir tuzağı olarak karşımıza çıkmıştır. Yüzde 65 gerçeği AKP’nin en büyük zayıflığıdır. İktidar hırsına kapılarak bu gerçeği görmemeleri ve rejim aleyhine uygulamalara devam etmeleri de bu kapsamda en büyük zayıflıklarıdır. Zira seçim öncesi söylemleri ile uygulamaları bu partinin ve ideolojisinin değişmediğini göstermekte ve tepki oyu veren kesimin pişmanlığına neden olabilmektedir.</p>

    <p class="normalnesil">AKP’nin devlet yönetmeye hazır, bilgi, beceri ve tecrübe sahibi kadrolara sahip olmayışı. (Ancak zaman AKP’nin lehine çalışmaktadır.)</p>

    <p class="normalnesil">Seçimlerde DEHAP’ın sahtecilik yapması sonunda ortaya çıkan fiili durum, 11 Eylül 2003’te Yargıtay’ın vereceği karar sonucu yeniden seçimlere gidilmesini ya da geçersiz oylar (1,960,000) düşülerek yeniden yüzde on barajına göre milletvekili dağılımının yapılmasını gerektirebilecektir. Bu durum AKP’nin milletvekili sayısının azalarak anayasayı değiştirebilecek gücü kaybetmesini sağlayabilecektir.</p>

    <p class="normalnesil">AKP içinde 30-40 milletvekilinin oluşturduğu Milli Görüş grubu ile parti yönetimi arasında adı koyulmamış bir çekişme vardır. Her ne kadar son F. Almanya ziyaretinde Başbakan Milli Görüşçüler ile yakın temasta bulunmuşsa da bu Milli Görüş mahreçli yeşil sermayenin Saadet Partisi’ne akışını önlemek için bir taktik olabilir. Erbakan ve partisinin AKP ile Milli Görüşçüler arasındaki çekişmeyi Irak’a asker gönderilme kararı arifesinde provoke edeceği olasıdır. Bu çekişme, AKP ile Saadet Partisi ve dolayısı ile Milli Görüşçüleri destekleyen medya arasındaki çekişmeyi de tetiklemektedir.</p>

    <p class="normalnesil">AKP’nin Irak krizinin yaşandığı kritik bir dönemde devlet yönetiminde başarısız olması; üst üste önemli hatalar yapması halkın gözünde bu iktidarın devlet yönetmeye hazır olmadığı izlenimini yaratmıştır.</p>

    <p class="normalnesil">AKP’nin Irak’a ABD’nin baskısı altında asker gönderme kararı almaya zorlanması anti-Amerikan İslami tabanı rahatsız edecek bir gelişmedir. Bu gelişme AKP meclis grubunun parçalanmasına neden olabilecektir.</p>

    <p class="normalnesil">Devlet adamı özelliği olmayan üst düzey AKP bürokratlarının medya karşısındaki hazırlıksız söylemleri ve yakın akraba ve çevrelerine maddi çıkar sağlayacak kayırma ve yolsuzlukları zayıf noktalarından birisidir.</p>

    <p class="normalnesil">Halen haklarında yolsuzluk nedeniyle mahkeme kararı olan ya da mahkemeleri devam eden ancak dokunulmazlık zırhından yararlanan bakanlar ve milletvekilleri vardır. Buna rağmen Meclis Yolsuzlukları Araştırma Komisyonu’nun bu kişileri bir süreç başlatmak bir yana gündeme bile getirmemesi AKP’nin önemli bir zayıflığıdır.</p>

    <p class="normalnesil">AKP üst düzey yöneticilerinin iktidarın nimetleri karşısında, büyük gelir dağılımı adaletsizliği yaşanan ülkemizde lüks tüketime yönelişleri ve bunun medyada yer alması.</p>

    <p class="solbaslik">4. Kendi Hareket Tarzımız Ne Olmalıdır?</p>

    <p class="normalnesil"><span class="idebold">Amaç</span></p>

    <p class="normalnesil">Anayasa’da nitelikleri belirtilmiş olan cumhuriyetin korunmasıdır. Bu maksatla, tutumunu değiştirmediği sürece cumhuriyetimize bir tehdit olarak görülen AKP iktidarının en kısa zamanda demokratik yolla devlet yönetiminden uzaklaştırılması ve müteakip seçimlerde gerek tek başına ve gerekse diğer dinci partiler ile iktidara gelmesinin önlenmesidir.</p>

    <p class="normalnesil"><span class="idebold">Hareket tarzı</span></p>

    <p class="normalnesil">AKP’nin halkı yanına alarak kendi hedeflerine eriştirecek her türlü faaliyetine doğrudan mani olmak veya mani olacak güçleri yaratarak birlikte eyleme geçmek. Burada en önemli husus halkın çoğunluğunun desteğini sağlamak ve kaybetmemektir.</p>

    <p class="normalnesil"><span class="idebold">Alınması gereken tedbirler</span></p>

    <p class="normalnesil">Alınması gereken tedbirlere askeri düşünce mantığı çerçevesinde yaklaşılabilir.</p>

    <p class="normalnesil"><span class="idebold">Vazife</span></p>

    <p class="normalnesil">Amaç kısmında belirtilmiştir.</p>

    <p class="normalnesil"><span class="idebold">Tehdit</span></p>

    <p class="normalnesil">Tehdit bellidir. Ancak niyetlerini tespit edebilmek için bilgi toplamaya ihtiyaç vardır.</p>

    <p class="normalnesil">- Jandarma Genel Komutanlığı istihbarat imkânlarını arttırmak.</p>

    <p class="normalnesil">- AKP içinde haber alma sistemini kurmak ve aşağıdaki faaliyetlere yoğunlaşmalarını sağlamak.</p>

    <p class="normalnesil">- AKP niyet ve politikalarının erken tespiti.</p>

    <p class="normalnesil">- AKP içindeki çekişme ve bölünmelerin tespiti.</p>

    <p class="normalnesil">- Milletvekillerinin takibi ve zaaflarının tespiti.</p>

    <p class="normalnesil">- Temas içinde bulundukları işadamlarının tespiti.</p>

    <p class="normalnesil">- Hükümetin yaptığı eylem ve işleri takip etmek ve aşağıda sıralanan bilgilerin bir havuzda toplanmasını sağlamak. Bu maksatla kuvvet komutanlıkları içerisinde özel gruplar oluşturarak bilgi mübadelesini sağlamak.</p>

    <p class="normalnesil">- TBMM’den çıkacak/çıkan her türlü yasa, KHK, vb mevzuat.</p>

    <p class="normalnesil">- Kadrolaşma ve istihdam.</p>

    <p class="normalnesil">- TSK aleyhine faaliyetler.</p>

    <p class="normalnesil">- Dış politika.</p>

    <p class="normalnesil">- İrticai-bölücü faaliyetlere destek.</p>

    <p class="normalnesil">- Ekonomik faaliyetler (yeşil sermaye).</p>

    <p class="normalnesil">- Biyografik istihbarat.</p>

    <p class="normalnesil">- Eğitim-öğretim ile ilgili uygulamalar.</p>

    <p class="normalnesil">- Sosyal ve kültürel uygulamalar.</p>

    <p class="normalnesil"><span class="idebold">Caydırıcılık</span></p>

    <p class="normalnesil">- Hayati önemde olan bu tedbir “Bir ve bütün olduğumuzun” her zaman ve her yerde gösterilmesidir. Aynı dili farklı kelimelerle de olsa konuşmak çok etkilidir. 28 Şubat’ta olduğu gibi Sincan’da tankların geçişine benzer hareketlere zamanı gelince başvurulmalıdır.</p>

    <p class="normalnesil">- AKP’nin bilhassa TSK’ni dikkate almaz tutumları ile geleceğimizi tehlikeye düşürecek eylemlerine sert tepkiler anında gösterilmelidir.</p>

    <p class="normalnesil"><span class="idebold">Zemin kaybetmeyi önlemek ve destek sağlamak</span></p>

    <p class="normalnesil">- Medyadan destek sağlamak. Bu maksatla bazı medya patronlarına durumun önemini anlatmak ve dostlar vasıtasıyla görsel ve yazılı basından destek almak.</p>

    <p class="normalnesil">- Değişik ortamlarda ve değişik seviyelerde toplumun dikkatini AKP’nin anti-laik faaliyetlerine çekmek. AKP’nin attığı her adımın sonucunun topluma zararlarını vurgulamak.</p>

    <p class="normalnesil">- AKP’nin yaptığı gibi halkın ayağına giderek, halk ile diyalogu artırmak. Avrupa’da uygulandığı tarzda gençleri gençlik kamplarında ve TSK kamplarında eğitmek ve bu yaz kamplarında ilk ve orta öğretimde üstün başarı sağlayan gençleri Atatürkçü düşünce yolunda bilinçlendirmek. Ayrıca TSK’yı halktan soyutlayacak uygulamaları gözden geçirerek, halkın vergileri ile gerçekleştirilen başta spor tesisleri olmak üzere TSK’ya ait sosyal, moral ve sağlık tesislerinden halkın yararlanmasını imkânlar nispetinde sağlamak.</p>

    <p class="normalnesil">- İrticanın yaygınlığı ve neler kaybetmekte olduğumuz hakkında kamuoyu oluşturmak ve kamuoyunu aydınlatmak maksadıyla tanınmış bilim, kültür ve sanat adamlarına beyanat ve konferanslar verdirmek. Bu tip toplantıları 28 Şubat sürecinde olduğu gibi Genelkurmay Başkanlığı ve Akademiler bünyesinde de yapmak.</p>

    <p class="normalnesil">- ABD ve İngiltere ve Rusya Federasyonu’nda uygulandığı gibi deniz, hava ve kara kuvvetlerine gençleri özendirecek izci kulüpleri ve kuvvet dernekleri (navy league gibi) tesis edilmesine öncülük etmek.</p>

    <p class="normalnesil">- Jandarma Genel Komutanlığı’ndan veya başka yollardan temin edilecek irticayı net gösteren her türlü bilgi ve görsel malzemeyi medyaya dağıtmak.</p>

    <p class="normalnesil">- AKP ile girilen her çekişmeyi önceden değerlendirmek ve akılcı tezler ile sonuna kadar taviz vermeden mücadeleye devam etmek (türban gibi).</p>

    <p class="normalnesil">- Anayasa Mahkemesi, Yargıtay ve Danıştay gibi yüksek yargı organlarında kendimize müzahir zemin oluşturmak ve güçlendirmek.</p>

    <p class="normalnesil"><span class="idebold">Siyasi girişimler</span></p>

    <p class="normalnesil">- İktidar partisi dışında kalan partilerin, ana muhalefet partisi ile ulusal hareket platformunda birleşebilmeleri için gerekli çalışmaları yapmak.</p>

    <p class="normalnesil">- Baskı altında kalan ya da partisi ile sorunları olan AKP milletvekillerinin partiden ayrılmalarını teşvik etmek.</p>

    <p class="normalnesil">- Saadet Partisi’ni bir şekilde harekete geçirmek.</p>

    <p class="normalnesil">- AKP’ye kısa vadeli çıkarları nedeniyle giren laik tandanslı siyasetçilerin geri dönmelerini sağlamak.</p>

    <p class="normalnesil">- Ulusal hareket platformunu meclis içinde oluşturmak ve bu hükümet yerine yeni bir hükümet kurulmasını teşvik etmek.</p>

    <p class="normalnesil">- Yerel seçimlerden önce dağınık olan AKP dışındaki partileri birleştirmek.</p>

    <p class="normalnesil">- Muhalefet partisini ne pahasına olursa olsun harekete geçirmek.</p>

    <p class="normalnesil"><span class="idebold">Toplumsal hareketler</span></p>

    <p class="normalnesil">- Konferans, gösteri ve toplantı düzenleyerek iktidar partisi üzerindeki baskıyı artırmak ve medyada bu faaliyetlere yer verilmesini sağlamak.</p>

    <p class="normalnesil">- Üniversitelerde barışçı ve yasal öğrenci hareketlerini başlattırmak ve desteklemek.</p>

    <p class="normalnesil">- Emekli güvenilir subaylar vasıtası ile sivil dernekleri amacımız doğrultusunda harekete geçirerek kullanmak.</p>

    <p class="normalnesil">- Atatürkçü sivil toplum örgütlerini aynı gaye etrafında toplatarak, aralarındaki rekabeti kaldırmak.</p>

    <p class="normalnesil">- Kadınları, AKP ideolojisi topluma hakim olduğunda, enjekte edildiğinde neler kaybedecekleri konusunda bilinçlendirmek ve örgütlemek.</p>

    <p class="normalnesil"><span class="idebold">Dış gelişmeler ile ilgili alınacak tedbirler</span></p>

    <p class="normalnesil">- Türkiye’nin Kıbrıs, Ege, Kuzey Irak ve Nahçıvan gibi alanlardaki güvenlik çıkarlarının her türlü ekonomik ve siyasi çıkarın önünde olduğunu kamuoyuna anlatmak,</p>

    <p class="normalnesil">- Irak’a asker göndermenin yanısıra göndermemenin de hükümetin zayıflamasına yol açacağını dikkate almak.</p>

    <p class="normalnesil">- Kıbrıs sorununda Denktaş politikalarını desteklemek. (Üst düzey askeri komutanların fiilen adaya gitmesi, beyanat vermesi ya da savaş gemisi ziyaretleri düzenlenmesi).</p>

    <p class="normalnesil">- AB üyeliği konusunun tekrar gözden geçirilmesi ve hatta referanduma gidilmesi yolunda söylemlerde bulunmak.</p>

    <p class="normalnesil">- Taviz vermek amacıyla yaklaştığı her dış sorunda güvenlik açısından sakıncalı olduğunu belirterek uzlaşmasını önlemek, dolayısı ile itibar kazanmasına mani olmak.</p>

    <p class="normalnesil"><span class="idebold">Fiili hareketler</span></p>

    <p class="normalnesil">- Jandarma kırsal kesim ve yetki sahasına giren her yerde yasaların verdiği yetkilerden yararlanarak irticai her türlü hareketi engellemelidir.</p>

    <p class="normalnesil">- YAŞ’ta TSK’dan ihraç edilen personel uygulamasına tavizsiz devam edilmelidir.</p>

    <p class="normalnesil">- AKP’nin takiye taktiğine aynı taktikle karşılık verilmelidir.</p>

    <p class="normalnesil">- AKP tarafından Yunanistan’a taviz verilmek istenmektedir. Tam tersine askeri sahada tezlerimizden vazgeçmediğimizi her ortam ve fiili sahada göstermeye devam edilmelidir.</p>

    <p class="normalnesil">- Kuvvet komutanları ile birlikte askeri birlikler sık sık ziyaret edilmelidir.</p>

    <p class="normalnesil">- Mevcut sistemi kendi ideolojisi yönünde değiştirmeye çalıştığı anda, gecikmeden TSK olarak tepki göstermeli ve bu tepkinin halk tarafından bilinmesi sağlanmalıdır.</p>

    <p class="normalnesil">Bu önlemlerin yanı sıra öncelikli olarak</p>

    <p class="normalnesil">- YÖK tasarısının kadrolaşma ve imam hatiplilere her türlü üniversite yolunu açacak şekilde kabul edilmesinin,</p>

    <p class="normalnesil">- 8 yıllık eğitim sisteminin sulandırılmasının,</p>

    <p class="normalnesil">- Cumhurbaşkanı’nın yetkilerinin kısıtlandırılmasının ve saygınlığının azaltılmasının,</p>

    <p class="normalnesil">- Demokrasinin dini söylemi arkasına alan AKP’yi iktidara taşıyan ve ona dört elle sarılmasını sağlayan bir araç olarak kullanılmasının,</p>

    <p class="normalnesil">- Atatürkçü gençlik ve halk yığınlarının yılgınlık, cesaretsizlik ve güvensizliğe sürüklenmesinin, TSK mensuplarının komutanlarına güvensizliğin ve TSK içindeki yolsuzlukların önlenmesi hayati önemdedir.</p>

    <p class="indentmetinilk">[<span class="idebold">6 Eylül 2003’te “ilgili yerlere” iletildiği söylenen “Çağdaş Türkiye” başlıklı bu metnin, sonraki dönemde yaşananlar göz önünde bulundurulduğunda, “ilgili”ler tarafından gerçek bir yol gösterici olarak benimsenip kabul edildiği anlaşılıyor.</span></p>

    <p class="indentmetin"><span class="idebold">Kimsenin dikkatinden kaçtığını sanmıyorum ama, ben bu bölümü kapatmadan, TSK’nın Saadet Partisi’ne “dost” yaklaşımına bir kez daha dikkat çekmek istiyorum... Milli Görüş hareketinin lideri Necmettin Erbakan’ın cenaze törenine TSK’nın gösterdiği şaşırtıcı ilginin nedenleri belki de buralarda yatıyor...</span></p>

    <p class="indentmetin"><span class="idebold">Erbakan’ın ölümünün ardından Taraf gazetesinde kaleme aldığım (4 Mart 2011) “TSK çelengi: Pişmiş aşın sosu” başlıklı yazıda bu şaşırtıcı ilgiyi anlamlandırmaya çalışmıştım. Yazıyı kaleme aldığımda, 2003’te TSK’nın “Saadet Partisi’ni bir şekilde harekete geçirmek” gibi bir siyasetinin olduğunu bilmiyordum; bu bilgiyle birlikte Erbakan’ın cenazesindeki TSK çelenginin anlamı daha iyi çıkıyor ortaya...</span></p>

    <p class="indentmetinson"><span class="idebold">Cenazede nasıl bir “TSK ilgisi”nin ortaya çıktığını ve bunun niçin şaşırtıcı</span> <span class="idebold">olduğunu hatırlamak için o yazımın küçük bir bölümünü buraya alıyorum:</span></p>

    <p class="indentmetinbold"><span class="idebold">TSK çelengi: Pişmiş aşın sosu</span></p>

    <p class="indentmetinilk">Üç sembolik hamle: Genelkurmay Başkanı Orgeneral Işık Koşaner’in, Necmettin Erbakan’ın “vatana hizmetleri”ni hatırlatan mesajı; Erbakan’ın cenaze namazının kılındığı Fatih Camii’nin avlusundaki kırmızı-beyaz TSK çelengi ve Erbakan’ı son yolculuğuna uğurlamak üzere cami avlusundaki yerlerini alan TSK temsilcileri...</p>

    <p class="indentmetin">Ne bunlar? Gecikmiş bir 28 Şubat özrü mü, askerlerin yeni bir politik hamlesi mi?</p>

    <p class="indentmetin">(...)</p>

    <p class="indentmetin">Benim algılamama göre mesele şudur: Aradan geçen zaman içinde Necmettin Erbakan, başında bulunduğu hareketin fikriyatını, 28 Şubatçılığın bugünkü hedefi olan Adalet ve Kalkınma Partisi’ni berhava etmede bir araç olarak kullanılabilecek kadar esnetti... Birileri bunda maden buldu ve kendi amaçları açısından gayet isabetli bir siyasi hamlede bulunarak önce mesajladı, ardından da komutanladı ve çelenkledi.</p>

    <p class="indentmetin">Bildiğiniz siyasi pragmatizm işte...</p>

    <p class="indentmetin">Söylediklerim sizi ikna etmediyse, o zaman şu soruma cevap verin: Diyelim ki Erbakan ölümünden birkaç gün önce hareketini AK Parti’ye katmaya karar verdi, Tayyip Erdoğan da kendisini yeni birleşmiş hareketin “bilge kişisi” ilan etti.</p>

    <p class="indentmetinson">Cenazesinde ordu ne yapardı?]</p>

    <p class="indentmetinson"><span class="ideitalik">Taraf</span>, 4 Mart 2011</p>

    <h2 class="h2baslik1" id="calibre_toc_103">8 Eylül 2003</h2>

    <p class="normalnesililk">Kara Kuvvetleri Komutanı ile görüştüm. Özel çalışmayı çok beğenmiş.</p>

    <p class="normalnesil">Kendisine Milli Savunma Bakanı’nın bana tezkerenin oylamasındaki olası partisinin tepkisini anlattım... Çok heyecanlandı. Eğer parti gerçekten olumsuz tepki verecekse bunlar suçu bizim üstümüze atacaklar demektir. Bu nedenle Genkur. Başkanı’nın şimdiden “Kararımızı açıklamak ve risk değerlendirmesi yapmak için çalışıyoruz” demesi ve ABD askeri uzmanları ile erkenden çalışmaya başlamamız bence zamansız ve doğru değil.</p>

    <p class="normalnesil">Zira bu çalışmalar sonunda bizim kararımızı soracaklar. Hayır dersek suç üstümüze kalacak. Evet desek, tezkereyi Meclis’e asker istiyor diye götürecekler ve olumsuz bir oylamada asker ile Meclis’i karşı karşıya getirecekler. Kısaca asker istedi ama Meclis vermedi diyecekler. Bu nedenle daha bugünden Gül “Askerin kararını almak esastır” diye açıklamalar yapıyor. Konu edilen tezkere bilineceği üzere Irak’a asker göndermek ile ilgilidir. Amerikalılar işgalden sonra işin içinden çıkamayıp zayiat vermeye başlayınca dış destek arar hale geldiler ve hangi ülke kuvvet gönderirse kabul etmeye başladılar. Bu arada bizden de açıkça olmasa da talepleri oldu. Ama bu sefer dikkatli davranıyorlar. Kendini affettirmek isteyen AKP’de dört elle bu konuya sarıldı ve asker gönderebilmek için her türlü hazırlığı yapmaya başladı. Sütten ağzı yanan yoğurdu üfleyerek yemeye başlamıştı.</p>

    <p class="normalnesil">(...)</p>

    <p class="indentmetintek">[OYAK, TSK’nın hükümetlere karşı mücadelesinde bir parasal kaynak sayılıyor ve daha da büyümesi yönünde inisiyatif göstermeyen komutanlar “vatana ihanet”le suçlanıyor.]</p>

    <h2 class="h2baslik1" id="calibre_toc_104">10 Eylül 2003</h2>

    <p class="normalnesililk">Günüm ziyaretler ile dolu. Önce Dışişleri Bakanlığı Müsteşarı Uğur Ziyal geldi. Kendisinden dış olaylar hakkında birinci elden bilgi aldım. Kıbrıs ile ilgili büyük yakınması hükümetin kararsız ve politikasız olması. Kuzey Irak ile ilgili sorunu ise daha 1991’de kaybedilmiş olarak görüyor.</p>

    <p class="normalnesililk">Arkasından OYAK Genel Md. Coşkun Ulusoy ve Yönetim Kurulu Başkanı Yıldırım Türker geldiler. İlginç bir konuyu öğrendim. OYAK geçtiğimiz Ağustos TÜPRAŞ’ın özelleştirmesine talip olmuş. Çoşkun beyin ifadesine göre ihaleyi de kazanmışlar ve iş tamamlanmış durumda imiş. Ancak Genelkurmay Başkanı ve kuvvet komutanları karşı çıkarak genel kurulda aksine karar alınmasını sağlamışlar. Bence bu vatana ihanet ve OYAK üyelerine ihanettir. Gerekçesini sorduğum zaman bana, “Eğer bu kuruluş alınırsa OYAK fazla büyür ve TSK hedef haline gelir” diye bir açıklamada bulunduklarını ve kendilerinin de sadece bu gerekçeyi bildiklerini söylediler.</p>

    <p class="normalnesil">Ticari bir kuruluş büyümeyi hedef almazsa yok olmaya mahkûmdur. Ben bu gerekçeye inanmadım. Bu olayın arkasında başka işler var. Para güç demektir. Para hükümetleri bile dize getirir. Bugün eğer AKP hükümetine karşı mücadele çaresi arıyorsak, bu yol onlardan biri ve belki de en etkilisidir. Esasında konuyu benim “neden Telekom ve enerji ihalelerine girmiyorsunuz” diye sorduğum soru üzerine onlar anlattılar.</p>

    <h2 class="h2baslik1" id="calibre_toc_105">12 Eylül 2003</h2>

    <p class="normalnesililk">Jandarma Genel Komutanı ziyaretime geldi ve malum meseleden konuştuk. 12 Eylül 2003 Sabahleyin Genelkurmay Başkanı bana hayırlı olsun ziyaretine geldi. Kendisiyle açık olarak sohbet ettik. İlhami Paşa’nın olayı ile beraber MGK, Tersane, 28 Şubat gibi olayların da aynı zamanda yayına geçirildiğini ve bunun bir yıpratma kampanyası olduğunu kendisine anlattım ve “28 Şubat için bir işlem yapacak mısınız” diye sordum. <span class="idebold">[Metinde kısaca “28 Şubat” diye söz edilen şey, Vatan gazetesinde 9 Eylül 2003’te başlayan 28 Şubat konulu yazı dizisi... Dizide, Çevik Bir’in, harekete geçmeyi savsakladığını düşündüğü zamanın Genelkurmay Başkanı İsmail Hakkı Karadayı’nın yakasına yapışıp hesap sorduğu anlatılıyordu.]</span></p>

    <p class="normalnesil">“Hiçbir şey düşünmüyorum, bizimle değil yani kurumla bir ilişkisi yok ama şahıslar ile ilgisi doğru. Esasında birçok çirkin olay da oldu. Ben şahidim. YAŞ toplantısında Çevik Bir Genelkurmay Başkanı’nın üzerine yürüdü ve bazı kişiler salondan çıkmaya davet etti” dedi. “Yine de kurumumuzu zayıflatan bir yayın tarzı, bence bir açıklamaya değer” dedim.</p>

    <p class="normalnesil"></p>

    <h2 class="h2baslik1" id="calibre_toc_106">16 Eylül 2003</h2>

    <p class="normalnesililk">Zincirbozan’ı versek ne kaybederiz? Hiçbir şey kaybetmeyiz ama siyasiler buraya müze yapmaya kalkarlar ve yıllar boyu bir utanç abidesi olarak orada durur. Eğer devredeceksek başka türlü bir yol bulmamız gerek. <span class="idebold">[12 Eylül’den sonra aralarında Süleyman Demirel ve Deniz Baykal’ın da bulunduğu bazı politikacıların zorunlu ikamete tâbi tutuldukları askeri üs. Çanakkale’nin Lapseki ilçesi sınırları içindeydi. -A. G.]</span></p>

    <h2 class="h2baslik1" id="calibre_toc_107">22 Eylül 2003</h2>

    <p class="normalnesililk">(...) 14:00’te Genkur. karargâhına gittim. Bizlere TSK Güçlendirme Vakfı ve SSM’in hissedarı oldukları şirketlerinde meydana gelen yolsuzluklar anlatıldı. İnanılmayacak yasal yolsuzluklar var. Yapanların arasında sadece biri denizci, diğerleri çoğunluk havacılar da olmak üzere karacılar da var. Paralarımızın nasıl sokağa atıldığını ve bazı insanların nasıl lüks hayat yaşadıklarını gördük. (...) Bu takdimin bitiminden sonra 1 Ekim Meclis açılışına eğer TBMM Başkanı kapıda bizleri türbanlı ve eşli olarak karşılarsa gitmeme kararı aldık. Sonra bizler (komutanlar) Jandarma Genel Komutanlığı’na geçip çok özel olarak konuştuk. Şu kararları aldık:</p>

    <p class="normalnesil">- AKP hükümetini vazgeçirmek için neler yapılması konusunda yapılan hazırlıklar bu hafta Genelkurmay Başkanı’na takdim edilecek.</p>

    <p class="normalnesil">- İncelemesi için kendisine fırsat verilecek ve sonra onun niyetleri ve görüşü sorulacak.</p>

    <p class="normalnesil">- Eğer bizle aynı fikirde veya yakın ise yolumuza devam edeceğiz.</p>

    <p class="normalnesil">- Eğer bir işlem yapılmasını kabul etmezse kendisine “Ya sen çekil yahut da biz çekiliyoruz” diyeceğiz.</p>

    <p class="normalnesil">Kısaca planımız bu. Bu konuyu ve planı tartıştık. Kara Kuvvetleri Komutanı ikide bir ne kadar rahatsız olduğunu belirtip, bir şeyler yapılmalı diyor. Kendisinin YÖK konusunda attığı adımları bayağı benimsemiş. Belki de hükümetin attığı bazı adımların reaksiyon göreceğini belirtmek bakımından iyi oldu ama, imam yine de bildiğini okuyacağı için yetki olmadığı sürece veya hükümet korkutulmadıkça yapılacak hiçbir eylem hükümeti kararından vazgeçirmeyecektir. Neyse bu arada Fırtına <span class="idebold">[Hava Kuvvetleri Komutanı İbrahim Fırtına -A. G.]</span> ayağa kalktı ve haydi hep beraber el sıkışalım dedi ve dördümüz ellerimizi üst üste koyup el sıkıştık! Bana çok komik geldi. Ortalıkta sezdiğim kadarı ile JANGENK <span class="idebold">[Jandarma Genel Komutanı Şener Eruygur -A. G.]</span> kışkırtıcı rol oynuyor. İllaki bir şeyler yapılmalıdır, diyor. Geçen yıl neler olduğunu biz bilmiyoruz. Ne olduğunu sordum, Kara Kuvvetleri Komutanı Orgeneral Aytaç Yalman cevap vermedi ama hep geçen yıl biz bunu gördük, bu adam korkak bir şey yapamaz. Hükümet ile aynı düşüncede, farklı bir düşüncesi olamaz deyip duruyorlar. Bu sıralarda milletin ihtiyacı olan bir şey de bizim aramızda doğacak bir gerginlik olabilir mi? Çok dikkatli davranmalıyız, hele aramızda kopukluk olması yerine Genkur’u da kazanarak ne yapacaksak yapmalıyız. Bana bugün buraya gelişimiz bile bir tezgâh gibi geldi.</p>

    <h2 class="h2baslik1" id="calibre_toc_108">23 Eylül 2003</h2>

    <p class="normalnesililk">Sabah Adalet Bakanı Cemil Çiçek ziyaretime geldi. Dün kendisinin geleceğini ve ne yapmam gerektiğini Kara Kuvvetleri Komutanı ve JANGENK ile görüştüğümde bana, “gelsinler ama ziyarete gitmiyoruz” dediler. Bana böyle bir tutum çok ters geldi. İnsan harbin sonunda dahi oturup düşmanı ile konuşuyor ve bir anlaşmaya varmaya çalışıyor. Biz böyle yaparak neyi ispat etmeye çalışıyoruz. Çok akıllı ve beyefendi bir adam, istediğini bilen ve tuttuğunu koparan cinsten bir kişi olarak gözüktü.</p>

    <p class="normalnesililk">(...)</p>

    <p class="normalnesil">16:00’da İçişleri Bakanı <span class="idebold">[Abdülkadir Aksu -A. G.]</span> ziyarete geldi. Kendisi esasında Kürtçü ve AKP’nin kurucularından sayılan bir bakan. Kendisi ile uzun süre sohbet ettik. Irak’a asker meselesini sordum. “Bu sefer sorun yok” dedi. Ve bana ilk seferindeki, yani ikinci tezkere ile olan hikâyesini anlattı. Sonra Kuzey Irak’ta Barzani ve Talabani ile olan ilişkileri anlattı. Kendisi Kürt ama hiç de Kürtçülük lehine çalışan bir adam gibi konuşmuyor.</p>

    <p class="normalnesil">PKK ve KADEK ile olan düşüncelerini sordum. Amerikalıların o konuda bize kalleşlik ettiğini söyledi. Sonra Irak’a asker gönderme konusu ile ilgili olarak parti içi durumu sordum, bana herhangi bir sorun olmadığını söyledi. Belki tam parti oyu olmayabilir ama bir kaç fire de bir şey ifade etmez dedi. Anlaşılan kendilerine çok güveniyorlar.</p>

    <h2 class="h2baslik1" id="calibre_toc_109">25 Eylül 2003</h2>

    <p class="normalnesililk">Mehmet ve Nihat Özbağ ile Rüştü Kâzım Yücelen geldiler. Hepsi ile TSK’nın dışarıdan nasıl göründüğü ve başımızdaki dertten nasıl kurtulacağımız konusundaki görüşlerini aldım. Cevaplar ilginç: TSK kan kaybediyor. Halk hâlâ TSK’ya olan ümidine bağlanmış. Bu adamlar 15 yıllık program yapıyorlar. Sivil sektörü kredi ve tehditle sindirmişler. Yeni bir lidere gerek var ama bulamıyoruz.</p>

    <p class="normalnesililk">(...)</p>

    <p class="normalnesil">Sabahleyin özel çalışma dosyasını aldım ama okuyacak vaktim olmadı.</p>

    <h2 class="h2baslik1" id="calibre_toc_110">26 Eylül 2003</h2>

    <p class="normalnesililk">Sabahtan öğleye kadar özel çalışmayı yaptım. Güzel hazırlanmış. Bazı eksik noktalar vardı, onları not ettim ve öğle yemeği için Kara Kuvvetleri Komutanlığı’na gittim. Özel çalışma üzerinde konuştuk. Hepimiz aynı fikirdeyiz. Bu çalışma tüm ordu komutanları ve bizlerin fikirlerini yansıtıyor. Bu çalışma Kara Kuvvetleri Komutanı tarafından Genkur. Başkanı’na verilecek ve onun reaksiyonu beklenecek. Çalışma biraz muhtırayı andırıyor ama Kara Kuvvetleri Komutanı’na onu yumuşatarak vermesini söyledik. Eğer Genkur. Başkanı onaylamazsa problem o zaman başlayacak. Ya o gider ya da biz gideriz. Ama ülkenin gidişi çok kötü ve birilerinin buna dur demesi lazım. Aksi halde kısa sürede İran’a döneceğiz.</p>

    <h2 class="h2baslik1" id="calibre_toc_111">28 Eylül 2003</h2>

    <p class="normalnesililk">Aziz’lere öğle yemeğine, oradan da Mustafa Özkanlara gittik. Amacım Mustafa Özkan’dan İstanbul’da siyasi yönden neler olduğuna dair bilgiler almaktı. Nitekim bazı çok kıymetli bilgiler aldım. Aydın Doğan’ın 2,5 milyar riski olduğu ve hükümet ne derse yapmak zorunda olduğu, AKP’nin Abdullah Gül ve çevresi tarafından ikiye bölünme tehlikesi ile karşı karşıya olduğu gibi...</p>

    <h2 class="h2baslik1" id="calibre_toc_112">30 Eylül 2003</h2>

    <p class="normalnesililk">Kara Kuvvetleri Komutanı’nı aradım, özel çalışmayı sahibine vermişti. Dört noktada itiraz olmuştu. Adamların şeriat devletini kurmak istediğine inanmıyormuş... Diğer gerekçeleri de önemli ama en önemlisi budur. Yani esastan aramızda fark var. Tedbirler ile genelde hemfikir olmuş. Ben de Kara Kuvvetleri Komutanı’na “Bu çalışmayı kendisine vermek dahi önemliydi. Bence iyi yaptınız. Hemfikir olmak veya olmamak onun bileceği şey. Eğer böyle devam ederse istifam çantadadır ve hemen verir ve giderim. Dünya umurumda değil” dedim.</p>

    <p class="normalnesil">(...)</p>

    <p class="normalnesil">14:00 - 17:00 arasında kesintisiz konuklar geldi. Birinci konuğum (e) Or. Edip Başer’di. Kendisi ile son durum nedir ve neler yapılabilir konusunda sohbet ettik. Onun görüşü de benimki gibi adamlar ile diyalog kurulması gerektiği şeklinde. Diyalog kurulmazsa husumet doğacak ve inandıklarımızı onlara inandıramayacağımız gibi, fark kemikleşecek ve hiçbir zaman kaybolmayacak.</p>

    <h2 class="h2baslik1" id="calibre_toc_113">1 Ekim 2003</h2>

    <p class="normalnesililk">15:00’te TBMM’nin açılış törenine gittik. Cumhurbaşkanı bir buçuk saat süren çok güzel bir konuşma yaptı. Hükümeti hem takdir hem de tenkit etti. Ayrıca sert bir dille ve imalı bir şekilde çeşitli şekillerde uyardı. Konuşmadan sonra karargâha geri dönüp 19:15’te akşam verilen resepsiyona gittik. Etrafımızı hemen gazeteciler aldı. Yapılan konuşmalar çok ilginç. Basın duymak istediklerini tekrar soruyor. Cevabın ne olduğunu bile bile gülerek soruyorlar.</p>

    <h2 class="h2baslik1" id="calibre_toc_114">7 Ekim 2003</h2>

    <p class="normalnesililk">Akşam İHL’ler ile ilgili yasa tasarısının meclise sevk edileceğine dair bir duyum geldi. <span class="idebold">[Genelkurmay Başkanı ve komutanlar bir yurt gezisindedir -A. G.].</span> Haber her zamanki gibi JANGENK’e gelmişti. Bu, hükümetin ne kadar kararlı olarak cumhuriyet ve laikliğe karşı hareket ettiğini göstermekteydi. İşin tuhafı yapabileceğimiz eylem ve alabileceğimiz tedbirler çok azdı. Yemekte konuyu Genelkurmay Başkanı’na açmaya karar verdik.</p>

    <p class="normalnesil">(...)</p>

    <p class="normalnesil">Bu arada İmam hatipler ile ilgili tasarının Meclis’te komisyona geldiğine dair haber geldi. Yemekte Genelkurmay Başkanı’nın bir yanında ben diğer yanında Kara Kuvvetleri Komutanı Orgeneral Aytaç Yalman oturuyordu. Hemen konuyu İHL ile ilgili yasaya getirdim. Bunun kabul edilemez bir teşebbüs olduğunu kendisine söyledim. Hatta ileride bu bizim harp okullarına İHL mezunu öğrenci kabul etmemize bile neden olabilir dedim. Bana “Beni çiğnemeden, benim üzerimden geçmeden bunu çıkaramazlar, ama sizler de konuyu abartıyorsunuz. İtiraz etmek iyi ama bir öneri hazırlamamız ve diğer meslek okullarının üniversiteye girişleri için önlerini tıkamamamız lazım” dedi. Sonra bana kendisinin kafasındaki çözümü anlattı. “İHL’ler normal liseye ek olarak din dersleri okuyor. Bu nedenle onların üniversiteye girmesi normal ama bu kadar İHL’ye gerek yok onun için gerektiği kadarını bırakıp geri kalanlarını normal liseye dönüştürelim” dedi. Ben de kulaklarıma inanamayarak onu dinledim. Dini düşünceler ile yetiştirilmiş, bir olayı sebep sonuç ilişkisi yerine yüce yaratanın neden olması ile açıklayan bir kafa yapısının nasıl bir bilimsel öğrenim göreceğini anlamak zor. Daha doğrusu üniversitenin yobazlaşması anlamına gelecek olan bu adımı açıklamak mümkün değil. Diğer yandan da Aytaç Paşa da aynı şekilde onu sıkıştırmaya devam etti. Akşam oldukça tedirgin oldu ve suratı asıldı. Yemek bitikten sonra ayrıldık ve yattık.</p>

    <h2 class="h2baslik1" id="calibre_toc_115">8 Ekim 2003</h2>

    <p class="normalnesililk">Sabah Ufuk beni erkenden kaldırdı. <span class="idebold">[Komutanların gezisi devam ediyor -A. G.]</span> Kara Kuvvetleri Komutanı bizlerle 07:35’te görüşmek istiyormuş. Toplandık. Konu İHL yasa tasarısı. Dün akşam komutan ile yaptığı görüşmeden çok rahatsız olmuş. Komutan ona aldırmaz bir tavır ile cevap vermiş. Ben de kendisine bana söylediklerini anlattım. Şaşırdı kaldı. Karargâhlarımıza bu konuda ayrı ayrı çalışma yaptırmaya karar verdik. Sonunda cuma günü bu çalışmaları birleştirip seçenekli bir öneri ile Genelkurmay’a göndermeye karar verdik. Mühim olan bundan sonrası ne olacak. Genelkurmay Başkanı yazdıklarımızı kabul ederse sorun yok. Etmezse ne yapacağız.</p>

    <p class="normalnesililk">Kahvaltıya oturduk. Komutan yorgun gözüküyordu. Sebebini sorduk. “Dün gece uyuyamadığını ve İHL yasasından tedirgin olduğunu” söyledi. Bu sözler dün gece onun huzurunu kaçırdığımızı gösteriyordu. Bilhassa kahvaltı sırasında Hurşit Paşa “Gazetelerde İHL ile ilgili haberleri gördünüz mü” diyerek bilerek ve planlı bir şekilde konuyu açtı ve Genelkurmay Başkanı’nı konuşturmaya başladı. Her taraftan sıkıştırmaya başladık. Kahvaltıdan sonra hemen karargâhı aradım ve talimat verdim. Diğer taraftan da Kocaeli Üniv. Rektörü’nü aradım ve ona da rektörler olarak bu işi hemen ve sert bir şekilde protesto etmelerini, arkalarında olduğumuzu söyledim.</p>

    <p class="normalnesil">Sonra önce Hava Eğitim K. Korg. Nuri Solakoğlu’nu, sonra Landsoutheast Org. Orhan Yöney ve Güney Deniz Saha K. Kora. Lütfü Sancar’ı ziyaret ettik. Tüm gittiğimiz komutanlar bölgelerindeki irtica durumu ile ilgili bilgi verdiler. Aramızdaki durum şöyle: Hiçbirimiz Genkur’un cesur bir kişi olduğunu zannetmiyoruz. AKP hükümetine karşı zaman kazanmak için bizi oyaladığını zannediyoruz. Geçen yıl biz yoktuk ama olanların anlattığına göre Hükümetin attığı her anayasa karşıtı harekete yumuşatıcı bir bahane bulmuş. Geldiğimden beri benim gözlemim de aynı. Hükümet ile adeta gizli bir anlaşması varmış gibi davranıyor. Halk nazarında zemin kaybettiğimiz ve gözden düştüğümüz, halkın güvenini kaybettiğimiz kesin olmakla beraber gerekli davranışı sergilemiyor ve hâlâ hükümet ile iyi geçinmeye gayret ediyor. Belki de hafif anlamda yaptığı çıkışlar da danışıklı dövüş. Sanki bizi askıda tutmak ve yumuşatmak gibi bir misyonu var.</p>

    <p class="normalnesil">Kara Kuvvetleri K. sonunda işin başına kalacağını biliyor. Bu nedenle çok dikkatli ve her olayı takip ediyor. Yaptığı her hareketin duyulmasını ve anayasal kurumların yalnız olmadığı intibaını vermek istiyor. Çok dürüst ve güvenilir insan.</p>

    <p class="normalnesil">JANGGENK tam bir şahin. Genkur. Başkanı hakkında bir kanaate sahip olmuş ve o kanaat kendisinde bir saplantı haline gelmiş. Genkur ne yaparsa yapsın şüphe ile karşılıyor. Ona göre Genkur bizi oyalıyor. Kendine göre hesapları da olabilir. Havacı bence hâlâ ortalığı tartıyor. Ama güvenilir biri. Hepimiz aynı şekilde birbirimize güvenerek hareket ediyoruz. Herkesin anlamadığı veya şüphelendiği birkaç konu şunlar.</p>

    <p class="normalnesil">• Hükümetin adamı mı?</p>

    <p class="normalnesil">• Dinci mi?</p>

    <p class="normalnesil">• Bizi oyalıyor mu?</p>

    <p class="normalnesil">İzmir’den uçakla Erzincan’a 3. Ordu K. Org. Oktar Ataman’ı ziyarete gittik. Erzincan son gördüğüm 1987 yılına göre çok güzelleşmiş. Oktar da bizim düşündüklerimizin aynısını Genelkurmey Başkanı’na söyledi. Böylece buraya kadar bütün ordu K.’ları bizimle aynı fikirde olduklarını açıkladılar. Bu çok önemliydi. Zira aksi bir durum veya sessizlik aramızda bölünme hissini verebilirdi. Erzincan’dan Erzurum’a geçtik ve 9. Kolordu K. Korg. Recai Öztürk’ü ziyaret ettik.</p>

    <p class="normalnesil">Erzurum’a giderken uçakta Kara Kuvvetleri Komutanı’na “Eğer komutan bizimle aynı fikirde olmazsa onu da aramıza alarak beşimiz birden istifa edelim. Etmek istemezse zorlarız” dedim. Bu fikir onun çok hoşuna gitti. Ayrıca “Umarım iş bu noktaya gelmez. Daha önce atacağımız adımlar da var. Genkur’da brifing vererek durumu basına açıklamak, Cumhurbaşkanı’na durumu ileterek hükümetin tarafından ikaz edilmesini sağlamak, Genkur. Başkanı tarafından hükümete mektupla uyarıda bulunmak gibi yapacaklarımız var” dedim.</p>

    <p class="normalnesil">Erzurum’da da aynı konuşmalar cereyan etti. Uçakla Diyarbakır’a giderken Kara Kuvvetleri Komutanı ile artık çok yakınlaşmıştık. Bana, “Bu sene geçen sene gibi olmayacak demiştim ve nitekim de öyle oluyor. Havacı <span class="idebold">[bir önceki Hava Kuvvetleri Komutanı Cumhur Asparuk -A. G.]</span> ve Denizci <span class="idebold">[bir önceki Deniz Kuvvetleri Komutanı Bülent Alpkaya -A. G.]</span> geçen yıl gidip Hilmi Paşa’ya biz seni destekliyoruz dediler. Bir kere dahi oturup bu konuları aramızda konuşmadık. Bu sene rahat rahat aramızda konuşuyoruz ve en güzeli artık gülüyoruz. Şu gezinin böyle olacağını hiç düşünmemiştim. Hiç yorgunluk hissetmiyorum ve artık çok mutluyum” dedi.</p>

    <p class="normalnesil">Kara Kuvvetleri Komutanı ilave olarak “Ben geçen yıl da yıl başında bu yılki özel çalışmaya benzer bir mektup yazıp verdim. Çok tedirgin oldu ve bir müddet bana karşı tavır takındı” dedi. Diyarbakır’a indik. Ankara ile konuştum ve hazırlıkların istediğimiz gibi gittiğini öğrendim. Bu arada rektörlerden de ilk tepki geldi.</p>

    <h2 class="h2baslik1" id="calibre_toc_116">10 Ekim 2003</h2>

    <p class="normalnesililk">Öğleden sonra Aydın Doğan geldi. Kendisine gazeteci olarak mevcut düzene destek vermemesini, bu işin sonuna gelmekte olduğumuzu anlattım. Kendisi de günah çıkarmaya gelmiş. Üzerine atılan pislikler ile ilgisi olmadığını ve Cumhurbaşkanı’nın Meclis’in açılışında yanlış hedef gösterdiğini, kendisinin medya tekeli yaratmadığını ve daima dürüst, temiz bir gazete patronu olduğunu söyledi.</p>

    <p class="normalnesil">O gittikten sonra Rıfat Hisarcıklıoğlu (TOBB) geldi. ABD, Brüksel ve Kıbrıs’ta yaptığı temaslar ile ilgili bize bilgi verdi. En ilginç bilgisi ise VİVENDİ firmasının sahibinin söylediği “Eşim Avrupa Konseyi’nde parlamenter. Bana söylediğine göre dini yüzünden Türkiye’nin AB’ye üye olması mümkün değil” (sözleri).</p>

    <p class="normalnesil">Rıfat beyden sonra Naci Görür aradı. Onların derdi de başka. TÜBİTAK Başkanı’nı Başbakan atamıyor ve Prof. Ömer ..... kendileri ile pazarlığa oturmuş ve süresi dolan 6 bilim kurulu üyesi ile başkanın Başbakan tarafından seçilmesi konusunda pazarlık yapmış. En ilginç konu da başkan olarak Nüket Yetiş’i önermeleri. Bu arada hükümet bir maddelik bir yasa tasarısını Meclis’e göndermiş ve TÜBİTAK Kanunu’nda değişiklik yapmak istemiş. Bu yasaya göre başkan ve süresi dolan üyeler bir kerelik Başbakan tarafından atanacakmış.</p>

    <p class="normalnesil">Adamlar artık her yere el atıyorlar. Devlet elden gidiyor. Neyse, kendisine Cumhurbaşkanı Genel Sekreteri’nden hemen bir randevu aldım ve onları görüştürdüm.</p>

    <p class="normalnesil">Sonra bizim İHL ile [ilgili] yapılan değişiklik hakkında hazırladığımız yazı Kara Kuvvetleri Komutanı’ndan geldi ve son halini verdim. Geri gönderdim. Bilahare karargâh çalışmasına devam ettim.</p>

    <h2 class="h2baslik1" id="calibre_toc_117">11 Ekim 2003</h2>

    <p class="normalnesililk">Sabah Aksaz’a hareket etmek üzere Etimesgut’a gittik. Genkur’a gönderilecek olan İHL ile ilgili yazıyı imzaladım ve Bülent Alpkaya’ya da Belgütay Varımlı’nın verdiği yazıyı ve Sevil’in evi ile ilgili olarak hazırladığım ödeme dokümanlarını gönderdim. Yazdığım yazının bir kopyası aşağıda olduğu gibidir:</p>

    <p class="normalnesil">Bülent Amiralim,</p>

    <p class="normalnesil">Ek’te gönderdiğim yazıyı Alb (e). Belgütay Varımlı 1 Eylül 2003 tarihinde bana getirip verdi. Esasında 4 Ağustos 2004 günü verecekmiş ama Şûra’dan sonra beni bulamamış. Kendisini tanıdığınızı zannediyorum. Bu yazıyı, sizi Deniz Harp Okulu açılış töreninde göreceğimi zannettiğim için daha önce göndermedim. Yüzyüze konuşmak istiyordum. Eğer bu bilgi doğru ise utanılacak bir durum. Koca bir oramiral süresini uzatmak için, “adam” diyerek bahsettiği bir başka oramiral hakkında belge istiyor. İstediği kişi de bir albay. Ne askerlik anlayışına sığan bir davranış, ne de ileri sürülen gerekçeler gerçek. Eğer bu bilgi yanlış ise Belgütay’i mahkemeye vereceğim. Ama doğru ise Genelkurmay Başkanı’na giderek kendisi ile konuşup ona göre işlem yapacağım. Unutmadan söyleyeyim, Belgütay bu yazı ile birlikte bir de ses kaydı verdi. Kendi göğsünde taşıdığı bir kayıt cihazı ile yapmış.</p>

    <p class="normalnesil">Artık herkes bir şeyler anlatmaya başladı. Dinlemek istemiyorum ama kulaklarım duyuyor. Öğrendiğim bir diğer konu da Sevil’in evi galiba hoşunuza gitmiş, nasıl alındığını epeyi araştırmışsınız. Belki yardımı olur diye yaptığımız tüm ödemelerin elimizde hâlâ duran senetlerden çıkardığımız ödeme programlarını ve sattığımız evlerin listesi ile biriktirdiğimiz paraları ve Sevil’in kooperatif ile yaptığı kontratı gönderiyorum. Belki dikkatinizi çeker, kontrat 60.000 dolar için yapılmıştır. (Dolar 10.000 TL olduğu zaman). Bu miktara arsa parası olan 40.000 doları da ilave edeceksiniz. Başkalarının yaptırdığı gibi 300 bin veya 500 bin dolar değil. Hele 850 bin dolar hiç değil. Evi tam beş yılda aldık. Satılan evlerin hepsini merak edersiniz ve soruşturmak istersiniz diye adreslerini de ilave ettim. Eğer başka merak ettiğiniz konu varsa yardımcı olabilirim. Size verdiklerimin bir kopyasını Genelkurmay Başkanı’na da vereceğim. Belki kendisine kötü şeyler fısıldanmış olabilir.</p>

    <p class="normalnesil">Gelişmeler hakkında bilgi vermek istedim.</p>

    <p class="normalnesil">Özden Örnek</p>

    <h2 class="h2baslik1" id="calibre_toc_118">14 Ekim 2003</h2>

    <p class="normalnesililk">(...) Kara Kuvvetleri Komutanı’nı aradım, o da beni arayacakmış. Çok memnundu. Zorlayarak da olsa Genkur’a istediğimiz açıklamayı yaptırmıştık. <span class="idebold">[İmam Hatip’lerle ilgili olarak ikinci başkan Org. Başbuğ’un açıklamasından söz ediliyor. -A. G.]</span> Bu arada öğleden sonra Genelkurmay Başkanı Başbakan ile görüşmek üzere Başbakanlığa gitti. Bir açıklama yapılmadı. Kendisine gezide de önerdiğimiz gibi bizlerin rahatsızlığını anlatmış olabilir.</p>

    <h2 class="h2baslik1" id="calibre_toc_119">15 Ekim 2003</h2>

    <p class="normalnesililk">Gazetelerde Genelkurmay Başkanlığı’nın dün yaptığı sert açıklamanın yansımaları vardı. Alışıla geldiği şekilde sağcı basın aleyhte yazarken, diğerleri alkışlıyordu. Bence ülke bir de dinci-laikçi olarak ikiye bölünmüş durumda.</p>

    <p class="normalnesil">Sabahleyin Kocaeli Üniv. Rektörü Baki Bey aradı. Dün Başbakanlıkta toplantıya gitmişler. İHL ve YÖK kanunu tasarıları görüşülmüş. Başbakan konuyu alttan almış ve erteletme gibi bir niyetini açıklamış ve bu arada gereksiz yere söze karışan Milli Eğitim Bakanı’nı da paylamış ve hatta azarlamış. Anlaşılan niyetleri bir gerginliğe neden olmamak. Bu arada Başbakan kendisi, Genelkurmay Başkanı ile bu konuda görüşme yaptıklarını ve onun da aynı düşüncede olduğunu açıklamış.</p>

    <p class="normalnesil">Bu haber üzerine Kara Kuvvetleri Komutanı’nı aradım ama bulamadım. Bilahare Kara Kuvvetleri Komutanı beni aradı ve Genkur’un Başbakanlığa gidişini nasıl değerlendirdiğimi sordu. Ben de kendisine iyi haberlerim olduğunu söyleyerek Baki Beyin anlattıklarını söyledim. Onun değerlendirmesi Genkur’un Başbakanlığa belki de, yani biz bu açıklamayı yapıyoruz ama mecbur kaldığımız için yapıyoruz. Bu nedenle bunu görmemezlikten gelin veya kaale almayın şeklinde bir açıklama yapmak için gitmiş olabileceği şeklindeydi. Ben de kendisine Baki Beyin bu konuda söylediklerini anlattım ve biraz rahatladı.</p>

    <h2 class="h2baslik1" id="calibre_toc_120">16 Ekim 2003</h2>

    <p class="normalnesililk">Jandarma Genel Komutanı’nı aradım ve aynı bilgileri ona da verdim. O da Kara Kuvvetleri Komutanı gibi aynı konudan şüphe etmiş. Ona da aynı düşüncelerimi anlattım. Hepimiz aynı doğrultuda devam etmeye karar verdik.</p>

    <h2 class="h2baslik1" id="calibre_toc_121">21 Ekim 2003</h2>

    <p class="normalnesililk">Bülent Alpkaya’nın beni aradığını öğrendim. Mektubu almış. Tam panik içindeydi. Ne söylediğini bilmiyordu. Resmen yalan söylüyordu. Belgütay için manyak diyordu ama aynı adamın raporuna istinaden İlhami Paşa’yı mahkemeye verebiliyordu. “Bana niçin haber vermedin, ben zaten seninle bazı şeyler konuşacaktım ama olmadı” dedi. Ben de açtım ağzımı yumdum gözümü. “Siz” dedim “karşınızdakileri insan yerine koymayı öğrenseydiniz ben de size öyle hareket ederdim ama hiçbir zaman öyle davranmadınız. Bu yazılanlara da ben inanıyorum ve sizin böyle bir şeyi yapmış olacağınızı da tahmin ediyorum. Ne kadar acı değil mi, utanmadan bir de bir albaya soruyorsunuz. Benimle konuşmak isteseydiniz vaktimiz bol bol vardı ve konuşabilirdiniz ama siz konuşmayı istemediğiniz için buna teşebbüs bile etmediniz” diye bağırdım. Bana mektup ile bazı şeyler daha yazacakmış. Ben de benim de söyleyeceklerim var deyince duraladı, herhalde beklemiyordu. Benim için ne söylüyorlar ki dedi, cevap vermedim. Kendisinin zemzem ile yıkandığını zannettiği için üzerine toz kondurmuyor. Neyse, yalandan ne söyleyeceğini şaşırdığı için kekeledi durdu. 18 Kasım’da gelirse görüşeceğiz.</p>

    <h2 class="h2baslik1" id="calibre_toc_122">22 Ekim 2003</h2>

    <p class="normalnesililk">Yavuz Kayral, istersem Mehmet Ağar’ı tamamen bizim maksadımıza göre kullanabileceğimizi söyledi. Yavuz Bey eski bir MHP’li ve son derece milliyetçi. AKP’nin tutumlarından son derece şikâyetçi ama çaresiz bizim gibi. AKP taraftarlarının yolsuzlukları önlemediğini, sadece yönünü kendi ceplerine çevirdiğini, devleti ele geçirme planı uyguladıklarını ve getirdikleri kimselerin çok yeteneksiz kişiler olduklarını söyledi.</p>

    <h2 class="h2baslik1" id="calibre_toc_123">25 Ekim 2003</h2>

    <p class="normalnesililk">Akşam Bilkent müzik salonunda verilen bando konserine gittik. Konsere Ankara’da bulunan tüm rektörler ve Cumhurbaşkanı da katıldı. JANGENK ile Cumhurbaşkanı’na giderek türban konusunda yaptığı uygulama nedeniyle kendisini destekledik ve herkesin de kendisine destek verdiklerini söyledik. 29 Ekim resepsiyonu için verilen davetiyelerde AKP’liler eşsiz çağrıldığı için kıyamet kopmuş ve Cumhurbaşkanı’nı bütün gazeteciler tenkit etmişti. Rektörler de YÖK tasarısının hazırlanması konusunda kendi aralarında çelişkiye düşmüşler ve Kocaeli Üniv. Rektörü bana ne yapmaları gerektiğini sordu. Ben de “Hükümet ile yaptığınız veya yapar gibi göründüğünüz uzlaşma toplantılarına devam edin” dedim. Çok hoşlarına gitti. Hepsini bir gün yemeğe davet ettim.</p>

    <h2 class="h2baslik1" id="calibre_toc_124">27 Ekim 2003</h2>

    <p class="normalnesililk">Milli Savunma Komisyonu üyelerinin ziyareti... İlginç konuşmalar yaptık. 14 kişi geleceğiz dediler ama 7 kişi geldiler. Komisyon başkanı Cengiz Kaptanoğlu. MSB Komisyonu olmalarına rağmen MSB bütçesine bakmıyorlar. Çok ilginç geldi. Kendilerine neden bunun böyle olduğunu sordum. Kendileri de anlamadıklarını söylediler.</p>

    <h2 class="h2baslik1" id="calibre_toc_125">28 Ekim 2003</h2>

    <p class="normalnesililk">(...) Genelkurmay Savcısı Saim geldi. (...) Kendisine Belgütay albayın bana verdiği yazıyı okuttum ve bu yazıdan bir sonuç çıkar mı dedim. Hiç değilse tazminat alırsınız dedi. Bu arada bana “Sizinle son dakikaya kadar uğraştı ve hatta 25 Ağustos 2003 günü dahi sizin bir şirket kurduğunuza dair Genelkurmay’a bir ihbarda bulunmuş dedi. Otomatik olarak ağzımdan “Bu adam manyak” diye bir söz çıktı. Ben nasıl şirket kurmuş olabilirim, insan bildirmeden önce bir tahkik ettirir. Kurmuşsam Ticaret Odası’na kayıtlı olması lazım. Artık suyu ısındı. Yine bir iftira ile karşı karşıyayım.</p>

    <h2 class="h2baslik1" id="calibre_toc_126">31 Ekim 2003</h2>

    <p class="normalnesililk">Turan Çömez AKP milletvekili. Bekâr ve doktor. Bir buçuk yıl Başbakan Recep Tayyip Erdoğan’ın genel sekreterliğini yapmış. Konuşmalarımızın ânında Başbakan Erdoğan’a gideceğini bilerek konuştum. Değişik ve iyi yetişmiş bir AKP’li.</p>

    <p class="normalnesililk">Kendisine önce Kıbrıs konusu hakkındaki görüşlerimi söyledim. Politikamızın iktidar partilerini destelemek ve Denktaş’a destek olması gerektiğini, Kıbrıs’ın bizim için ne kadar önemli olduğunu anlattım. Başbakan’a ileteceğini, Başbakan’ın bazen çok acemi danışmanların günlük görüşleri ile yönlendirildiğini söyledi. Sonra kendisine türban konusunda partisinin ne kadar yanlış yaptığını izah ettim. Arkasından eğitim ile ilgili olarak konuştuk, Kendi fikirlerini dinledim, eğer takiye yapmıyorsa çok güzel ve tam benim kafamdaki gibi bir din eğitimi modeli var. Söylediklerinin onda birini milli eğitim bakanı söylemiş olsaydı bütün ülke onu ayakta alkışlardı. Sonra Irak meselesini konuştuk. Cumhurbaşkanı’nın resepsiyonuna hükümet hariç diğer AKP’liler gelmemesine rağmen kendisi katılmış.</p>

    <p class="normalnesil">(...)</p>

    <p class="normalnesil">Saat 15:00’te Genelkurmay Başkanı’nı ziyarete gittim. (...) Sıra esas konumu açıklamaya gelmişti. Önce Albay Belgütay’ın yazdığı mektubu önüne koydum ve “Ben sizi üzmek istemezdim ve bu konuyu asla size getirmeyecektim ancak Bülent amiral size bahsettiği için ben de iki taraflı bu konuyu bilmenizde yarar var” dedim. Kâğıdı aldı ve okudu. “Bu adam sağlıklı bir adam değil. Geldi benle konuştu ve bu konuyu da bana söyledi. Amiral olmak istediğini söyledi” dedi. Ben de kendisine “Bu adam İlhami paşa için rapor hazırladı ve siz de onu bu rapora istinaden mahkemeye verdiniz. Bu raporu yazarken niye normal olmuyor” dedim. Devam ettim: “Ayrıca benim bu raporun doğru olduğuna inanmamı gerektiren pek çok neden var. (...) Son iki yıl içersinde sadece bunlar ile uğraşılmadı. Ne çocuklarımın şirketleri kaldı ne de benim bu şirketleri kurup oraya hissedar olduğum...”</p>

    <p class="normalnesil">Durdum. Söyleyeceğim her şeyi söylemiştim. Rahatladım. Bana, “Doğru ama çocuklarına söyle TSK ile iş yapan kimseler ile iş yapmasınlar” dedi. Anladığım kadarı ile Bülent efendi giderken her türlü zehrini ve yalanını kusarak gitmişti. Sonra Genelkurmay Başkanı bana kendisine nasıl iftira atıldığını ve gerici dendiğini anlattı. Ayrıntılarını burada anlatmayacağım.</p>

    <h2 class="h2baslik1" id="calibre_toc_127">4 Kasım 2003</h2>

    <p class="normalnesililk">İrfan Paşa (Tınaz) emekliye ayrıldığından beri Ankara’ya hiç gelmemişti. 1992 yılında ayrıldığına göre aradan 11 yıl geçmiş. İlk defa benim için Ankara’ya geldi. Ben de bu gelişten çok gurur duydum. Sabahleyin beni ziyaret ettiğinde 45 dakika sohbet ettik. (...) Bana sürekli olarak Genelkurmay Başkanı’nın sivil kesimde iyi tanınmadığını ve herkesin kendisinden ümidini kestiğini ve kendisine “Demokrat Hilmi” ismini taktıklarını anlattı. Ben de kendisine bildiklerimi anlattım. Çok üzülüyordu. Üzülmemesi gerektiğini ve bu sene aramızda tamamen bir birlik olduğunu ve geçen yılki gibi bir ayrım olmadığını, hepimizin fikir birliği içerisinde hareket ettiğimizi söyledim.</p>

    <h2 class="h2baslik1" id="calibre_toc_128">6 Kasım 2003</h2>

    <p class="normalnesililk">Bugün AB tarafından gelişme raporu açıklandı, iki konu çok önemliydi. Birincisi, Kıbrıs meselesinin çözülmemiş olması kınanıyor ve Türkiye’nin bu meseleyi çözmemesinin AB’ye girişini zorlaştıracağı kaydediliyordu. Ayrıca Kürtlerin isimlerini yazabilmek için alfabemize X, Q, W harflerinin ilave edilmesi isteniyordu. Artık bizi istemedikleri kesin belli oluyordu ve adamlar bizimle alay ediyorlardı.</p>

    <p class="normalnesililk">Bu arada Kara Kuvvetleri Komutanı, bugün yeni istifa eden BDDK Başkanı Engin’in kendisini ziyarete geldiğini ve “Bunlar finans kaynaklarını tamamen ele geçirdiler. Bunun anlamı üç milyar doları kontrol ediyorlar. Bu parayı da bölücülük uğrunda Kürt İslam bölümü için kullanıyorlar” dediğini söylemiş. Artık ok yaydan çıkmış vaziyettedir.</p>

    <p class="normalnesil">Ne yapacaksak bir an önce yapmamız lazım geldiğine inanıyoruz. Önümüzde daha vakit olduğu için bugün konuştuklarımızı dönüşte yazılı olarak Kara Kuvvetleri Komutanı’na vereceğiz ve kendimize artık bir çalışma programı yapacağız.</p>

    <h2 class="h2baslik1" id="calibre_toc_129">7 Kasım 2003</h2>

    <p class="normalnesililk">İstanbul Üniversitesi Rektörü Kemal Alemdaroğlu ile görüşme...</p>

    <p class="normalnesil">YÖK Başkanı Kemal Gürüz ile birlikte bu tutucu ve dinci iktidara karşı tam bir kurtuluş savaşı veriyorlar. Adamların bütün derdi iki Kemal’i halletmek. Kendisi ile bu mevzuları konuştuk. Bana “Artık sizin de biraz sesinizin çıkması lazım. Çok yalnız kalıyoruz” dedi. Kendisine “Öyle değil. Bizler sesimizi açamaz hale getirildik. Açsak bir türlü, açmasak bir türlü. Ama sizlere el altından her türlü desteği veriyoruz. Sıkılmadan ve çekinmeden devam edin, gerektiğinde arkanızda bizlerin olduğunu daima hatırlayın. Biz lazım olduğumuzda sizlerin yanınızda olacağız” dedim.</p>

    <p class="normalnesil">İkimizin de hemfikir olduğu konu bu iktidarın yavaş yavaş ülkeyi dini yönetime teslim etmekte olduğu idi. Her gün bir yeni dinselleştirme teşebbüsü ile karşılaşıyoruz. Türban bir türlü gündemden inmiyor. Şimdi de kamu yönetiminde reform tasarısı Meclis’e getirildi. Basın adeta iktidarın borazanı olmuş. Demokrat olabilmek ve öyle gözükebilmek için ülkesini adeta satışa çıkarmış bir sürü satılmış, adi, hırsız köşe yazarı bu tasarı lehinde yazılar yazıyor. Halbuki bu tasarı başkanlık sistemine geçiş, ülkeyi federal sisteme götürecek ve üniter devlet kalmayacak ve idarenin bütünlüğü bozulacak. Bir sürü yerel hırsız türeyecek. Nasıl bu tasarıyı alkışlarlar inanılması zor.</p>

    <p class="normalnesil">(...)</p>

    <p class="normalnesil">16:30 da önce Hava Kuvvetleri K. ve sonra da Kara Kuvvetleri Komutanı’na gittim. İbrahim bana çok dertlendi. Arkadaşım seninle paylaşmak istediğim bazı şeyler var dedi. Bir gün önce gazetelerde Kayseri Orduevi’nde türbanlı olarak içeri alınan bazı kişilerin ve valinin resimleri vardı. Bunun için Genelkurmay Başkanı’nı görmeye gitmiş. “Bu çok ciddi bir konu, ben garnizon komutanı olan tümgenerali Ankara’ya tayin etmeyi düşünüyorum” demiş. Esasında olay tam anlamıyla valinin bir tezgâhı. Türbanlıları bir anda içeri sokup sonra da resimlerini çektirmiş ve gazetelere dağıtmış. Sonradan türbanlılar çıkartılmışsa da bir işe yaramamış. Genelkurmay Başkanı bu konuda “Ama bu çok ciddi bir iş, bir kısım halk buna karşı tepki gösterebilir. Onun için bunu yapamayız. Sonra generale yazık olur” demiş. Fırtına devamla “Generale bir şey olmayacak sadece buraya tayin edeceğiz” demesine rağmen kabul etmemiş ve “O zaman senin de istifa etmen gerekir” demiş. Fırtına da “Hemen şimdi istifa ediyorum ve bu konuşmamızı da derhal bir basın toplantısı yaparak açıklıyorum” demiş. Genelkurmay Başkanı olay ciddiye binince mayna ederek kıvırmaya başlamış ama bizim Fırtına bir kere çileden çıkmış ve bu tehdit onun çok ağrına gitmiş. Kendisini teselli ettim ve her türlü desteğimin ondan yana olduğunu söyledim.</p>

    <p class="normalnesil">Beraberce Kara Kuvvetleri Komutanlığı’na gittik. JANGENK da geldi. Daha biz yeni içeri girmiştik ki Genelkurmay Başkanı Kara Kuvvetleri Komutanı’nı aradı ve ABD’nin isteği üzerine hükümetin Irak’a asker göndermekten vazgeçtiğini ve bu mevzuda biraz sonra General Jones’un kendisini arayacağını ve kendisine ne söylemek gerektiğini sormuş. Az sonra da beni aradığına dair haber geldi. Ben de kendisini aradım. Bizim hep beraber olduğumuzun haberini almış. Sesi çok bozuktu. Herhalde bizim ondan habersiz toplanmamız onu çok rahatsız etmişti. Bana da aynı soruyu sordu. Hepimiz hemen bir kaç konu tesbit ettik ve Aytaç Paşa’ya verdik. O da bunları hemen kendisine bildirdi. Sonra kendi aramızda konuşmaya başladık. Bu toplantıyı ben talep etmiştim. Önemli bazı konular konuştuk.</p>

    <p class="normalnesil">İbrahim istifa olayını açıklayınca kızılca kıyamet koptu. Kara Kuvvetleri Komutanı Orgeneral Aytaç Yalman çok bozuldu ve kendisine ait benzeri bir olayı anlattı. Ekim ayı başında Harp Okulları açılışı için yapılacak konuşmada hepimiz mesajlar vermeye karar vermiştik. Genelkurmay Başkanı açılıştan bir gün önce Kara Kuvvetleri Komutanı’nın konuşma metnini istemiş, o da “ben size bu metni veremem” demiş. GB <span class="idebold">[Genelkurmay Başkanı -A. G.] “</span>peki ben kuvvet komutanlarının metinlerini kontrol edemeyecek miyim?” demiş. O da “hayır edemezsiniz,” diye cevap vermiş. Bunun üzerine hepimiz artık bu Genelkurmay Başkanı ile işlerin yürüyemeyeceğine, kendisinin başka menfaatler peşinde olduğuna, korkak ve hükümet yanlısı olduğuna, dıştan cumhuriyetçi gözükmekle beraber içeriden dinci bir görüşü desteklediğine karar verdik. Bunun üzerine ben de şunları söyledim:</p>

    <p class="normalnesil">“AB’nin ilerleme raporu bizim için büyük bir şans oldu. Bana kalırsa AB intihar etti. Artık bundan böyle bizi almak istediklerine zor ikna edeceklerdi. Bizim bundan sonra yapmamız gereken AB’nin bizi istemediğine dair olan konunun üzerine giderek her tarafta bunu yaygınlaştırmamız. Böylelikle hükümetin eline geçmiş olan AB kozunu elinden alarak onları iç siyasete döndürerek bizden korkar hale getirmemiz lazım. Bunu yaparken de daima sert açıklamalardan kaçınmamalı ve onlara gerekirse her şeyi yapabileceğimiz intibaını vermeliyiz. Tabii bu arada en önemli konu Kıbrıs ve mahalli seçimler. Kıbrıs’ı istediğimiz şekilde çözümsüz olarak bırakmalıyız ve bu arada Kıbrıs muhalefetinin seçimi kazanmasını da önlemeliyiz. Böylece AB’ye ikinci bir darbe vurabileceğiz. Mahalli seçimler için muhakkak bir alternatif cephe yaratılmasına çalışmalı ve bu adamların Ankara ve İstanbul’u kazanmalarını önlemeliyiz.”</p>

    <h2 class="h2baslik1" id="calibre_toc_130">15 Kasım 2003</h2>

    <p class="normalnesililk">Sabahleyin Allied Action NATO tatbikatını izlemek üzere Ayazağa’ya gittim. Akşamki yorgunluğuma rağmen sabahleyin dinç bir vaziyette kalkabildim. HOSİM’de diğer komutanlar ile buluştuk. Genelkurmay Başkanı, Kara Kuvvetleri Komutanı, JANGENK oradaydılar. Beni neşe ile karşıladılar. Kara Kuvvetleri Komutanı “Sana anlatacaklarım var, bugün bana biraz zaman ayır” dedi. (...) Tatbikatın bitiminden sonra Kara Kuvvetleri Komutanı ile Harbiye Orduevi’ne gittik. Kara Kuvvetleri Komutanı anlatmaya başladı:</p>

    <p class="normalnesil">“Pazartesi günü alışılmış şekilde kendisine haftalık bilgi vermek üzere aradım. Sesi biraz tuhaftı ve buruktu. Ben anlamamazlıktan gelerek kendisine anlatmaya başladım. Bitirince o bu sefer konuşmaya başladı. Aramızda şöyle bir konuşma geçti:</p>

    <p class="normalnesil">- Cuma akşamı sizleri aradığımda hepinizi benden habersiz olarak senin orada toplanmış bir durumda buldum. Benden habersiz toplanmanıza da üzüldüm.</p>

    <p class="normalnesil">- Bizler muhtelif zamanlarda çay içmek sohbet etmek için toplanıyoruz. Bu ilk değil. Bugüne kadar kaç kere toplandık. Bu sefer de istek Özden’den geldi ve son gelişmeleri, Kıbrıs, AB gelişme raporunu hep beraber değerlendirelim istedi. Biz de bunun üstüne toplandık. Bunda ben bir yanlış taraf görmüyorum. Eğer size karşı bir hareket içinde olduğumuzu zannediyorsanız yanılıyorsunuz. Zira böyle bir iş herhalde resmi dairelerde olmaz. Onun için de endişenizi anlamadım.</p>

    <p class="normalnesil">- Yine de bana haber verseydiniz ben de gelirdim veya niye bu konuları benimle paylaşmıyorsunuz?</p>

    <p class="normalnesil">Bunları söylerken sesini yükseltmeye başladı. Benim huyumu çok iyi bildiği için ben de sesimi yükseltmeye başladım:</p>

    <p class="normalnesil">- O zaman size söyleyeceklerim var.. 312 kişi “Onbaşı bile olamayacakları general yapıyorlar” diye bir gazetede haber yayınlandığında mahkemeye veriyor ve siz buna katılmıyorsunuz. Herkes bize acaba Genelkurmay Başkanı AKP partisinden mi yoksa, TSK’dan değil mi diye soruyor. Cevap vermekte güçlük çekiyoruz. Neden bizimle beraber siz de mahkemeye vermediniz?</p>

    <p class="normalnesil">- Genelkurmay Başkanı’nın o kadar bir gizemi olsun. Ben sizlerin de yani kuvvet komutanlarının da vermesini tasvip etmedim. Bir gazetede küçücük bir köşede yer alan bir haber şimdi büyüdü, tasvip eden var etmeyen var.</p>

    <p class="normalnesil">- Bunu nasıl söylersiniz? Zaten halk üzerinde itibarımız gittikçe zayıflıyor. Siz kalkmış neler söylüyorsunuz. Bu yakıştırmayı TSK’da kim kabullenebilir ki? Sizin bizimle olmamanız bizleri çok üzdü. Diğer bir konu siz “sizlerle konuşmak istiyorum, benimle toplanın” diyorsunuz ama bugüne kadar hiçbir şeyi bizle paylaşmadınız. Biz yayınladığınız bildirileri gazetelerden öğrendik. Bizdeki intibaınız siz bizle bu konuları paylaşmak istemiyorsunuz, şeklindendir. Size söylemek istemezdim ama geçen yıl size en fazla desteği kim verdi. Şöyle bir düşünün.</p>

    <p class="normalnesil">- Tabii ki sen verdin ve sana çok müteşekkirim.</p>

    <p class="normalnesil">- O halde nasıl olur da böyle bir şeyi bizim hakkımızda düşünebilirsiniz.</p>

    <p class="normalnesil">Son sözleri söylememin gayesi geçen yıl eğer ben ona karşı Çetin Doğan ile birlikte olsaydım onu paramparça edeceklerdi. Ama ben öyle yapmadım. Konuşmamız bundan sonra tatsız bir şekilde sona erdi.</p>

    <p class="normalnesil">11 Kasım günü kendisi yurt dışına gitti. Ben de İlker’e gittim (2. Başkan). Yaptığımız özel çalışmanın ne olduğunu sordum. Bana:</p>

    <p class="normalnesil">- Biz de bir grup kurduk. Komutan sizinkileri okudu. Grup bizim ve sizin önerilerinizi birleştirerek bir öneri hazırlayacak ve bunu sizlere göndereceğiz. Sonra bu konuyu Askeri Şûra’ya getirerek tartışıp herkesin fikrini alacağız. Bilahare de sonucu Cumhurbaşkanı’na götüreceğiz, sonra da Başbakan’ı buraya davet ederek kendisi ile bu konuyu görüşeceğiz. Bizim planımız bu şekilde. Yani sonuçta bir nevi “Muhtıra” olacak.</p>

    <p class="normalnesil">- İlker sana ayrılırken söyledim. Şahsi menfaatlerin sakın ülke menfaatlerinin önüne geçmesin. Tekrar aynı şeyi söylüyorum. Yapmazsın ama yine de unutma.</p>

    <p class="normalnesil">Böylece Genelkurmay’ın planı ilk defa belli oluyordu. Bu plan üzerinde Kara Kuvvetleri Komutanı ile tartıştık. Zira bazı konuların açığa çıkması gerekiyordu. Onlar bize çalışma sonuçlarını verince bizim bu konu üzerinde çalışmamız ve konunun hafifletilmesini önlememiz gerekiyordu.</p>

    <p class="normalnesil">Diğer bir konu Şûra’da bu öneriler tartışılırken Başbakan olmamalıydı. Zira bu şekilde gidilirse olay normal bir Şûra tartışmasına dönecek, kendisi hiç konuşmayacak buna mukabil bizleri konuşturarak aynen Çetin Doğan’ın durumuna düşecektik. Buna engel olunmalıydı. Her kafadan bir ses çıkmasını önlemek için de Şûra öncesi bir toplantı yapılarak herkes aynı hizaya getirilmeliydi. Önceden nabız yoklandığı için hiçbir çatlak ses çıkacağını zannetmiyorduk. Hatta Kara Kuvvetleri Komutanı, Yaşar <span class="idebold">[Büyükanıt, o sırada 1. Ordu Komutanı -A. G.]</span> ile de görüşmüş. Ben de bu konuyu çok merak ediyordum. Zira Yaşar ileride G <span class="idebold">[Genelkurmay Başkanı -A. G.]</span> olabilecekti.</p>

    <p class="normalnesil">Ama o da kendinden beklendiği şekilde “Önümüzde iki seçenek var. Ya bu iktidara hiç sesimizi çıkarmayacağız. Ya da sopa zoru ile istediğimizi yaptıracağız” demiş. Kendisinden ben de bunu beklerdim. Ama gene de onun durumunu takdir edip mümkün olduğu kadar kendisini korumamız lazım. İlker için de aynı şeyi konuştuk. Her ikimiz(in) (ortak kanaati) İlker’in zafiyetinin olduğu ve şimdiden ikbal heyecanına düştüğü şeklinde oldu. Çok pasif davranıyor ve durumu idare etmeye çalışıyordu. Bence de Genelkurmay Başkanı Ağustos 2004’e kadar durumu idare edip Kara Kuvvetleri Komutanı ve JANGENK’in gitmesini bekleyecek ve ondan sonra da üzerimizde tam bir hakimiyet kurmaya çalışacaktı. Diğer üzerinde konuştuğumuz bir konu da eğer Başbakan kendisine söyleyeceklerimizi hiç nazarı itibara almazsa ne olacaktı? O zaman daha Şûra toplantısında bu iç işin de kararı alınmalıydı. Zira bundan sonraki Şûra toplantısı Ağustos 2004 ayındaydı.</p>

    <p class="normalnesil">Bu arada Kara Kuvvetleri Komutanı (ile aramızda şöyle bir konuşma geçti):</p>

    <p class="normalnesil">-Şener’in <span class="idebold">[Eruygur -A. G.]</span> bazı sivri fikirleri var. O bizden biraz farklı bu konulara yaklaşıyor. Ama onun fikirlerini benimsemek şimdilik mümkün değil. Çok dikkatli olmalıyız, gereksiz yere tırmandıracak hareketlerden kaçınmalı ama az derecede de reaksiyon göstermemeliyiz.</p>

    <p class="normalnesil">- Katılıyorum. Ben Jandarma Genel Komutanı Orgeneral Şener Eruygur’un fikirlerinin ne olduğunun başından beri farkındayım. Amacımız mümkün olduğu kadar beraberce hareket etmek. Bu nedenle ne yapıp edip Genelkurmay Başkanı’nı kendi yanımıza çekmeliyiz. Hatta bence bu hafta topluca ona gidelim ve açıklamada bulunalım. Yaptığımız her şeyin ona destek vermek için olduğunu ama kendisi bizimle beraber olmak istemezse bizim buna devam edeceğimizi ve bu olaylar aleyhimize işlemeye devam eder ve o bizden ayrılırsa o zaman da “Biz TSK’nın imajını koruyamadık, o nedenle hep beraber siz de dahil istifa ediyoruz” diyerek ayrılırız.</p>

    <p class="normalnesil">- Bu işleri bu yıl sizler ile konuşmak çok iyi, geçen yıl ben çok yalnızdım. Bülent <span class="idebold">[bir önceki Deniz Kuvvetleri Komutanı Bülent Alpkaya -A. G.]</span> kendisine gidip ben sizi destekliyorum onlar ile beraber değilim ve siz doğru yapıyorsunuz deyince biz Şener ile yalnız kaldık. Onlar Havacıyı <span class="idebold">[bir önceki Hava Kuvvetleri Komutanı Cumhur Asparuk -A. G.]</span> da yanlarına alarak bir grup oldular. Buna rağmen Çetin’e karşı ona elimden gelen desteği verdim. Ama Bülent bize bir yıl kaybettirdi. Onu biz terfi ettirdik ama ben o adamın böyle bir tip olduğunu tahmin etmiyordum.</p>

    <p class="normalnesil">- Tabii biliyorsunuz o bunları niye yaptı? Sadece üçüncü yıla uzamak istiyordu. Bunun için de Genelkurmay Başkanı’nın onayına ihtiyacı vardı. Bu yüzden ona yaranmak için ülke menfaatini ayakları altına aldı. Biz dışarıdan geçen yıl olayları böyle görüyorduk.</p>

    <p class="normalnesil">- Ben bunu altı ay önce fark ettim ve Genelkurmay Başkanı’na giderek ağırlığımı koydum. Bülent’i uzatmak gibi bir niyetiniz olduğunu seziyorum, böyle yaparsanız çok yanlış yaparsınız, üstelik ben bunu tasvip etmiyorum dedim. Ağırlığımı koyunca bana rağmen bunu yapamadı. Bu sene de ben artık gideceğim ama onun kendi adamlarını terfi ettirip istediği yerlere getirmesine engel olacağım.</p>

    <p class="normalnesil">- Bizden her türlü destek. Beraber listeleri yapalım. Biz Fırtına da dahil her türlü desteği verdik bile, dedim.</p>

    <p class="normalnesil">- Genelkurmay Başkanı’nın esasında başka amaçları var. Kendini TSK’ne yenilikler getirmek ve çağ açmak misyonuyla yükümlü sayıyor.</p>

    <p class="normalnesil">- Benim kanaatim de aynı. Kendisinin uygulamalarından anladığım kadarı ile TSK’ni MSB’ye bağlayacak ve kuvvet komutanlıklarını da kendisine danışman gibi yardımcı olarak alacak. Küçülecek ve tüm kuvvetlere emir veren bir komutan haline gelmek istiyor. Birçok şeyi birleştirmesi, bunun bazı ipuçları gibi geliyor. Kafasında müştereklik adı altında yatan bu fikirler olduğunu zannediyorum, dedim.</p>

    <p class="normalnesil">- Bana rağmen KK’ni küçültemez. Ama senin haklı olduğun değerlendirmeler var. Daha karargâha gelir gelmez adli müşavire Genelkurmay’ın MSB’na bağlanmasının hukuki ve fiili sonuçları ne olabilir diye bir inceleme yaptırdı.</p>

    <p class="normalnesil">Bu arada ben de ona Bülent Alpkaya ile ilgili mektup olayını anlattım. Ağzı açık kaldı. Eline sağlık çok iyi yapmışsın dedi. Devam ettim ve Bülent’in ne kadar korkak, saman altından su yürüten bir insan olduğunu kendisine söyledim.</p>

    <p class="normalnesil">- Ne yapalım onu da biz terfi ettirdik. Bilmeden onu Atilla’ya (Kıyat) tercih ettik. Onu uzatmaya kalktığı zaman kendisine bunun doğru olmadığını söyledim ve seninle onun mukayase dahi edilemeyeceğini, MGK’da bir kelime dahi olumlu katkıda bulunmadığını, kültürsüz, mantıksız bir adam olduğunu söyledim.</p>

    <h2 class="h2baslik1" id="calibre_toc_131">19 Kasım 2003</h2>

    <p class="normalnesililk">Öğleden sonra 14:00’de Genelkurmay Başkanı başkanlığında toplanarak MGK’da konuşulacak konuları gözden geçirdik. Genelkurmay Başkanı kendine bazı konuşmalar hazırlamış. Bizi dinlemedi bile, söylediklerimizi de kaale bile almadı. Bilhassa KKK ne derse hep ters yanıt verdi. Anlaşılmaz bir tutum içerisinde. Konuşmalarında hep hükümeti savunuyor ve sizin doğru dediğiniz her konunun tersini ileri sürüyor. Eğer bir sivri konu olursa ve savunamayacak durumda ise “Bunu sen söyle” diyor.</p>

    <p class="normalnesililk">Buradan çıktıktan sonra JANGENK bizi davet etti ve onun odasına gittik. İbrahim yurt dışında olduğu için toplantıda yoktu. Durumu değerlendirdik. Aynı mevzuları tekrar konuştuk ve MGK’da hiç konuşmama kararı aldık. Bu arada JANGENK bize yine bir sürü irtica ile ilgili resim ve takip neticesi yapılan tespitler ihtiva eden yazılar dağıttı. Eylül başından beri biriken miktar inanılmaz hacimde. Hâlâ irtica yaygın değildir diyebilmek için insanın aklında başka fikirler olması lazım.</p>

    <h2 class="h2baslik1" id="calibre_toc_132">20 Kasım 2003</h2>

    <p class="normalnesililk">Karargaha döndüğümde Kocaeli Üniversitesi Rektörü’nü beni bekler buldum. 5 Aralık günü YÖK Başkanı seçimi yapılacak. Bu nedenle “acaba ben de aday olsam mı?” diye gelmişti. Kendisine diğer komutanlar ile bu konuyu konuştuğumu ve bu aşamada yeterli desteği almayacağı için aday olmamasını telkin ettim ama bu arada bir gelişme olursa bayram haftası içinde kendisini arayacağımı söyledim.</p>

    <h2 class="h2baslik1" id="calibre_toc_133">21 Kasım 2003</h2>

    <p class="normalnesililk">Yavuz Kayral’ı mahsus davet ettim, zira bundan önceki gelişinde DYP’nin her zaman emrimize hazır olduğunu söylemişti. Ben de bundan önceki gün topluca aldığımız karar gereğince kendisine DYP’nin seçimlerden önce bir miting tertipleyerek Kıbrıs konusunu desteklemesini istedim. “Peki” dedi ve gitti.</p>

    <h2 class="h2baslik1" id="calibre_toc_134">22 Kasım 2003</h2>

    <p class="normalnesililk">KKK’lığında toplandık. Ne yapacağımızın programını yaptık. 1 Aralık günü bizlere yani kuvvet komutanlarına bir takdim yapılacak. Bu takdimi müteakip 3 Kasım günü Şûra üyelerine bir takdim yapılacak ve sonra konu Başbakan’a ve Cumhurbaşkanı’na iletilecek. Şûra toplantısında amacımız Ağustos 2004 ayına kadar olacak sürede bu hükümet bildiğini okumaya devam ederse komuta heyetinin, halkın da duyacağı bir muhtıra vermesi şeklinde bir yetki almak. Akşam Kara Kuvvetleri Komutanı’nın verdiği akşam yemeğine katıldık. Öğlen yaptığımız toplantıda artık hepimiz bu işin bu Genelkurmay Başkanı ile gitmeyeceğini, bu adamın kendi menfaatlerini ülke yararı önünde tuttuğunu, korkak ve hükümete yaranma peşinde olduğuna dair fikir birliğine vardık. Bizi takip ettirdiğini de zannediyoruz.</p>

    <h2 class="h2baslik1" id="calibre_toc_135">24-30 Kasım 2003</h2>

    <p class="normalnesililk">Yavuz Kayral aradı ve DYP’nin Kıbrıs seçimlerinden bir hafta önce Mersin’de bir miting yapacağını söyledi. Bekleyip göreceğiz.</p>

    <p class="indentmetinilk"><span class="idebold">[9 Aralık 2003 tarihli şu gazete haberi, 14 Aralık’taki Kıbrıs seçimlerinden iki gün önce DYP’nin Mersin’de düzenlediği mitingin o “beklenen” miting olma ihtimalinin çok güçlü olduğunu gösteriyor:</span></p>

    <p class="indentmetin"><span class="idebold">“Doğru Yol Partisi (DYP), KKTC’de 14 Aralık’ta yapılacak parlamento seçimleri öncesinde Cumhurbaşkanı Rauf Denktaş’a destek için İçel’in Erdemli ilçesinde ‘Mukavemet Yaşıyor’ adıyla bir miting düzenleyecek.</span></p>

    <p class="indentmetinson"><span class="idebold">“14 Aralık 2003 tarihinde KKTC’de yapılacak parlamento seçimleri öncesinde, DYP Genel Başkanı Mehmet Ağar, Cumhurbaşkanı Rauf Denktaş’a mitingle destek verecek. Ağar, 12 Aralık Cuma günü saat 13.00’te, Türkiye’nin KKTC’ye en yakın noktası olan Mersin’in Erdemli ilçesinde ‘Mukavemet Yaşıyor’ adı altında bir miting düzenleyecek. Mitinge ‘Mukavemet Yaşıyor’ adının verilmesinde, Türkiye’nin Ada’ya müdahalesi öncesinde Türkler’in Rumlara karşı oluşturduğu Mukavemet Teşkilatı’dan esinlenildiğini bildirildi.”]</span></p>

    <h2 class="h2baslik1" id="calibre_toc_136">1 Aralık 2003</h2>

    <p class="normalnesililk">Bugün öğleden sonra Genelkurmay Başkanı bize verdiğimiz özel çalışmaya cevap olarak bir takdim yapacaklardı. Öğleden sonra Genkur’a gittik ve takdimi dinledik. Takdim benim tahminimden daha detaylı hazırlanmıştı. Önemli konular vardı. Biz komutanlar olarak taviz vermez bir tutum içerisine girecektik. Takdimi durdurarak sorular ile açtık. Aklımızda hep uyutuluyor muyduk endişesi vardı. 2. Başkan <span class="idebold">[Genelkurmay İkinci Başkanı Orgeneral İlker Başbuğ -A. G.]</span> güvenilecek bir general değildi. Kendi yararını ülke yararı üzerinde tutuyordu. Ve bize kesin cevaplar vermiyordu. Genelkurmay Başkanı dahil hepimiz bu hükümetin esas amacının dini bir devlet esası getirmek olduğunda hemfikir olmuş ve bugüne kadar olan eylemlerinin anayasaya aykırı ve hatta onu değiştirmek üzere planlandığını ama görünürde demokrasinin verdiği özgürlüklerden faydalandığını tesbit ettik.</p>

    <p class="normalnesililk">Bu arada ılımlı İslam konusu ortaya atıldı. Ben bu konuya, ılımlı İslam’ın ABD’nin bir aldatmacası olduğunu, böyle bir konunun mevzubahis dahi olamayacağını, senelerce Suudi Arabistan gibi bir totaliter rejimi desteklemiş olan ABD’nin bugün böyle bir söylem yararına geldiği için desteklediğini, ama kesin olarak ABD’nin bu hükümeti desteklediğini ve ABD tarafından aldatıldığımızı söyledim. Arkamdan Kara Kuvvetleri Komutanı söz aldı ve o da “Bizim anayasamızda devlet şeklimizin cumhuriyet olduğun yazılı, biz halkının çoğu Müslüman olan bir cumhuriyetiz, onun için ABD tezleri kabul edilemez” dedi. Devam ettik. Göndermeler hep “<span class="idebold">After Cihad</span>” ve “<span class="idebold">Muhafazakar Demokrasi</span>” isimli kitaplaraydı.</p>

    <p class="normalnesil">Bir ara laiklik tanımı üzerinde tartıştık. AKP ile bizim laiklik anlayışımızda fark vardı. Ve bütün uyutmaca da buradan kaynaklanıyordu. Son olarak hepimize söz verdi. Kara Kuvvetleri Komutanı, “Ben çok rahatsızım ve devlet elden gidiyor. Bir an önce bir sıkıyönetim içerisine girilmeli” dedi.</p>

    <p class="normalnesil">Bana söz verdiğinde “Mademki hepimiz bu hükümetin anayasaya aykırı hareket ettiğine eminiz, o halde 35. madde gereğince Anayasa’yı da korumak bizim görevimizdir. Eğer bir eylem planı yapılacaksa bu planın ne maksatla yapıldığının bilinmesi lazım. Bu nedenle burada bir karar vermemiz gerekiyor” dedim. Genelkurmay Başkanı bana dönerek “Her ikiniz de açıkça konuşmadınız ama söylemek istediğiniz şey olamaz ve bize çok zemin kaybettirir. Yapacağımız başka şeyler var” dedi. Ben de “Doğru söylüyorsunuz, o telaffuz etmek istediğimiz şeyden başka da şeyler olabilir. Mesela bu hükümete bir alternatif yaratmak gibi. Ama onun bile kararının verilmesi gerekir ki eylem planı ona göre hazırlansın.”</p>

    <p class="normalnesil">Bu önerimi kabul etmedi. O zaman boşuna akıntıya kürek çektiğimizi anladım. Niyetleri galiba bize bir şeyler yapıyor gözüküp bizleri oyalamaktı. Benden sonra Org. Şener ve Fırtına konuştular ve aynı ifadeleri kullandılar. Kararlılık göstermiştik. Genelkurmay Başkanı’nın rahatsız olduğunu yüzünden okuyorduk. Bize yapılan takdimin sadece durum tespitini Cumhurbaşkanı ve Başbakan Recep Tayyip Erdoğan’a takdim edeceklerini açıkladılar. Benim kanaatim yine de bu toplantı yerinde mesaj vermişti.</p>

    <p class="normalnesil">Kimse Genelkurmay Başkanı’ndan bir kalkışma talebinde bulunmadı ama herkes(in) işin gittiği yere kadar gitmeye kararlı olduğunu (o da) gördü. Bundan sonra bizlere yaklaşımlarının daha değişik olacağını tahmin ediyorum.</p>

    <h2 class="h2baslik1" id="calibre_toc_137">2 Aralık 2003</h2>

    <p class="normalnesililk">Sabahleyin gördüğüm bütün komutanlar geceyi uykusuz geçirmişlerdi. Kara Kuvvetleri Komutanı, “Biz aldatıldık. <span class="idebold">‘</span><span class="ideitalik">After Cihad</span>’ dediler, ‘<span class="ideitalik">Muhafazakâr Demokrasi</span>’ dediler, bizi uyuttular” diyordu. Fırtına, “Ben ne olduğumuzu anlayamadım” (diyor), JANGENK ise aynı Kara Kuvvetleri Komutanı gibi düşünüyor ve aynı düşünceleri söylüyordu. Törenden sonra kısaca bir araya gelerek esas olarak yarın yapılacak toplantıda ordu komutanlarını daha çok konuşturmaya karar verdik.</p>

    <h2 class="h2baslik1" id="calibre_toc_138">3 Aralık 2003</h2>

    <p class="normalnesililk">Genkur. Bşk.lığında YAŞ (Yüksek Askeri Şura) Hazırlık Toplantısı (...)</p>

    <p class="normalnesililk">Önce Genelkurmay bize pazartesi günü yaptıkları takdimin aynısını yaptılar ve Genelkurmay Başkanı sonra en kıdemsizden başlamak üzere tüm katılanlara söz verdi. Söz alanların ifade ettikleri konular sırası ile ve özet olarak aşağıdadır.</p>

    <p class="normalnesil"><span class="idebold">Faruk Cömert:</span> AKP yerel seçimleri kazanırsa amacına ulaşabilmek için batıya daha fazla taviz verebilir, dolayısı ile haklarımızı da kaybedebiliriz.</p>

    <p class="normalnesil"><span class="idebold">Yener Karahanoğlu:</span> Pozitif eylem için neredeyiz? Acaba geç mi kalıyoruz? İcraatlarının izlenerek sonuçlarına göre karar vereceksek, geç kalabiliriz. Onlar nasıl tam demokrasiyi kullanıyorlarsa biz de onlara tam demokrasi ile mukabele etmeliyiz. Yani azınlık olarak çoğunluğa hükmedemeyeceklerini anlatmalıyız.</p>

    <p class="normalnesil"><span class="idebold">Orhan Yöney:</span> AKP’nin iktidar olmasına rağmen muktedir olamadığı halka gösterilmelidir. Bu yönde eylemler yapılmalıdır. Zaman geçtikçe karşımızdaki kitle büyümektedir. Bunlar kadrolaştıkça genişliyorlar. Dolayısı ile zaman lehimize çalışmıyor. Bu nedenle ileride bir eylem yapmaya gidersek, alacağımız tedbirler çok sancılı olabilir. Eylemlerimiz Aralık 2004 dönemine kalmamalıdır. O tarihlerde AB, AKP’nin isteklerini yapacak, bu ise bizim aleyhimize olacaktır. Bu nedenle eskalasyonu hızlandırmalıyız. Halka bazı şeyleri açıkça anlatmalıyız. Yazarlar ve önemli kişiler ile temasa geçerek “Eğer demokrasiyi korumak istiyorsanız biz sizinleyiz” diye mesaj vermemiz lazım. Yargı bitmiştir. Yargıdan medet ummamalıyız. Ama yargıyı eski rayına oturtmak için destek vermeliyiz. Doğal müttefiklerimiz, üniversiteler ve sendikalardır. Bu kurumlar bizlerden işaret beklemektedirler. Halktan uzaklaşmışız, halka daha çok yaklaşmalı ve şeffaf olmalıyız. AKP’nin hassas taraflarından biri de milletvekili dokunulmazlığıdır. Bu konuyu işlememiz gereklidir. Siyasete bulaşmayacak şekilde derneklere üye olalım. Böylelikle kendimizi daha iyi tanıtır ve fikirlerimizi etrafa daha iyi yayabiliriz. Muhalefet partisinin üzerine daha çok gitmeliyiz. Bir gün müdahale etmek zorunda kalırsak siz de hesap vereceksiniz, mesajını onlara verelim. Bizi hafife alıyorlar.</p>

    <p class="normalnesil"><span class="idebold">Şükrü Sarıışık:</span> Bizim çok fazla zamanımız kalmadı. Onların icraatlarının demokrasi ile önlenmesi mümkün değil. Alternatif lazım. Kamuoyunun bizden beklentisi var. Çoğunluğun hakkını gaspediyorlar. Erbakan kararı onları rahatlatmıştır. (Bugün Yargıtay Erbakan’ın sahtecilikten verilmiş olan iki buçuk yıla yakın hapis cezasını onadı.)</p>

    <p class="normalnesil"><span class="idebold">Fethi Tuncel:</span> Takdimde belirtilen hassas taraflarından hiçbirini istismar edemeyiz. Alternatif olarak karşılarına bir siyasi alternatif çıkaramayız. Basının desteğini alamayız.</p>

    <p class="normalnesil"><span class="idebold">Fevzi Türkeri:</span> Devletin bütünlüğü tehlikededir. Bu takdimi seçimden sonra Başbakan’a anlatmanın bir yararı yok. Doğu ve Güneydoğu Anadolu’da bölücülük hız kazanmıştır. Ülkemiz süratle bölünmeye gitmektedir. Şimdiden tedbir alınmalıdır. Basın, TÜSİAD, sermaye sahiplerini toplayıp bu iktidarın yaptıklarını anlatalım. Onları tarafımıza çekmeye çalışalım. Eylem planında çok zorluklar ile karşılaşacağız. Toplum iktidarın yaptıklarına pembe gözlükler ile bakmaktadır. Yerel seçimlerden önce Başbakan’a bu işlerin böyle gitmeyeceğini anlatalım.</p>

    <p class="normalnesil"><span class="idebold">2. Başkan:</span> Tablo kötü ama umutsuz olmaya gerek yok. Mart ayındaki seçimler önemli. Stratejimizin büyük kısmı yerel seçimlerden önce yapılmalı. Aksi halde işimiz zorlaşacaktır. Eylem planımızın tek zorluğu acaba toplum bu konuyu ne kadar biliyor? En önemli nokta bu. Acaba ne kadar insan bu durumun bu kadar vahim olduğunun farkında? Durum tespitini kamuoyuna yansıtmalıyız. Halkın desteğini almaksızın bir eylem planı yapmak önemli değil. (Soru: Durum tespitini kamuoyuna nasıl yansıtacağız.) Çeşitli kişiler ile görüşüyoruz. Ama adamlarımızı iyi seçmeliyiz. 28 Şubat konjonktürü farklıydı. Halk daha hazır değil.</p>

    <p class="normalnesil"><span class="idebold">Oktar Ataman:</span> Kötü bir tablo, bedbin olmamak lazım. Doğu ve Güneydoğu Anadolu’da bölücülük ve irtica iç içe beraberce hareket ediyorlar. Hızla bölünme noktasına gidiyoruz. Bu iktidar güvenliğimize ve anayasamıza bir tehdittir. Bertaraf etmek için her şey yapılmaktadır.</p>

    <p class="normalnesil">Kamuoyunun kazanılması gerekir. Medya patronları önemli. Bu kişiler birebir konuşularak tarafımıza kazanılmalıdırlar. Eylem planını süratle geliştirerek icraata koymalıyız.</p>

    <p class="normalnesil"><span class="idebold">Hurşit Tolon:</span> Bu iktidar ne olduğunu ortaya koydu. Ancak takiyyeye başvuruyor. Arkasında ABD, AB var. Bunlar Ortadoğu’yu 1915’te yaptıkları gibi şekillendirmek istiyorlar. Bu hükümetten öncelikli tehdit bölücülük, sonra irticadır. İrtica bunların devlet yapısı içerisindeki kinin ifadesidir. Seçimden önce ikaz etmezsek önümüze aşamayacağımız bir engel çıkacaktır. Halk bize sırtını çevirmez. Bu hükümet ulusal onurumuz ile oynamaktadır. Onur kırıcı bir durumdayız. Üniter yapımıza zarar verilmektedir. Bu iktidarın alternatifi var mı? Şu anda yok gibi görünüyor. Muhalefete bu konu anlatılmalıdır. Dünya kamuoyuna açıklanan konular onurumuzu kırmaktadır. (Pek çok örnek verebiliriz. Bir örnek dil konusunda yaşananlardır.) Uyum paketi altında hazırlananlar sadece bölünmemizi kolaylaştıracaktır.</p>

    <p class="normalnesil"><span class="idebold">Şener Eruygur:</span> Söylenecekler söylendi. Sadece bir-iki konu ilave etmek istiyorum. Her şey elden gidiyor. Örneğin, Emniyet teşkilatı Jandarma ile yarışıyor ve onu kötüleyerek yükselmeye çalışıyor. Ayrıca WEB sayfası açmışlar ve Başbakan’ı destekliyorlar.</p>

    <p class="normalnesil"><span class="idebold">Yaşar Büyükanıt:</span> Ortaya konan stratejinin bazı gerekli parametrelerin ilavesi ile gözden geçirilmesi uygundur. Vahim bir tablo. Jeopolitik açıdan ABD ve AB ülkemize Ortadoğu’da yeni bir rol biçmeye çalışmaktadır. Yeni model bir Türkiye yaratmaya çalışmaktadırlar. Başbakan Recep Tayyip Erdoğan, ABD’ye gittiğinde Fetullah Gülen ile buluştular. Ak ismi bilinerek ve kasıtlı olarak Bediüzzaman’ın yazılarından alınmıştır. ABD, AB ve Türkiye’yi manipüle etmektedir. Direnmenin başladığı yerde ekonomi bir silah olarak kullanılmaktadır. Pozitif davranmalıyız. Acaba zamanı mı geçti? Bence geçti. Dead line seçimlerdir. Eylem planında tedbirleri sıralamak kolay ama uygulanabilir olmalıdırlar. Kamuoyu desteği için en önemli kaldıraç basın yayındır. Bunu kullanmalıyız.</p>

    <p class="normalnesil"><span class="idebold">İbrahim Fırtına:</span> Eylem planının amacı anayasayı korumaktır. Takdimde TSK’nın eylem planını tek başına yapamayacağını belirtmek bir zafiyettir. Bu cümleler kayıtlardan çıkarılmalıdır. Cumhurbaşkanı ile müşterek hareket şart. Parlamento Cumhurbaşkanı tarafından feshedilmelidir. Yeniden anayasa yapılmalı ve bu anayasaya kendini koruyacak her türlü imkan konulmalıdır. Bu hükümetle olmaz. Hukuki şartlar müsaittir. Gereken yapılmalıdır. Cumhurbaşkanı’nın yetkileri vardır.</p>

    <p class="normalnesil"><span class="idebold">Özden Örnek:</span> Takdimde yapılan durum tespiti dışında ben de bir durum tespiti yaptım. Burada bulunan herkes aynı fikirde. Bu bence en önemli konuydu. TSK zaman ile zemin kaybetmektedir.</p>

    <p class="normalnesil">Bu ifadeyi halk desteği anlamında söylüyorum. İkinci tezkereden sonra ve bilhassa Ağustos 2004 ayındaki MGK yasasının çıkmasından sonra halkın TSK’ne karşı olan inancı zayıflamıştır. Ilımlı İslam diye bir şey Türkiye için mevzubahis değildir. Biz halkının çoğunluğu Müslüman olan bir toplumuz ve idare tarzımız da cumhuriyettir. Sakınmamız gereken en önemli konu bundan sonra aleyhimizde “dinsizler” propagandasının yapılmasıdır. Böyle bir tutum ile karşılaşırsak süratle ve kararlı bir şekilde cevap vermeliyiz. Eğer elimizde NATO tatbikatlarında olduğu gibi ikaz indikatörlerini gösteren bir ışık levhamız olsaydı şimdi hepsi kırmızı olacaktı. Askerin söylediği yapılır ama bunun nedeni vardır. Zira askerin elinde silahı vardır ve bu silah askere bazı manevra yetenekleri verir. Silahımız bizim caydırıcılığımızdır. Bu nedenle “ben silahımı kullanmayacağım” diye açıklamalar yapmamalıyız. AKP’nin attığı her adıma aynı şiddette ama çok kararlı olarak cevap vermeliyiz. Ben bunların bölüneceğine inanmıyorum ve bundan sonraki seçimi de kazanacaklardır. O zaman geç olacaktır. Bölücülük ve bugünkü vahameti, bu durum tespitinde bütün şiddeti ile vurgulanmalıdır.</p>

    <p class="normalnesil"><span class="idebold">Aytaç Yalman:</span> Söylenecekler söylendi. Kendimi suçlu hissediyorum (Genelkurmay Başkanı bu söz üzerine “neden kendini yalnız sorumlu hissediyorsun?” diye sordu). Yalnız kendim değil, siz de benim kadar sorumlusunuz. Buradaki diğer arkadaşların sorumluluğu bizden sonra gelir. Zamanı boşuna geçirdik. Benim önerim hemen ve gecikmesiz eylem planına başlamak. Seçimden önce muhtıra vermeliyiz.</p>

    <p class="normalnesil"><span class="idebold">Genelkurmay Başkanı:</span> Teşekkür ederim, herkesin aynı fikirde olması güzel. Ben yüzde sekseni ile aynı fikirdeyim. Ama katılmadığım noktalar var. Açık konuştuğunuz için hepinize teşekkür ederim. Muhtıra vermeye niyetim yok. Bu hükümet gitmelidir. Demokratik yollardan bu işi halledeceğiz. Yapabileceğimiz bir çok şeyin olduğuna da inanıyorum.</p>

    <p class="normalnesil">Bu toplantı bence tarihi bir toplantıydı. Bir yıldır ilk defa yapılıyordu. Genelkurmay Başkanı’na onunla aynı fikirde olmadığımız mesajı verildi. O da kendinin yalnız kaldığını anladı. Görüntüye rağmen direnmekte devam ediyor. Ama artık çok geç. Zira yasal olarak böyle bir toplantı yapmakla kendisi de geri dönemeyecek bir yola girdi.</p>

    <h2 class="h2baslik1" id="calibre_toc_139">5 Aralık 2003</h2>

    <p class="normalnesililk">Akşam üstü <span class="ideitalik">Cumhuriyet</span> gazetesinden Balbay <span class="idebold">[Ankara Temsilcisi Mustafa Balbay -A. G.]</span> aradı. “Başbakan’a zor anlar yaşatmışsınız doğru mu?” dedi. Ben de “hayır” dedim. <span class="idebold">[Balbay, Askeri Şûra’daki tartışmalara gönderme yapıyor -A. G.]</span></p>

    <h2 class="h2baslik1" id="calibre_toc_140">6 Aralık 2003</h2>

    <p class="normalnesililk">Jandarma Genel Komutanı Orgeneral Şener Eruygur’un isteği üzerine Jandarma sosyal tesislerine gittik. Kara Kuvvetleri Komutanı ve JANGENK çarşamba günkü toplantıdan sonra çok rahatsız olmuşlar ve bu arada Kuran kursları ile ilgili yönetmelik düzeltmesi yayınlanınca hepimiz de rahatsız olduk. Bilhassa bu hafta bütçe komisyonunda <span class="idebold">[TBMM Plan-Bütçe Komisyonu -A. G.]</span> bir AKP milletvekili tekkelerin açılmasını isteyince hepimiz çok rahatsız olduk. Toplandık.</p>

    <p class="normalnesililk">AY: <span class="idebold">[Aytaç Yalman -A. G.]</span> Ben bu işten çok rahatsız oldum ve kendime göre şöyle bir plan yaptım. Aralık ayında bunların, Cumhurbaşkanı’nın Başbakan Recep Tayip Erdoğan ile görüşmelerini bekleyip eğer Ocak ayı içinde bir hareket olmazsa istifa edeceğim. Hepimiz buna itiraz ettik.</p>

    <p class="normalnesil">ŞE: <span class="idebold">[Şener Eruygur -A. G.]</span> Buna gerek yok. Kabul etmiyoruz. Daha yapacağımız çok şey var.</p>

    <p class="normalnesil">AY’ın bazı rahatsızlıkları vardı. Kendini rahatlatmadan takıntıdan kurtulamayacaktı. Bu nedenle de pazar günü tüm or’ları kahvaltıya davet etmişti. Buna neden or’lardan birinin vermiş olduğu bir cevaptı. Hepimiz AY’ın istifa etmesini kabul etmedik. Ve kendimize göre bir eylem planı yapmaya karar verdik.</p>

    <p class="normalnesil">- Önce basını ele geçirmeye çalışacaktık. Bu nedenle ben MÖ’ı davet edecektim.</p>

    <p class="normalnesil">- Sonra rektörler ile temas edip öğrencileri sokağa dökecektik.</p>

    <p class="normalnesil">- Sendikalar ile aynı şekilde hareket edecektik.</p>

    <p class="normalnesil">- Sokaklara afiş astıracaktık.</p>

    <p class="normalnesil">- Dernekler ile temas edip onları da hükümet aleyhine teşvik edecektik.</p>

    <p class="normalnesil">- Bütün bu olayları yurt çapında yapacaktık.</p>

    <p class="normalnesil">Yukarıdakiler SARIKIZ olarak anılacaktı. Ayrıca bana ALABANDA isimli bir proje verdiler. Ben de onun hazırlığını yapacaktım.</p>

    <h2 class="h2baslik1" id="calibre_toc_141">7 Aralık 2003</h2>

    <p class="normalnesililk">Aziz <span class="idebold">[Fenerbahçe Kulübü Başkanı Aziz Yıldırım -A. G.]</span> ve Yıldız geldiler. Aziz’in ifadesine göre Rusya Federasyonu Başkanı Vladimir Putin, Başbakan Recep Tayyip Erdoğan ile özel olarak görüşmek istiyor. Resmi olmayan bir şekilde İstanbul’a gelip Aziz’in evinde görüşmek istediğini belirtmişler. Kendisine gelen ve bu haberi veren kişinin çok güvenilir bir kişi olduğunu söyledi. Aziz’in Putin ile temasta olduğunu biliyorum. Aynı şekilde diğer Ruslar ile de temasları var. Ruslar, Aziz ne isterse verecek durumdalar ve ona çok güveniyorlar. Bize S-300 satmak ve hatta üretmek istiyorlar.</p>

    <h2 class="h2baslik1" id="calibre_toc_142">8 Aralık 2003</h2>

    <p class="normalnesililk">(E) Org. Atilla Ateş ve (E) Org. Fikret Boztepe’nin ziyareti... Cenazeden zorlukla karargâha koşarak ziyaretçilerime yetiştim. Ateş Paşa beni çok sevdiği için özellikle bana gelmiş. Hemen “neler oluyor” diye sordu. Kendisine kısaca anlattım. Çok moral bozukluğu içersindeydi. Fikret Paşa da aynı şekilde düşünüyordu. Bana söyledikleri, “Aman dikkatli olun ve devamlı bu adamları takip edin ve kararlı davranın...” Anladığım kadarı ile Genelkurmay Başkanı ile aralarında bir soğukluk var.</p>

    <p class="normalnesililk">(...)</p>

    <p class="normalnesil">Taylan Bilgel ile Aydın Doğan için konuştum ve kendisine “Bizim artık medyadan desteğe ihtiyacımız var. Hep bize, size güveniyoruz, diyorsunuz ama medya bize gerekli desteği vermiyor. Olayları hükümete karşı kullanmaları lazım. Teslimiyet bizi de iş yapamaz duruma sokar. Medya halkı uyandırmak zorundadır. Aksi halde desteğimizi kaybederiz. Halk neler döndüğünü öğrenmelidir. Bu da ancak en etkili olarak medya kanalı ile olacaktır” dedim. Aydın Bey’e ileteceğini ve hatta gerekirse kendisi ile beraber yemek yememizi tavsiye etti.</p>

    <h2 class="h2baslik1" id="calibre_toc_143">9 Aralık 2003</h2>

    <p class="normalnesililk">Sergide MÖ ile görüştüm ve kendisine artık basının desteğine ihtiyacımız olduğunu söyledim. Kendisi her türlü yardımı yapacağına söz verdi. Bu arada Kuran kursları hakkındaki yönetmelik değişikliklerini konuştuk. Zapsu’ya, “İntihar ettiniz, neden böyle aptal işler yapıyorsunuz?” demiş. Zapsu hemen yönetmeliği iptal ettireceğini söylemiş. Bu arada Orhan Paşa ile de görüştüm ve kendisine Aydın Doğan’ın çok dikkatli olmasını, onun kuyusunu kazmakta olduklarını, bizimle beraber olmasını ve halkı aydınlatacak yayınlar yapmalarını söyledim. Bu arada Aydın Beyi eve yemeğe davet edeceğimi de anlattım.</p>

    <h2 class="h2baslik1" id="calibre_toc_144">11 Aralık 2003</h2>

    <p class="normalnesililk">Rahmi Bey bana nezaket ziyaretine geldi. Konuşmamız sırasında ben de ona bugün içinde bulunduğumuz durumu anlattım. Hükümetin tutumu Kıbrıs meselesi ve nereye gittiği gibi konularda. Kendisine “Hepimiz aynı gemideyiz. Batarsak hep beraber batacağız. Bunu kimse unutmamalı. Hükümet de unutmamalı, bizler de, iş adamları da. Onun için esas desteğimiz olan halkı aydınlatacak şekilde, halkın gerçekleri görebileceği şekilde hareket etmeliyiz” dedim. Pek hoşlarına gitmedi ama gerçek bu. Bana, “Durum kötüye gidiyor ama hâlâ daha o kadar kötü değil” dedi. Ben de “Sıfırdan yüze kadar bir skalada nerede olduğumuzu değerlendiriyorsunuz?” dedim. Bana, 35-40, diye cevap verdiler. Ben de bunun üzerine “Belki 95’e yakınız” dedim. Hayret ettiler. Adamların tuzu kuru. Onlara göre ekonomi düzelmekte. Ama bunun sadece büyük şirketler için olduğunu görmüyorlar. Zavallı halk hâlâ çekiyor. Halk yokluk içinde ne yapacağını bilmiyor. Enflasyon düşüyor. Zira halkın harcayacağı parası yok. Bunları onlara hep anlattım.</p>

    <h2 class="h2baslik1" id="calibre_toc_145">12 Aralık 2003</h2>

    <p class="normalnesililk">Emekli Tuğgeneral Omay’ı uzun senelerdir tanıyorum. Emekli olduktan sonra TÜBİTAK’a girmiş ve şu anda da önemli bir mevkide... Genelkurmay Başkanlığı uzun senelerdir kripto yapımı için TÜBİTAK Kriptoloji Enstitüsü ile beraber çalışıyor ve ulusal kripto sistemlerimizi burada yaptırıyor. Omay’ın anlattığına göre bu enstitünün başkanı Önder Yetiş ve karısı Nüket Yetiş Fethullahçılar. (...) Nüket Yetiş’in ne kadar hırslı olduğunu biliyorum. Ayrıca Önder Yetiş hakkında da bazı ihbarlar duymuştum. Fethullahçılığının dışında bir Rum ile olan ilişkisi de var. Telefon kriptolarımız bile burada yapıldığına göre artık ne kadar güvenilir olduğumuz şüphelidir. Omay Paşa bu konuyu Genelkurmay Başkanı’na rapor etmesine rağmen bir hareket veya bir tedbir alınmadığını söyledi. Ne kadar vahim.</p>

    <p class="normalnesil">(...)</p>

    <p class="normalnesil">Akşam grubumuz ile biraraya geldik ve son bir haftadır olan gelişmeleri gözden geçirdik. AY bugün Genelkurmay Başkanı ile görüşmüş ve mesleki konulardan sonra ulusal konuları konuşmuşlar. AY’ın söyledikleri özetle:</p>

    <p class="normalnesil">1. Rahat olun. Bizler gayet iyi anlaşıyoruz ve bir bütünüz. Sizin de bize katılmanız lazım. Geçen seneyi hatırlarsanız ne kadar iyi bir konumda olduğumuzu anlarsınız. Bu akşam yemek yiyeceğiz isterseniz gelin siz de bizimle beraber olun. Bizler arada bir toplanıp ulusal meseleleri tartışmakta yarar görüyoruz.</p>

    <p class="normalnesil">2. Bu adamların yaptıkları artık tartışılmaz bir şekilde meydanda.</p>

    <p class="normalnesil">3. Ordu komutanlarının tepkisini gördünüz. Herkes daha fazla etkin olmamızı istiyor.</p>

    <p class="normalnesil">4. Gerekirse bunlara seçimlerden önce bir muhtıra verelim.</p>

    <p class="normalnesil">(...)</p>

    <p class="normalnesil">Sonra hepimiz SARIKIZ kapsamında yaptıklarımızı anlattık. Ben de İstanbul’da MÖ ile yaptığım konuşmayı ve gazetecilerin bu konuya ne kadar önem vermeleri gerektiği konusunda kendisine verdiğim mesajı, Rahmi Koç ile olan görüşmemizin özetini, Orhan Karabulut’a AD (Aydın Doğan) ile olan görüşmemizi anlattım ve 18 Aralık günü MÖ ile görüşme yapmaya karar verdik.</p>

    <p class="normalnesil">AY ise ekonomik yönden bir değerlendirme yapmak üzere AKÇAKOCA (eski BDDK Başkanı) ile temasa geçmiş. Onun kanalından bir değerlendirme raporu hazırlattırıyor.</p>

    <h2 class="h2baslik1" id="calibre_toc_146">18 Aralık 2003</h2>

    <p class="normalnesililk">Akşam yemeğe Mustafa Özkan ve eşi ile Kara Kuvvetleri Komutanı ve HVKK geldiler. MÖ bize gelmeden önce Süleyman Demirel’e uğramış ve bize ondan bazı mesajlar getirmişti. MÖ ile konuştuğumuz konuların özeti şöyleydi.</p>

    <p class="normalnesililk">Durum dışarıdan nasıl görünüyordu? SD ülkenin süratle bir felakete doğru gittiğini ve askerin yalnız kaldığını, hemen tedbir alınması gerektiğini söylemiş. “Askerler tezkerede hata yaptılar ve 50 yıllık dostumuz ABD’yi reddettiler. Dolayısıyla bugüne kadar arkalarında olan Pentagon desteğini kaybettiler. Tersine, bu adamlar ABD ve AB’yi arkalarına alarak istediklerini yapmaya başladılar. Üniversiteler, basın ve halk desteği olmadan asker bir şey yapamaz. Bu nedenle zor da olsa bu ilişkiyi kurmaları lazım ve ABD ile soğumuş olan ilişkilerin en kısa zamanda düzeltilmesi gerekir” demiş.</p>

    <p class="normalnesil">Basın ile aramızı nasıl düzeltebiliriz, diye konuştuk. Kendisi bu işin zor olduğunu, hepsinin kendi ticari ilişkileri nedeni ile hükümete göbekten bağlı olduklarını ve kolay kolay hükümet aleyhine bir yazı yazamayacaklarını, hepsinin devlete borcunun bulunduğunu anlattı. Bilhassa Aydın Doğan üzerinde durarak, en büyük medya patronu olması nedeni ile aramızı nasıl düzeltebileceğimiz konusunu araştırdık. Kolay olamayacaktı ama MÖ bize tüm medya patronlarına işin kötüye gittiğini ve tedbir alınmazsa çok geç olacağı konusunu anlatarak onları iknaya çalışacağını söyledi.</p>

    <p class="normalnesil">Yeni bir oluşumu herkesin aradığını ama kimsenin bir lider bulamadığını anlattı. Bu arada İstanbul TV’nin seçimlerden sonra ele geçirilmesinin mümkün olup olmadığı konusu Kara Kuvvetleri Komutanı tarafından gündeme getirildi. MÖ bunun kolay ama idaresinin çok zor olacağını belirterek, kendisinin olduğunu zannettiğim Haber Türk kanalını bu maksatla ve sonsuz olarak kullanabileceğini ifade etti.</p>

    <p class="normalnesil">Sivilin görüşünün, Genelkurmay Başkanı’nın çok pasif olduğu şeklinde ifade etti. SD ayrıca Kıbrıs konusunun ve Kürt devleti kurulmasının ülkemiz için çok önemli olduğunu ve eğer Kıbrıs konusunda hükümet taviz verirse kendisinin yollara düşeceğini ifade etmiş. Kıbrıs’ta en iyi yolun çözümsüzlük olduğunu belirtmiş. Uzun konuşmalardan sonra bizim aldığımız mesaj veya yaptığımız değerlendirme şöyleydi:</p>

    <p class="normalnesil">Basının desteğini almak oldukça zordu ama denenmek mecburiyetindeydik.</p>

    <p class="normalnesil">Durumun kötüye gittiği bizim dışımızda SD ve diğer bazı önemli kişiler tarafından da değerlendiriliyordu.</p>

    <p class="normalnesil">Üniversitelerde talebeleri sokağa dökecek temaslara başlamamız gerekiyordu.</p>

    <h2 class="h2baslik1" id="calibre_toc_147">19 Aralık 2003</h2>

    <p class="normalnesililk">Jandarma Genel Komutanlığı İstihbarat Başkanı general yaptıkları faaliyetler ile ilgili olarak sadece bana özel bir brifing verdiler. AKP hükümetine karşı, bu hükümeti demokratik kurallar içerisinde zayıflatmak için neler yapılması gerekiyorsa hepsi düşünülmüş ve uygulamaya geçmişler. Hayranlıkla dinledim. Kendilerine birkaç konuda görüşlerimi söyledim. Alınacak tedbirler içersinde afiş asmaktan gazetelerde ilanlar vermeye kadar değişen birçok hal tarzları vardı. Bu çalışmaya “Cumhuriyet Platformu” ismini vermişler.</p>

    <p class="normalnesililk">Akşam eve döndükten sonra Kara Kuvvetleri Komutanı beni evden aradı ve “Denktaş ile konuştum, morali çok bozuk, sen de konuşup moral verirsen iyi olur” dedi.</p>

    <p class="normalnesil">Hemen sayın Denktaş’ı aradım. Her zamanki neşesi ile cevap verdi. Ama sesi buruktu. Kendisine “Bütün desteğimiz sizle beraber, açıklamalarınızı destekliyoruz, size karşı laf sarf edenler gerçeği yakında göreceklerdir. Siz yolunuzda devam edin, biz sizi yalnız bırakmayız” dedim. Çok hoşuna gitti ve biraz morali düzeldi zannediyorum. Bugün Başbakan Recep Tayyip Erdoğan “Sayın Denktaş danışmanlarını tekrar değerlendirsin” diye bir açıklama yaptı. Bu sözler Denktaş’ı oldukça üzmüştü. GB’nin yine sesi çıkmıyor. Hükümet bir plan hazırlamış ama kimseye danışıldığını zannetmiyorum, hele Denktaş’a hiç danışıldığını zannetmiyorum.</p>

    <h2 class="h2baslik1" id="calibre_toc_148">23 Aralık 2003</h2>

    <p class="normalnesililk">Sabah Tuğa. Mücahit Şişlioğlu ile görüştüm. Bana Genelkurmay Başkanı’nın Kıbrıs ile ilgili görüşmesini açıkladı ve hatta yazılı olarak verdi. Gözlerime inanamadım, Genelkurmay Başkanı AKP hükümeti ile aynı paralelde düşünüyor. Bu bizim Kıbrıs’ı kaybetmemiz demektir. Bizden dün görüş almalarını tamamen uydurma ve gösteriş olarak yorumladım. Esasen dünkü görüşmede kendisi hiçbir fikir ileri sürmedi.</p>

    <p class="normalnesililk">Bunun üzerine ben de Kıbrıs konusunda tanınmış kişiler ile bir seri görüşmeler yapmamıza karar verdim. Bugün Gündüz Aktan ile perşembe günü Onur Öymen ile cuma günü Bilal Şimşir ile ve bulacağım bir fırsatta da Mümtaz Soysal ile görüşeceğiz. Diğer kuvvet komutanlarına da haber verdim ve güzel bir toplantı yaptık. Beyin fırtınası şeklinde geçen bu konuşmalarda Kıbrıs sorununa çözüm yollarını konuştuk, güzel ve kaliteli bir konuşma oldu. Zannediyorum yararlı fikirler edindik ve çözülmez gözüken Kıbrıs sorununa bir alternatif hal tarzı düzenleyebildik. Niyetimiz bu hal tarzını bu hafta yapacağımız diğer görüşmecilere de değerlendirmek. Böylece yararlı ve zararlı taraflarını ortaya koyabilir ve yeni seçenekler üretebiliriz.</p>

    <p class="normalnesil">Akşam tam çıkarken Genelkurmay eski başkanlarından Org. İsmail Hakkı Karadayı aradı. Bana hem nasihat hem de mesaj verdi. Herkesin umutsuzluk içinde olduğunu ve Kıbrıs’ın kaybı için askerlerin ne zaman tören yapacaklarını sorduklarını söyledi kendisine. Durum göründüğü kadar kötü değil. Bizler hâlâ umutsuz değiliz. Hatta laf arasında “hükümet sizi dinlemiyorsa tekmeyi vurursunuz gider” dedi. Söylediklerinde gerçek payı var. Eğer Kıbrıs bir şekilde kaybedilecek olursa halk bunu bizden bilecektir. Bu düşünceyi Genelkurmay Başkanı’na işlememiz gerekli. Gece yedi sayfalık bir inceleme raporu hazırladım. Bu raporu her gün bir uzmanla yapacağımız görüşmeden sonra geliştirerek tekrar komutanlara dağıtacağım ve her seferinde onların da görüşlerini katarak nihai bir doküman haline getireceğim.</p>

    <h2 class="h2baslik1" id="calibre_toc_149">24 Aralık 2003</h2>

    <p class="normalnesililk">Mümtaz Hoca ile çok verimli görüşme yaptık. Bize verdiği bazı bilgiler çok değerli. Kıbrıs’ta neler olduğunu ve Denktaş’ın neler düşündüğünü anlattı. Ayrıca bugünden sonra neler yapılabilir konusunda onun da görüşlerini aldık ve bir gün önce hazırladığımız rapora dayanarak bazı sorular sordu. Aldığımız cevapları tartışarak ulaştığımız sonuçları kaydettik.</p>

    <h2 class="h2baslik1" id="calibre_toc_150">25 Aralık 2003</h2>

    <p class="normalnesililk">11:00-11:30 Kemal Anadol’un ziyareti... CHP grup başkan vekili. Kendisini daha önce tanımıyordum. Kendisine önce CHP olarak kendilerinden neler beklediğimizi anlattım. “Tamam, mesajınızı ilgili yerlere ulaştıracağım” dedi.</p>

    <p class="normalnesililk">12:00-14:00 Onur Öymen’ini ziyareti.... Kuvvet komutanları ile beraber toplanarak Onur Öymen ile Kıbrıs konusunda görüşme yaptık. Diğerlerinde olduğu gibi onun da görüşlerini sorguladık. Katı bir tutumları var. Kendisi ile Kıbrıs konusundan daha çok son siyasi durumu ve bu noktadan öteye neler yapılabileceğini görüştük. Bize CHP’nin bir TV kanalı vasıtası ile sesini duyurmaya başlayacağını ve bu konudaki hazırlıkların sonuçlanmak üzere olduğunu anlattı.</p>

    <p class="normalnesil">14:30-15:30 (E) Org. Kemal Yavuz ve Tuncay Özkan’ın ziyareti...</p>

    <p class="normalnesil">Tuncay Özkan daha önce Show TV’de görev yapıyordu. Ancak bu hükümet kendi aleyhinde yayın yapan tüm kişileri ya oldukları gazetelerden çıkarttı ya da TV’lerden uzaklaştırdı. Kemal Yavuz general de aynı durumda. Ben de kendilerine yardım edebilmek için MÖ ile konuştum. Tuncay Özkan, Müfit Gürtuna’nın <span class="idebold">[Eski İstanbul Büyükşehir Belediye Başkanı / AK Parti’li -A. G.]</span> İstanbul TV’sini satın almak istiyor ve AKP’nin yerel seçimlerde İstanbul’dan çıkaracağı adaya karşılık Ali Müfit Gürtuna’nın birleşik cephenin adayı olarak gösterilmesini koordine ediyor. Şimdilik ANAP ve DYP ile anlaşma sağlamış.</p>

    <h2 class="h2baslik1" id="calibre_toc_151">27 Aralık 2003</h2>

    <p class="normalnesililk">Gündüz OHAL gazilerinin TSK Rehabilitasyon Merkezi’nde açmış oldukları sergiye katıldık. (...) Sergiyi gezdikten sonra gaziler sinema salonunda bir konser verdiler. Fevkalade güzel bir konserdi. İnsanların isterlerse neler başarabileceklerini gördük. Bir ara Ege bölgesinden Türküler çalınıyordu. Sahnede TRT’den saz ve türküleri ile Tolga isimli bir sanatkâr gazilere refakat ediyordu. Sanatkârın sesi aynı Hasan Mutlucan’ın sesi gibiydi. Jandarma Genel Komutanı Orgeneral Şener Eruygur hemen kulağıma eğildi ve bu sanatkârın adresini alalım, lazım olabilir dedi. Güzel bir espriydi.</p>

    <h2 class="h2baslik1" id="calibre_toc_152">29 Aralık 2003</h2>

    <p class="normalnesililk">AYİM <span class="idebold">[Askeri Yüksek İdare Mahkemesi -A. G.]</span> başkanı general Anayasa Mahkemesi’ne seçilecek olan askeri üye ile ilgili bilgi vermek üzere geldi. Mevcut üyenin süresi bu yıl doluyor. Kendisi iyi niyetli ve düşünce tarzı olarak TSK’ne yakın bilinen bir kişi olmasına rağmen mahkemedeki davranışları hiç de beklenildiği gibi olmamış. Bu konuları bana anlattı ve yaz aylarında yapılacak seçimde hiç merak etmememizi, kendilerine güvenmemizi, doğru kişiyi seçeceklerini söyledi.</p>

    <p class="normalnesil">(...)</p>

    <p class="normalnesil">Genelkurmay Başkanı’nın müsait olduğunun haberini alınca kendisine haftalık haber vermek için telefon ettim. Benim verdiğim bilgilerden sonra bana kendisine gönderdiğimiz rapor ile ilgili bazı serzenişlerde bulundu. “Ben bu raporun iki noktası hariç her şeyi ile hemfikirim. Bu noktalar şunlardır (...) Ama beni esas üzen konu raporun dördünüz tarafından imzalanarak gönderilmesi ve böylece bir muhtıra şekline dönüşmesi. Sen aklıselim sahibi bir insansın ve bu gibi olaylara engel olman gerekir. Daha önce de benden habersiz dördünüz toplandınız. Acaba sen komutan olsan ve senin komutanların böyle yapsa ne dersin?” dedi.</p>

    <p class="normalnesil">Ben de kendisine “Bizim hiçbir değişik fikrimiz yok, sadece size fikirlerimizi aktarmak istedik ve bunun için de bir haftadır gece 3-4 saat uyuyarak çalıştık, tüm Kıbrıs konusunda uzman olanlar ile konuştuk ve o kâğıdı öyle hazırladık. Amacımız sadece size yardım etmek ve siz Başbakan Recep Tayyip Erdoğan ile görüşmeden önce bu raporu hazırlamaktı. Raporu size nasıl takdim edeceğimiz aramızda sorun oldu. Bu şekilde takdim etmeye karar verdik” dedim.</p>

    <p class="normalnesil">“Sen aklı selim sahibisin. Onların bunu yapmalarına izin vermemen gerekir. Eğer bir söyleyeceğiniz varsa bana söyleyin” dedi ve konuşmamızı tamamladık. Anlaşılan Genelkurmay Başkanı rahatsız olmuştu.</p>

    <p class="normalnesil">Bizi Kara Kuvvetleri Komutanı aradı. Genelkurmay Başkanı onu da aramış ve aynı konuları ona da anlatmış. Çok üzülmüş ve Genelkurmay Başkanı raporun değiştirilerek imzasız gönderilmesini istemiş. Ayrıca raporun son kısmında yer alan ve Hava Kuvvetleri Komutanı tarafından eklenen bir cümlenin de çıkarılmasını talep etmiş. Bunun üzerine o da kâğıtları toplayıp yeniden göndeririz demiş. Beni, gönderdiğimiz raporun bendeki kopyasını istemek için aramış. Ben de peki dedim. Benden önce Hava Kuvvetleri Komutanı’nı aramış, ondan raporu isteyince Hava Kuvvetleri Komutanı tavır koymuş. Bana Hava Kuvvetleri Komutanı’nı yumuşatmamı söyledi. Akşam Hava Kuvvetleri Komutanı ile bu konuyu evde konuştuk ve sorunu kendisine izah ettim. Hava Kuvvetleri Komutanı çok üzülmüştü ve güvenini yitirmişti. Bence de haklıydı. Hep beraber aldığımız kararlar ancak hep beraber değiştirilebilirdi. Sonra aldığımız bir karardan geri adım atarsak sonra başımıza nice haller gelecekti. Bunlara çok üzülmüştü. Kendisine bunu yapmazsa Kara Kuvvetleri Komutanı’nın Genelkurmay Başkanı ile kavga etmesi gerekir, o da bizim şimdi istemediğimiz bir konu diye izah ettim.</p>

    <h2 class="h2baslik1" id="calibre_toc_153">30 Aralık 2003</h2>

    <p class="normalnesililk">Amiraller kurulu... Toplantı sırasında birkaç defa telefon başına çağrıldım. Önce Kara Kuvvetleri Komutanı çağırdı. Dünkü görüşmeden sonra rahatsız olmuş ve bugün 16:00’da toplanarak bir değerlendirme yapmamızı istedi. Uygun dedim ve kendisine dün akşam Hava Kuvvetleri Komutanı ile görüştüğümü ve ne düşündüğümü ona anlattığımı, anlayışla karşıladığını söyledim. Nitekim Kara Kuvvetleri Komutanı aynen benim düşündüğüm gibi, “Eğer alttan almasaydım kavga edecektik. Bu nedenle fazla üstüne gitmedim” dedi. Tekrar toplantıya döndüm.</p>

    <p class="normalnesililk">Bu kez Genelkurmay Başkanı telefonla çağırdı. Gizli devreden konuştuk. Bana dün Başbakan Recep Tayyip Erdoğan ile ne görüştüğünü anlattı:</p>

    <p class="normalnesil">“Kıbrıs konusundaki sizinle aynı fikirde olduğumuz konuları anlattım. Vazgeçemeyeceklerimizi söyledim. ABD ve İngiltere ile Annan planının esas noktalarına ait konuların değiştirilmesi için görüşelim, sonra ayrıntılar için masaya oturalım dedim. Bana, biz de aynı fikirdeyiz, dedi. Annan planının kesinlikle gözden geçirilmesi, aksi halde kabul edilemeyeceğini belirttim. Sonra kendisine siz bu ülkeyi nereye götürmeye çalışıyorsunuz, bizim rahatsızlığımız var, acaba bir gün gelseniz de ben de komutanlarımı davet edeyim hem yemek yesek hem de şüphemiz olan konuları konuşsak, dedim. Çok şaşırdı ama kabul etti. Önümüzdeki hafta biz bir araya gelelim ve ne söyleyeceğimizi kararlaştıralım, sonra 14 Ocak günü kendisini davet edip görüşelim...”</p>

    <p class="normalnesil">Ben de kendisine, çok güzel bir görüşme olmuş, kendisi ile şüphelendiğimiz konuları kesinlikle görüşüp anlaşmamız lazım dedim. Tekrar toplantıya döndüm.</p>

    <p class="normalnesil">Bu kez de Kara Kuvvetleri Komutanı aradı, Genelkurmay Başkanı onu da aramış ve aynı konuları anlatmış. Ben kendisine çok mutlu olduğumu ve yaptığımız çalışmanın amacına ulaştığını söyledim. Yine de konuyu takip etmemiz gerektiğini, Dışişleri Bakanlığı’nın her an bir takiye ile minareye kılıf hazırlayabileceğini ve Annan planını doğrudan görüşmeye oturabileceğini söyledim. Hatta Dışişleri Bakanlığı’nın esas isteğinin bu olduğunu ama doğrudan yaklaşamadıkları için bir bahane ile masaya oturmanın yollarını aradıklarından şüpheleniyorum. Nitekim ABD ve İngiltere doğrudan görüşmeyi kabul etmeyecekler ve “mecburuz” diye açıklama yapacaklar.</p>

    <p class="normalnesil">Bu şartlar altında 16:00’daki toplantıyı iptal ettik. Geri döndüm, bu kez de Hava Kuvvetleri Komutanı aradı. Genelkurmay Başkanı onu da aramış ve aynı şeyleri anlatmış. Bu sefer şüphe uyandı. Neden herkesi aramamıştı. Müjdeli bir haber verir edasıyla hepimiz ile konuşmuştu. Ben de Jandarma Genel Komutanı’nı aradım, Genelkurmay Başkanı onunla konuşmamıştı. Kendisine haberi verdim ve toplantının iptal edildiğini söyledim.</p>

    <h2 class="h2baslik1" id="calibre_toc_154">31 Aralık 2003</h2>

    <p class="normalnesililk">Eve geldiğimde MÖ aradı ve CZ <span class="idebold">[Cüneyt Zapsu -A. G.]</span> ile yaptığı konuşmayı anlattı:</p>

    <p class="normalnesil">“Önce bugün SD ile görüştüm. Bana, ‘Bunlar ne yaptıklarını bilmiyorlar ve çok yanlış hareket ediyorlar. Askerini karşısına alan bir hükümet başına bela alır. Hele Kıbrıs gibi bir konuda askere danışmaları kaçınılmazdır. Onlara gidecek ve görüşlerini alacaksın. Dış politikada muhakkak askerin görüşünü alacaksın. Cenaze töreninde yapılan maskaralıklar gibi maskaralıklar askeri kışlasından çıkarır. Kaldı ki bu hareketler doğru da değildir. 27 Mayıs’ta A. Menderes bir yanlışlık yaptı ve ne oldu, sonra 12 Mart’ta bizimkiler ve ben bir yanlışlık yaptım, olan oldu. 12 Eylül için söylenmesine gerek yok, herkes hatırlıyor. Eğer askeri karşına alırsan muhakkak tepki görürsün. Sen CZ’yu tanırsın onu ara ve benim ağzımdan bunları söyle’ dedi.</p>

    <p class="normalnesil">“Bunun üzerien CZ’yu aradım ve bunları tekrar ettim. Bana, Başbakan Erdoğan’a söyleyeceğini ve bu nedenle benim adımı kullanmak için izin istedi. İstediğini yapabilirsin dedim.”</p>

    <p class="normalnesil">Akşam kuvvet komutanları ve Jandarma Genel Komutanı ile bizim evde toplandık. Yeni yılın gelişini beraberce kutladık. Bu arada cuma günü ve ileride yapılacak olan toplantılar ile ilgili durum değerlendirmesi yaptık ve kendimize uygulamamız gereken hal tarzlarını tartıştık. İşler gittikçe kızışıyor ve zaman daralıyor.</p>

    <h2 class="h2baslik1" id="calibre_toc_155">6 Ocak 2004</h2>

    <p class="normalnesililk">Öğleden sonra 2. Başkan <span class="idebold">[Genelkurmay İkinci Başkanı Orgeneral İlker Başbuğ -A. G.]</span> geldi, 14 Ocak günü yapacağımız toplantı için eşgüdümde bulunmak amacındaydı. Çok sinsi bir adam olduğunu değerlendiriyorum. Tamamen genelkurmay başkanı olmak amacına kilitlenmiş. Neyse, nasıl takdim yapılacağı, neler konuşulacağı konusunu koordine ettik. Anlamadığım olay, öneri Genelkurmay Başkanı’ndan gelmesine rağmen bizi öne sürmek istiyorlar. Hangi konuları konuşmamız gerektiğine daha karar vermemişler. Kendisine benim düşüncelerimi söyledim. Hazırlamış olduğum “AKP’nin bir yıllık faaliyet envanteri”nden bir kopya da kendisine verdim. Ayrıldı. Cuma günü diğer komutanlar ile buluşup kendi aramızda takip edeceğimiz strateji hakkında konuşmaya karar verdik.</p>

    <h2 class="h2baslik1" id="calibre_toc_156">7 Ocak 2004</h2>

    <p class="normalnesililk">Tuncay Özkan’ın ziyareti...</p>

    <p class="normalnesil">Tuncay Özkan Show TV’den ayrıldıktan sonra Org. Kemal Yavuz ile beni ziyarete gelmişti. O zaman kendisi ile İstanbul Belediye başkanlığına adaylık meselesi ve ulusalcı bir TV istasyonu ve diğer medya vasıtalarının kurulması konusunda görüşme yapmıştık. Bu konuşma üzerine ben de MÖ ile görüşmüştüm. Kendisine MÖ’nün bana söylediklerini iletim. Ali Müfit Gürtuna adaylığa tam razı olmamakla beraber CHP desteklemeye karar vermiş. Şimdi DSP’yi ikna etmeye çalışıyor. Daha MHP ile görüşecek. TV kanalını satın almak için gücü yetmemiş. Gürtuna İstanbul TV için çok para istemiş. Esasında kendisi bu istasyonu müteahhitlere bedava kurdurmuş. “Adam beş para etmez ama çaresizlikten başka yapacak bir şey yok” dedi. Kendi istasyonunu ve gazetesini kurmak için yabancılar ile temasta. Dış finansman sağlayıp öyle faaliyete geçmeyi düşünüyor.</p>

    <p class="normalnesil">Benden OYAK’ın kurulacak şirkete hissedar olmasını ve böylece Başbakan Recep Tayyip Erdoğan’a karşı bir çeşit koruma sağlamayı istedi. Ben de, kendisine elimden geleni yapacağım, dedim. Bana kendi hazırladığı Türk medyası ile ilgili bir kitap verdi. İçinde her türlü ilişki ve rezaleti bulabilirsiniz, dedi. Medya desteği olmadan ulusalcıların Başbakan Recep Tayyip Erdoğan ve partisi ile başa çıkması mümkün değil. Bu nedenle TÖ’nün desteklenmesi gerekir. Bende uyandırdığı intiba dürüst ve yılmayacak bir kişi. Bilgili bir görüntüsü var. Hiç değilse mesleğini iyi bildiği intibaı uyandı.</p>

    <p class="normalnesil">(...)</p>

    <p class="normalnesil">TÜBİTAK Başkanı Prof. Dr. Naci Görür’ün ziyareti...</p>

    <p class="normalnesil">Naci hoca bana nezaket ziyaretine gelmiş. TÜBİTAK’ta olanları ve Başbakan Recep Tayyip Erdoğan’ın son yaptığı seçimler ile ilgili konuları anlattı. Nüket Yetiş’in bu işe nasıl bulaştığını, daha doğrusu hangi amaçla bulaştığını anlayamadığını söyledi. Tüm TÜBİTAK çalışanları yıkılmış vaziyette ve hepsi bu olayın ülkede bilimin gelişmesini durduracağı kanaatindeler. TÜBİTAK’ta tüm işler durmuş vaziyette. Çıkan yasa Cumhurbaşkanı tarafından Anayasa Mahkemesi’ne gönderildiği için kimse ne iş yapıyor, ne de ne olacağını tahmin edebiliyor.</p>

    <p class="normalnesil">Halen müsteşar durumunda olan Ömer Dinçer’in TÜBİTAK’a adi ve ahlaksız bir teklif yaptığını ve “şunları şunları seçerseniz bir ses çıkarmayız” dediğini belirtti. AKP’nin ne yapmak istediğini kimse anlamış değil. Kendilerine benim görüşümü açıkladım: “Tam iktidar olmak istiyorlar. Bu nedenle tüm devleti ele geçirmek istiyorlar. Özerk veya yarı özerk tüm kuruluşlara el atacaklar ve kendi adamlarını önce yönetici sonra yönetilenler kadrolarına getirecekler. Ayrıca bunlar bilim adamı olsalar bile kendilerine has bir bilim anlayışları var, onu yayacaklar. Son olarak da yandaşlarına birer kadro bulmak zorundalar.”</p>

    <p class="normalnesil">(...)</p>

    <h2 class="h2baslik1" id="calibre_toc_157">7 Ocak 2004</h2>

    <p class="normalnesililk">Bir taraftan da Başbakan ile 14 Ocak günü yapacağımız toplantıya hazırlık yapıyorum. Bugün ayrıca ilginç bir gelişme oldu. Pazartesi günü <span class="ideitalik">Cumhuriyet</span> gazetesi Kıbrıs konusunda Dışişleri Bakanlığı (DİB) ile Genkur. Başkanlığı’nın uyum içinde olmadığına dair bir haber yayınlamıştı. Salı günü DİB ve Genelkurmay Başkanı bu haberi yalanladılar, “herkes uyum içerisinde çalışıyor” dediler.</p>

    <p class="normalnesililk">Dün ise <span class="ideitalik">Cumhuriyet</span> gazetesi bu kez belgeler ile kendi haberinin doğru olduğunu ispat ediverdi. Belgeler Genelkurmay Başkanı’ndan çalınmış veya sızdırılmıştı. Bugün kanaatimce herkes onunla uğraşıyor.</p>

    <p class="normalnesil">Haberi yayınlayan <span class="ideitalik">Cumhuriyet</span> gazetesi muhabiri Mustafa Balbay salı günü DİB ve Genelkurmay Başkanı bildirileri yayınlanmadan önce beni aradı. Bu haberini teyit ettirmek istiyordu. Ben de kendisine haberine katılmadığımı, bazı yanlışlıklar olduğunu, başlangıçta çalışmaların uyumsuz başladığını ama şimdi herkesin uyum içerisinde olduğunu söyledim. Bana inanmadı. Nitekim elindeki belge, 19 Ekim günü kaleme alınmış DİB belgesi hakkında Genelkurmay Başkanı’nın yaptığı ilk çalışma idi ve bu çalışma Genelkurmay Başkanı’na onun tahmin ettiği şekilde arz edilmedi. Karargâh içerisinde diğer başkanlıkların görüşlerini almak üzere yazılmış olan bir yazının eki idi. Ortalık karıştı ve bence dış politikamız zarar gördü. Gereksiz bir çekişmeydi.</p>

    <p class="normalnesil">Kıbrıs sorunu hallolursa, Yunanistan Kıbrıs cephesinde rahatlar ve Türkiye’ye karşı saldırganlaşır, belki bir savaşı bile tercih edebilirler.</p>

    <h2 class="h2baslik1" id="calibre_toc_158">8 Ocak 2004</h2>

    <p class="normalnesililk">Genelkurmay Başkanı telefonla beni aradı ve “İşin yoksa gel biraz dertleşelim” dedi. Gittim. Oturduk ve bana önce bu sabah yapılan Kıbrıs zirvesi ile ilgili bilgi verdi. Anlaşılan bazı konularda sivillerin davranış ve tutumlarına o da hayret etmişti. Yapılan müzakere daha çok bizim sunduğumuz seçenek üzerinden olmuş ve DİB, Başbakan ve Cumhurbaşkanı’nın konu ile ilgili ne kadar az bilgilendirildikleri alenen görülmüş.</p>

    <p class="normalnesililk">Sonra Mustafa Balbay’ın gazetelere başlık olan olayına geçtik ve evrak emniyetinin ne kadar önemli olduğunu konuştuk. Sızdırma Genelkurmay Başkanlığı’ndan yapıldığı için biraz suçlu gibi konuşuyordu. Bu konuyu hemen bugün bazı gazetelerde yayınlanan “askerin içinde bir şahin grubu var ve onlar Genelkurmay Başkanı’na karşı tavır alıyorlar” yazıları ile birleştirdi.</p>

    <p class="normalnesil">Bana söylemek istediği, “artık sizi biliyorum”(du).</p>

    <p class="normalnesil">“Ama sadece ben değil gazeteler de biliyor ve bu TSK’ni bölüyor... Davranışlarımıza dikkat edelim, herkes bizi gözlüyor. Ben sizin iyi niyetli hareket ettiğinizi biliyorum ama dışarıdan bakanlar değişik değerlendiriyorlar. AB kapısına geldiğimiz şu sıralarda böyle bir hareket faturayı bize ödetir” dedi.</p>

    <p class="normalnesil">Ben de kendisine, “Bakın, yarın, 14 Ocak günü yapacağımız toplantı için diğer arkadaşları davet ettim. Zira koordine etmemiz gereken birçok şey var, konuşma üslubumuzdan konulara kadar her şeyi daha önceden koordine etmemiz gerekmez mi? Ben gerektiğine inanıyorum” dedim.</p>

    <p class="normalnesil">(...)</p>

    <p class="normalnesil">Kendisine şunu söyledim: “Kıbrıs konusunda uzun zamandır size söylemek istediğim bir konu var. Tutumunuz biraz muhafazakâr. Bu hükümet Aralık 2004’te tarih alamazsa faturayı bize çıkaracaktır. İkinci tezkere olayını baştan yaşayacağız diye korkarım. Diğer bir konu da, Kıbrıs sorunu hallolursa bugüne kadar Kıbrıs cephesinden korkan Yunanistan daha saldırgan hale gelecek ve Ege’de bizler daha gergin günler yaşayacağız. Hatta bir çatışmayı bile tercih edebilirler.”</p>

    <p class="normalnesil">Uzun uzun bu şekilde konuştuktan sonra izin istedim ve yanından ayrıldım. Bu bizim için bir bakıma ilk uyarıydı.</p>

    <h2 class="h2baslik1" id="calibre_toc_159">9 Ocak 2004</h2>

    <p class="normalnesililk">Jandarma Genel Komutanı ve Hava Kuvvetleri Komutanı ile beraber toplandık ve durum değerlendirmesi yaptık. Dün benden sonra Genelkurmay Başkanı Hava Kuvvetleri Komutanı ile de görüşmüş ve ona da aynı konuları açmış. Hava Kuvvetleri Komutanı durumu alttan almamış ve gereken cevabı vermiş. Bugün de Jandarma Genel Komutanı’nı davet etmiş.</p>

    <p class="normalnesililk">Değerlendirmemiz: Korkuyordu ve panik içindeydi. İki yönden panik içindeydi. 14 Ocak günü Başbakan Recep Tayyip Erdoğan ile yapacağımız toplantı onun için iki yönden zordu. Kendisi Başbakan’a karşı bazı olumsuz konuları söyleyecekti ve ayrıca bizlerin ne söyleyeceğini ve nasıl davranacağımızı bilmiyordu. İkinci olarak panik yaptığı konu bizlerin ne yaptığını anlamıyor ve ona karşı bir komplo içerisinde olduğumuzu zannediyordu.</p>

    <p class="normalnesil">Sonra hep beraber Başbakan’a karşı ne gibi bir strateji uygulayalım diye konuştuk. Onlara, konuşma için hazırladığım dosyalardan birer tane verdim. Sonra öncelikle Genelkurmay Başkanı’nı konuşturmaya karar verdik. Jandarma Genel Komutanı bugünkü görüşmesinde Genelkurmay Başkanı’na itimat telkin edecek ve havasını alacaktı. Böyle ayrıldık.</p>

    <p class="normalnesil">Sonra beni aradı, her şey düşündüğümüz gibi gitmişti. Genelkurmay Başkanı daha rahatlamıştı. Kendisine Başbakan ile yapacağımız görüşmede destek olacağımıza dair güvence vermiş ve o ne derse onu destekleyeceğimizi ifade etmişti.</p>

    <h2 class="h2baslik1" id="calibre_toc_160">10 Ocak 2004</h2>

    <p class="normalnesililk">Akşam Jandarma’nın Anıttepe’deki tesislerine gittim. Jandarma Genel Komutanı ile beraber Aydın Doğan ile yemek yiyecektik. Aydın Doğan’ın yanında Mehmet Ali Yılmaz <span class="idebold">[doğrusu, gazeteci Mehmet Yılmaz... Günlükler yayımlandıktan sonra 10 Ocak 2004 tarihli notta geçen Mehmet Ali Yılmaz’ın kendisi olduğunu yazdı ve bir kuvvet komutanının “böyle bir hata yapamayacağı”ndan yola çıkarak Günlükler’in sahte olduğuna hükmetti! -A. G.]</span> ve Fikret Bila <span class="idebold">[Milliyet Gazetesi Ankara Temsilcisi -A. G.]</span> vardı. Beraber olmamızın amacı AD’a bazı mesajlar vermekti. Öncelikle basının satılmış bir hale geldiğini değerlendirdiğimizi, kendisinin bu konudaki görüşünün ne olduğunu. İkinci olarak bu hükümete karşı hepimizin aynı gemide olduğunu ve gemi batarsa hep beraber batacağımızı. Aleyhimize yazı yazanlara kendi grubunda destek vermemesini söyleyecek ve onların da son günlerdeki olaylar hakkındaki görüşlerini alacaktı. Nitekim konuşmalarımız bu merkezde devam etti. Kendisi bize medyanın ekonomik durumunu izah etti. Ona göre medyanın kendisi hariç bütün patronları mali yönden hükümete muhtaç hale getirilmişti. Bu nedenle hükümete karşı çıkmaları mümkün değildi. Karşı çıkanların hayatı söndürülecekti. Nitekim bazı yazarlar hükümet aleyhine yazdıkça RTE’nin şahsi müdahaleleri ile kendileri işten çıkarılmışlardı. Tuncay Özkan, Sedef Kabaş, televizyonlardaki bazı programlar gibi. Bu arada Tuncay Özkan’ı çok sevdiğini, ama kendisine şu sıralarda hiçbir şey yapamayacağını söyledi. Yemek bittiğinde ben sizin mesajınızı aldım, dedi. Biz de kendisine “işadamı olarak bazı sıkıntılarınızın olabileceğini anlıyoruz. Ama bazen hükümet lehinde de yazmamak karşı tarafa destek vermektir” dedik.</p>

    <p class="normalnesil">Yemekten çıkarken Jandarma Genel Komutanı bana bir doküman verdi. Eve gittiğimde dokümana baktım, AKP’nin hemen hemen bir yıllık faaliyetinin bir özeti ve değerlendirmesiydi. Güzel hazırlanmış bir dokümandı.</p>

    <h2 class="h2baslik1" id="calibre_toc_161">13 Ocak 2004</h2>

    <p class="normalnesililk">(...) Yarınki toplantı için hazırlık yapmaya başladım... Önce 2. Bşk.’ı telefon ile aradım ve takdim şeklini öğrendim. Takdim metni de hazırmış, onu okumak için randevu aldım.</p>

    <p class="normalnesililk">Sonra Hava Kuvvetleri Komutanı ile diğerlerini arayarak 16:00’da Kara Kuvvetleri Komutanı’yla randevu yaptık ve ben 15:00’te Genkur’a gittim. Metni okudum, tesadüfen benim yaptığım hazırlığa çok benzeyen bir metindi. Sonra 2. Bşk. ile Mustafa Balbay hikâyesini konuştuk.</p>

    <p class="normalnesil">Ben sonra Kara Kuvvetleri Komutanı’na geçtim. Geç kaldığım için herkes beni bekliyordu. Önce ben onlara okuduğum metin hakkında bilgi verdim. Bana göre metin yeterli olarak hazırlanmıştı. Aramızda tartışmaya başladık ve Genelkurmay Başkanı’nın bizi konuşturarak tuzak kurabileceğini ve sonra da Başbakan Recep Tayyip Erdoğan’a, “Bakın işte ben bunlar ile çalışmak zorundayım, bu toplantıyı da o nedenle tertip etmek zorunda kaldım” diyebileceğini düşünerek İlker’in <span class="idebold">[Genelkurmay İkinci Başkanı İlker Başbuğ -A. G.]</span> yapacağı takdimden sonra bizlerin hiç konuşmamasına karar verdik. Sadece bir iki destekleyici söz söyleyerek yetinecektik. Bu arada İbrahim <span class="idebold">[Hava Kuvvetleri Komutanı İbrahim Fırtına -A. G.]</span> bizim yapmamız gereken hazırlıklar paralelinde TRT‘den okunacak olan bildiriyi hazırlamış. Okudum ve çok güldüm.</p>

    <p class="normalnesil">Toplantı sırasında Kara Kuvvetleri Komutanı bir açıklama yaptı ve hayrete düştüm. 2. Bşk. İlker Başbuğ ileride genelkurmay başkanı olacağım diye Genelkurmay Başkanı’nın her söylediğini yapıyor ve risk taşıyan hiçbir olaya karışmıyor. Bu nedenle Başbakan ile yapacağımız toplantıyı konu konu yaptırıp bizleri konuşturacaklar ve kendileri konuşmayacaklardı. Daha bazı olayları var, kendi bildiğini okuyor. Şu andan itibaren Genelkurmay Başkanlığı’nı İlker idare etmektedir. Genelkurmay Başkanı devreden çıkmış ve İlker’siz hareket etmemektedir.</p>

    <p class="normalnesil">Yaşar Büyükanıt ise bundan sonraki Genelkurmay Başkanı olacağı için kendini korumaya almış ve hiçbir konuda aktif olmuyor ve fikrini de açıkça söylemiyor. Diğer bir kişi de 2. Ordu K. Fevzi <span class="idebold">[Türkeri -A. G.]</span>... İlker’in sınıf ve çok samimi arkadaşı. Biz buradan ne emir verirsek anında 2. Bşk.’a ulaştırıyor. Dolayısıyla gizli bir hareket yapmak mümkün değil.</p>

    <h2 class="h2baslik1" id="calibre_toc_162">14 Ocak 2004</h2>

    <p class="indentmetintek">[<span class="idebold">Espriyle karışık “TRT bildirisi” hazırlığını gerektirecek kadar ciddi bir toplantı olarak tasarlanan 14 Ocak toplantısı, o tarihli notta sadece şu birkaç paragrafla anlatılıyor.</span>]</p>

    <p class="normalnesil">Genelkurmay Başkanılığı’na gittik. Biraz sonra Milli Savunma Bakanı geldi. Toplantıyı oturma odasından brifing odasına almışlar. Anlaşılmaz şeyler oluyor. O kadar ısrarcı olan 2. Bşk. toplantı yerini ne olduğunu anlamadığımız bir neden[den] dolayı değiştirebiliyor. Dikkat ettim, İlker aşırı derecede heyecanlıydı. Kendi kendine konuşuyordu. 10:00’da Başbakan Recep Tayyip Erdoğan geldi, önce oturma odasına geçtik. Toplantı 2. Bşk. İlker Başbuğ’un yaptığı yazılı konuşma ile başladı.)</p>

    <p class="indentmetintek">[<span class="idebold">Notlar, bu noktada EK-F’ye referans veriyor ve bitiyor. Günlükler’in içindeki başka bir dosyada yer alan EK-F’yi okuyunca, o günlerde Başbakan’ın yakınındaki siyasetçilere söylediği ve benim de bir gazeteci olarak kulağıma gelen “durum, bildiğiniz gibi değil; bilseniz ürkerdiniz” şeklindeki sözler geldi aklıma... Genelkurmay Başkanı, İkinci Başkan, dört kuvvet komutanı, Başbakan ve Milli Savunma Bakanı’nın katıldığı bu 8 kişilik toplantıda, askerlerin açık açık “değiştim diyorsun ama bunu bize ispat etmelisin” havasında Başbakan’ı sigaya çekme çabasında oldukları açıkça belli oluyor. Ayrıca kendisine açık açık TSK İç Hizmet Kanunu’nun meşhur 35. maddesi dahi hatırlatılıyor. Fakat EK-F’nin sonunda belirtildiği gibi, Başbakan sorulara cevap verse de onların istediği bir boynu büküklükle davranmamış bu toplantıda. Bu toplantıya sunulan yazılı ve sözlü konuşmaların yer aldığı EK-F belgesinin–terör örgütlerinin anlatıldığı küçük bir bölüm ile Vecdi Gönül’ün sözleri hariç olmak üzere–tamamını aşağıda dikkatinize sunuyorum.</span>]</p>

    <p class="normalnesil">Başbakan ile yapılan konuşmaların zabıtları</p>

    <p class="normalnesil">2. Bşk.’ın yaptığı konuşma:</p>

    <p class="normalnesil">23 Ağustos 2001 tarihinde, Kalyon Oteli’nde AKP Genel Başkanı olarak yaptığınız konuşmada, “Tecrübelerinden ders çıkarma erdemine sahip insanlar gibi ben de değişmeyi bir erdem sayıyorum” demiştiniz. Ayrıca, “Laikliği demokrasinin gereği olarak görüyoruz...” Söyleminiz ile değiştiğiniz mesajını verdiniz.</p>

    <p class="normalnesil">Siz ve partinizin birçok üyesi Milli Görüş ile siyasete başladınız.</p>

    <p class="normalnesil">Nedir bu Milli Görüş?</p>

    <p class="normalnesil">Necmettin Erbakan, 13 Mayıs 1990’da Sivas’ta yaptığı konuşmada, “Biz Müslümanız, Kur’an’ı hakim kılmak isteyene gideceğiz” ifadesini kullanmıştır.</p>

    <p class="normalnesil">14 Temmuz 1996 tarihli <span class="ideitalik">Milliyet</span> Gazetesindeki söyleşinizde, “Refah Partisi’nin referansı İslam’dır. Bize göre demokrasi amaç değil ancak bir araçtır” diyorsunuz.</p>

    <p class="normalnesil">Toplumun zihninde, 23 Ağustos 2001’de ifade ettiğiniz değişimin ne derece gerçeği yansıttığını değerlendirmek istiyoruz.</p>

    <p class="normalnesil">TSK İç Hizmet Kanunu’nun 35. maddesi “Silahlı Kuvvetler’in vazifesi; Türk yurdunu ve anayasa ile tayin edilmiş olan Türkiye Cumhuriyeti’ni kollamak ve korumaktır” hükmünü amirdir.</p>

    <p class="normalnesil">T. C. Anayasası’nın 2. maddesi Cumhuriyet’in niteliklerini; “Türkiye Cumhuriyeti, toplumun huzuru, milli dayanışma ve adalet anlayışı içinde, insan haklarına saygılı, Atatürk milliyetçiliğine bağlı, başlangıçta belirtilen temel ilkelere dayanan, demokratik, laik ve sosyal bir hukuk devletidir” şeklinde belirlemiştir.</p>

    <p class="normalnesil">Cumhuriyet’in nitelikleri esas olarak, laiklik ve Atatürk milliyetçiliği ilkelerine dayandırılmış olup, TSK bu ilkeler üzerinde duyarlıdır. Bugün bu ilkelerin Türkiye’nin önünü tıkadığı ve en büyük engelin TSK olduğu ifade edilmektedir. Bu bir yanılgıdır. İfade edilenin aksine, TSK her zaman çağdaşlaşmanın lokomotifi olmuştur. TSK olarak Cumhuriyet’in temel niteliklerini hedef alan uygulamalara karşı sessiz kalmak mümkün değildir.</p>

    <p class="normalnesil">23 Ağustos 2001’de ifade ettiğiniz değişmenin, iktidara geldiğinizden beri ne derece olduğunu değerlendireceğiz:</p>

    <p class="normalnesil">Hükümet programında AKP siyasi kimliğini, “muhafazakâr demokrat” olarak tanımlamaktadır.</p>

    <p class="normalnesil">09 Ocak 2004 tarihinde Berlin’deki konuşmanızda, “Türkiye demokrasi ile İslam’ı bağdaştıran model bir ülkedir” şeklinde ifade ederek, Türk kültürünün sadece İslam kültürüne dayanması konusundaki düşüncenizi ortaya koydunuz.</p>

    <p class="normalnesil">“<span class="ideitalik">Muhafazakâr Demokrasi</span>” kitabının 132. sayfasında, AKP laikliği “devletin tüm dinler ve düşünceler karşısında nötr kalmasını ve eşit mesafeyi korumasını sağlayan, inanç farklılıklarının veya mezhep ve anlayışların, çatışmaya dönüşmeden, sosyal barış içinde yaşatılabilmesi için takınılan kurumsal bir tutum” olarak tanımlamaktadır.</p>

    <p class="normalnesil">Ayrıca kitabın aynı sayfasında, AKP’nin “laikliğin, devletin dine ve dindarlara müdahale etme ve dini devletin veya siyasi iktidarların kontrolü altında tutma aracı olarak değil; toplumsal çeşitliliği sürekli savaş veya gerginlik ortamından uzaklaştırıp barış içinde ve özgür olarak bir arada tutabilmenin bir yolu olarak görülmesi gerektiğini düşündüğü” ifade edilmektedir.</p>

    <p class="normalnesil"><span class="ideitalik">Muhafazakâr Demokrasi</span> kitabının 109. sayfasında ifadesini bulan, “laiklik bir taraf ideolojisi değildir” tanımı ile (laikliği) dindarları esas alacak şekilde yorumluyorsunuz.</p>

    <p class="normalnesil">Anayasa’nın 24. maddesi “Herkes vicdan, dini inanç ve kanaat hürriyetine sahiptir” hükmüyle serbesti tanırken, 14. maddesi bu özgürlüğün sınırlarını çizmektedir.</p>

    <p class="normalnesil">İnsan Hakları Evrensel Beyannamesi ve Avrupa İnsan Hakları Sözleşmesi bu sınırlandırmaya cevaz vermektedir.</p>

    <p class="normalnesil">Bu nedenle, Anayasa’daki laiklik anlayışı ile AKP’nin laiklik anlayışı arasında fark vardır.</p>

    <p class="normalnesil"><span class="ideitalik">Muhafazakâr Demokrasi</span> kitabının 132. sayfasında “Bireylerin dinden esinlenen duygu ve düşüncelerinin siyasete yansımasını normal bir durum, sosyolojik bir olgu olarak görmekte olduğunuz” ifade edilmektedir ki, bu anayasanın laiklik anlayışıyla taban tabana zıttır.</p>

    <p class="normalnesil">ABD İslam toplumlarının yaşadığı ülkeleri, ılımlı ve radikal İslami devletler olarak tasnif edip tarif etmektedir. Ömer Çelik, 22 Mayıs 2003 tarihli <span class="ideitalik">Star</span> gazetesindeki köşe yazısında, “Önemli bir boyutu İslam kültüründen kaynaklanan ve Türkiye’nin sosyal dokusunu oluşturan değerlerin siyasal sistem tarafından dışlanmaması ve toplumsal taraflar olarak demokratik sistem içinde konumlandırılmasını” ifade etmektedir. Bu düşünce ABD’nin ılımlı İslam tanımı ile paralellik göstermektedir.</p>

    <p class="normalnesil">ABD’nin ılımlı İslam modelindeki, “Türkiye, gerçek anlamda ne kadar demokratikleşirse o kadar İslamlaşacak” öngörüsü çok düşündürücüdür.</p>

    <p class="normalnesil">Ilımlı İslam modelindeki, Anayasa’nın laiklik anlayışı ve Cumhuriyet’in temel niteliklerine aykırı olduğunu düşünüyor ve sınırsız demokrasiyi bir araç olarak mı gördüğünüzü merak ediyoruz.</p>

    <p class="normalnesil">Başbakanlık Müsteşarı Ömer Dinçer bir makalesinde, (İslam’ı) “İslam, bir hayat tarzıdır ve hayatın bütün yönlerini kapsayan bir sistemdir” şeklinde tanımlamakta ve iki İslami hareketi; kültürel öncelikli İslami hareketler ve siyasi öncelikli İslami hareketler olarak ifade etmektedir. Siyasi öncelikli İslami hareket olan Refah Partisi ile kültürel öncelikli İslami hareket olan Fethullah Gülen, Nurculuk, Süleymancılık gibi tarikatların birleşerek, laikliğin İslam’la bütünleşmesini ve Cumhuriyet’in İslami bir düzene sokulmasını, siyasal İslam modelinin gerçekleşmesini öngörmektedir. Dinçer’in bugünkü uygulamaları da bu düşüncelerinin geçerli olduğunu doğrulamakta olup, “Ömer Dinçer’in arkasındayım” şeklindeki açıklamanız düşündürücüdür. Bu açıklama sizin “değiştim” ifadeniz ile bir çelişkidir.</p>

    <p class="normalnesil">Atatürk milliyetçiliğinin temel esası; etnik ve dini farklılık gözetmeksizin, Türkiye Cumhuriyeti sınırları içinde yaşayan herkesi Türk üst kimliği altında birleştirmeyi öngörmektedir. Nitekim anayasanın 66. maddesi, “Türk devletine vatandaşlık bağı ile bağlı olan herkes Türk’tür” hükmünü haiz olup, Türk olmak bir üst kimliktir. Atatürk de Türk milletini şöyle tanımlamıştır: “Türklük ülküsü etrafında birleşen ve Türkiye Cumhuriyeti’ni kuran herkese Türk milleti denir.”</p>

    <p class="normalnesil">Parti programında Türk olmak üzerinde durulmayıp, tanım değiştirilerek “Türkiyelilik” kavramı getirilmektedir. Bu tanım, son derece yanlış ve tehlikelidir.</p>

    <p class="normalnesil"><span class="ideitalik">Muhafazakâr Demokrasi</span> kitabının 95. sayfasında “Kimlik farkları doğal bir özgürlük alanı sayılmakta”, İslam üst kimlik olarak kullanılmaktadır. Bu durum Atatürk milliyetçiliği ile bağdaşmayıp, kimlik farklılıklarını ön plana çıkaran ifadelerin uzun dönemde hatalı olduğu ve üniteler devlet yapısına zarar verilmek istendiği düşünülmektedir.</p>

    <p class="normalnesil">Şimdi de icraatlarınız değerlendirilecektir. Söylem ve icraatlarınıza, yöneten demokrasi değil, yönetemeyen demokrasi fikri hakimdir.</p>

    <p class="normalnesil"><span class="idebold">Katılımcı demokrasi demokrasidir, yoksa sayı önemli değildir kapsamında;</span></p>

    <p class="normalnesil">- Cumhurbaşkanlığı yetkilerini daraltmaya çalışıyorsunuz.</p>

    <p class="normalnesil">- MGK danışma organı iken, alt organı olan MGK Genel Sekreterliği’nin yapısı ve fonksiyonunu değiştirerek etkisini azaltmaya yönelik düzenlemeler yaptınız.</p>

    <p class="normalnesil">Kamu yönetimi Temel Yasası’nın hazırlanması (deneyimli bir hukukçu olan ve konuda en bilgili olan Danıştay Başkanı Nuri ALAN yasa için, “federatif yapının ilk basamağı” değerlendirmesini yapmaktadır).</p>

    <p class="normalnesil">- YÖK yasa tasarısıyla kurumun üzerinde siyasi otoritenin hakim kılınmak istenmesi.</p>

    <p class="normalnesil">- İç İstihbaratın MİT’ten alınarak, İçişleri Bakanlığı’na bağlanmasına çalışılması (bu konuda Genelkurmay Başkanlığı ve Jandarma Genel Komutanlığı’nın görüşü alınmalıdır).</p>

    <p class="normalnesil">- T.C. İç Güvenlik Strateji Belgesi karşı görüşe rağmen onaylandı.</p>

    <p class="normalnesil">- Jandarma Genel Komutanlığı’nın görev, yetki ve sorumluluk alanının daraltılarak, etkisiz hale getirilmesi çalışması (bu kapsamda iç güvenlik strateji dokümanı uygulamaya kondu).</p>

    <p class="normalnesil">- Yasaların hazırlanmasında usullere uygun hareket edilmemesi, görüş alınmaması ve birçoğunun Cumhurbaşkanı tarafından veto edilerek iade edilmesi.</p>

    <p class="normalnesil">- Kamu Yönetimi temel yasa tasarısı bize sorulmadı, YÖK tasarısı sorulmadı, Diyanet’in çıkardığı Kuran kursları değişikliği sorulmadı, büyükşehir belediye sınırlarını değiştiren yasa sorulmadı.</p>

    <p class="normalnesil">- Kadrolaşma kapsamında; bugüne kadar 1689 atama yapıldığı öğrenilmiş olup bu sayı 57. hükümetin üç yılda yaptığı atamaların yüzde 75’idir (yıllık 1300 atama). Belli bir görüşe sahip olanların atandırılması, üst bürokrat atamasında liyakate dikkat edilmeyerek dayatmacı tutum izlenmesi (yadırganılan bu durum, bu makamlara atananların yıpranarak göreve başlamasına neden olmaktadır, örneğin TRT Genel Müdürü). Müsteşarların siyasi kadrolarla gelişi (İçişleri Bakanlığı müsteşarının atanmasına onay verilmediği halde vekil olarak görevlendirilmesi ve göreve devam ettirilmesi).</p>

    <p class="normalnesil"><span class="idebold">TSK hükümet ilişkileri kapsamında;</span></p>

    <p class="normalnesil">- Medyada TSK’ni yıpratmaya yönelik faaliyetler sürmekte, mensuplarının gündeme gelmeme arzuları istismar edilmektedir. Bu tür gayretler karşısında Başbakanlıkça gereken önlemlerin alınmaması TSK’ni üzmektedir. Bilhassa bazı basın kuruluşlarının gösterdiği aşırı tepki karşısında, basın üzerinde olduğunu bildiğimiz etkinizi kullanmanızı, müdahale edemiyorsanız tavrınızı koymanızı bekleriz,</p>

    <p class="normalnesil"><span class="idebold">Şimdi de TSK açısından hassasiyet arz eden konuları ifade edeceğiz;</span></p>

    <p class="normalnesil">- TSK üzerinden politika yapılmamalı.</p>

    <p class="normalnesil">- YAŞ kararlarının yargıya açılması girişimleri (Erzurum Milletvekili Mustafa Nuri Akbulut’un bu konuda hazırladığı yasa teklifi).</p>

    <p class="normalnesil">- 28 Şubat kararlarının gerektiği şekilde uygulanmaması ve takip edilmemesi.</p>

    <p class="normalnesil">- Milli Görüş genelgesinin geri çekilmemesi (geri çekildiğinin açıklanmasına rağmen, elde edilen bilgiler çekilmediğini ortaya koymaktadır).</p>

    <p class="normalnesil">- Türbanın kamusal alana çekilmesi gayretlerinin sürmesi.</p>

    <p class="normalnesil">- Kur’an Kursları Yönetmeliği ile eğitim birliği ilkesinin aşındırılmak istenmesi.</p>

    <p class="normalnesil">- İl milli eğitim müdürlerinin, türbanı denetim altına alma arzusu olmayan, göz yumanlar arasından seçilerek atandırılması.</p>

    <p class="normalnesil">- YÖK Yasasında İHL mezunları için değişiklik yapılmak istenmesi.</p>

    <p class="normalnesil">(...)</p>

    <p class="normalnesil"><span class="idebold">Kuvvet komutanları ve Jandarma Genel Komutanı tarafından ifade edilen hususlar</span></p>

    <p class="normalnesil">2. Başkan’ın takdiminde ifade ettiği değerlendirmelere katılıyoruz. Türkiye Cumhuriyeti Anayasası’nda belirlenmiş devlet yapısında öngörülen yapıya ters düşen uygulamalardan, bizim gibi ana ast birlik komutanlarımız ve birlikte mesai yaptığımız generaller dahil tüm teşkilatlarımız tedirginlik ve endişe duymaktadır.</p>

    <p class="normalnesil">(...)</p>

    <p class="normalnesil"><span class="idebold">Genelkurmay Başkanı</span></p>

    <p class="normalnesil">Yapılan değerlendirmelerin gerginlik yaratmak maksadını taşımadığını ancak TSK’nın düşünce ve endişelerinin yetkili makama iletilmesi ana düşüncesinden kaynaklandığı ifade edilmiştir.</p>

    <p class="normalnesil"><span class="idebold">Başbakan R. Tayyip Erdoğan tarafından ifade edilen husular</span></p>

    <p class="normalnesil">- Silahlı Kuvvetler’deki komutanların düşüncelerinin ve son YAŞ toplantısındaki talebimin yerine getirilmesinden memnun olduğumu ifade etmek istiyorum. Bu görüşlerin bir ortasını bulmak doğru olur, bu doğruları bulmakta yarar var</p>

    <p class="normalnesil">- Güven önemlidir. Metin elimde olsaydı daha iyi cevaplayabilirdim. Ama her zaman karşılıklı münakaşa önemlidir. Takdimde bazı yorumlar var, bunlar kimlerin bakış açısını yansıtıyor bilmiyorum.</p>

    <p class="normalnesil">- Ömer Dinçer açık bir toplantıda bilimsel değerlendirme yapmıştır. Aradan dokuz yıl geçtikten sonra bazıları “istemezük” demektedir. Kendisi bir bilim adamıdır. Yorumları o açıdan ele alınmalıdır. Kendisinden millet istifade etmektedir.</p>

    <p class="normalnesil">- Kamu Yönetimi Temel Yasası’nın hazırlanmasında Genelkurmay Başkanlığı’nın görüşlerini aldık. Her yasa ile ilgili de görüşmekteyiz. Son YAŞ toplantısında Kamu Yönetimi Yasası ile ilgili olarak Milli Eğitimin durumu gündeme geldi ve tasarıda düzelttik. Uyarı ve taleplere karşı değiliz.</p>

    <p class="normalnesil">- Danıştay Başkanı Nuri Bey’in konuşmaları esas alınmamalı. Benim Danıştay’dan kaynaklanan sıkıntılarım var. Bize ters düşen uygulamalar içerisindeler. Örneğin Valiler Kararnamesinden 6 Valiyi göreve iade etme kararı verdiler. Onların bu tutumuna, karşı görüşlerine katlanıyoruz. Bu tür karşı görüşlere katlanmalıyız.</p>

    <p class="normalnesil">- Bankalar Yasası’ndaki düzenlemeler konusunda da aynı durumla karşılaştık. Ben “gelişerek değiştim.” Evrim düşüncesi bunu gerektiriyor.</p>

    <p class="normalnesil">- <span class="ideitalik">Milliyet</span> gazetesi bizim düşüncelerimizi, ifadelerimizi değiştirerek yazıyor. Demokrasiyi bir araç olarak kullandığım söyleniyor, tüm sistemler araçtır. Din de demokrasi de araçtır. Her ikisinin amacı da insanın mutluluğudur. Kim beyaza beyaz diyorsa o beyazdır. Ama ben söyleyince beyaz siyah oluyor.</p>

    <p class="normalnesil">- Bizim amacımız, vermek istediğimiz mesaj, İslam kültürü ile demokrasi kültürünü birleştirmektir. Bununla biz Batı’yı her yönüyle düşünceye sevk ettik. İslam dünyasını yani totaliter yapıyı merkeze çekmeye çalışıyoruz. Bu yaklaşım yavaş yavaş revaç buluyor. Bu tür politikalarımızın AB üzerinde önemli ve ciddi akisleri oluyor.</p>

    <p class="normalnesil">- Erbakan ile birlikteliğim benim gençlik dönemime rastlar. Hoca benim Büyük Şehir Belediye Başkanı olmamı istemedi. Uzun zaman sonra birlikte çalışamayacağımızı anladık ve ayrıldık. Onlar şimdi marjinalleştiler.</p>

    <p class="normalnesil">- Muhafazakâr demokrasi kavramını ve düşüncelerimizi, son sempozyumda da ifade ettiğim gibi siyasi literatüre sokacağız.</p>

    <p class="normalnesil">- Basın benim her söylediğimi çarptırıyor, “Refah Partisi’nin referansı İslam’dır” demedim. İslam, Refah Partisi’nin değil benim şahsi referansımdır.</p>

    <p class="normalnesil">- İslami dini terör karşısındayım. Ben dindarım ama dinci değilim. Dini/İslami terör olmaz. İslam’la bunların arasında bağ kurulamaz.</p>

    <p class="normalnesil">- Cumhuriyet’in temel niteliklerine, anayasanın laiklik tanımına saygılıyız ve elimizden gelen herşeyi yapıyoruz.</p>

    <p class="normalnesil">- İrtica tehdidini kabul ediyoruz, bu tehlikeyi görüyoruz. Gonca Kuriş olayı hiçbir zaman kabul edilemez.</p>

    <p class="normalnesil">- Ömer Dinçer ve Ömer Çelik gelsinler, sizle görüşsünler, orta yolu buluruz.</p>

    <p class="normalnesil">- Konuşmalarıma bakın, hiçbir zaman dine referans vermedim. Aslında dine referans veren, dini kullanan Baykal’dır. Seçim propaganda döneminde Yaşar Nuri Öztürk’ü yanından ayırmadı.</p>

    <p class="normalnesil">- Başörtüsü konusunda, ortak ve net tarif yapılarak toplumsal mutabakat sağlanmalıdır. Mesela özel okullar kamusal alan mıdır? (Özel okulları kamusal alan dışına çıkarıp, türban konusundaki yargı kararlarını delmek ve uygulamayı resmen hayata geçirmek istemektedir. Bu durum Milli Eğitim Temel Yasası’na ve devletin temel prensiplerine aykırılık teşkil eder. Okul ücretinin ödenmesi bu okulların özel alan sayılması anlamını taşımaz.)</p>

    <p class="normalnesil">- Ülkemizde türban dolayısıyla olan kamplaşmaya engel olmalı ve birbirimizi bu konuda ürkütmemeliyiz. Halkımızın yüzde 50 oranı başörtülüdür. Bu konu ile ilgili olarak son Almanya gezim sırasında bir Alman gazetesine verdiğim mülakatta “başörtüsü ne bir sembol ne de bir simgedir” dedim.</p>

    <p class="normalnesil">- Ülkemizde Kuran’ın öğrenilmesinden neden korkuyoruz, ben bunu anlamıyorum. Halkının büyük kısmı Müslüman olan bir ülkede Kuran kursları yönetmeliğini değiştirilmesi tamamen iyi niyetlidir. Evet, Kuran Kursları Yönetmeliği’nde yanlışlık yapıldı. Ama bu konu fazlaca abartıldı. Gelişmeler karşısında Mehmet Aydın ve Ali Bardakoğlu, ki her ikisi de iyi yetişmiş kişilerdir, şok oldular.</p>

    <p class="normalnesil">- Yasalar yapılırken halkın gelenekleri, istekleri yansıtılmalıdır. Bunlar, endirekt de olsa etkidir ve siyasete yansımalıdır.</p>

    <p class="normalnesil">- Bazı konularda bizi üzen ifadeler de oldu. Mesela siz devamlı AKP dediniz. Halbuki partinin kuruluş kayıtlarındaki ismi AK Parti’dir.</p>

    <p class="normalnesil">- Dinimizde radikallik yoktur. Eleştirilerimiz sistem eleştirisi olarak algılanmalıdır. Sistemin işlemeyen taraflarını değiştirmek istiyoruz. Eleştirilerimizi rejime yönelik olarak algılamayın.</p>

    <p class="normalnesil">- Bugün ABD de kendi demokrasisini tartışıyor. Bilim adamları ne düşünüyor diye sormuyor. Sen ne düşünüyorsun diye soruyor.</p>

    <p class="normalnesil">- Maalesef radikal İslam grupları içtihat kapısını kapattırdılar, hep geride kaldık. İslam’da gelişme olmadı.</p>

    <p class="normalnesil">- Cumhurbaşkanı’nın yetkilerini sınırlandırmayla ilgili bir çalışmamız yok. Ancak parlamentonun böyle bir yetkisi vardır. Sistem olarak tartışırız. Cumhurbaşkanı ile iyi ilişkiler içindeyiz.</p>

    <p class="normalnesil">- Siyasi iktidarlar rahat çalışabileceklerini yanlarına alırlar. Görevden alınanlar başarısız olanlardır. Esasında yanlış anlaşılan bir diğer konu da biz sadece rotasyon yaptık. Yani kişilerin görev yerlerini değiştirdik. Daha verimli hale geldiler. Başka yerden adam getirmiyoruz. Pasifize edilmişleri tekrar göreve getiriyoruz. Bunlardan başarısız ve hatalı olanları bildirin, tedbir alalım.</p>

    <p class="normalnesil">- Ekonomide iyileşmeler var. İstikrar sağlanıyor. Kredi faizleri düştü. TL değer kazandı.</p>

    <p class="normalnesil">- Emrim üzerine milletvekilleri, her ay 1 milyar kaybetmelerine rağmen, lojmana yerleşmediler.</p>

    <p class="normalnesil">- Turizm getirisinin artırılması için sosyal tesisleri turizme devredeceğiz.</p>

    <p class="normalnesil">- Müsteşarımı yasamanın veya muhalefetin demesi, diretmesiyle değiştirmem, yasamanın yetkisi yoktur. Kendisi bana verimli hizmetler yapıyor.</p>

    <p class="normalnesil">- Binali Yıldırım ve Kemal Unakıtan mali konularda başarılıdırlar. Haklarında spekülasyon yapıldı.</p>

    <p class="normalnesil">- Üzerinde kıyamet koparılan bir Genel Müdür (THY), kurumunu 300 trilyon kâra geçirdi.</p>

    <p class="normalnesil">- Bizim politikalarımıza ters düşen konularda gereğini yapıyoruz. Hüsrev Kutlu’yu disipline sevk ettik.</p>

    <p class="normalnesil">- Önüne gelen de kendisine uzatılan mikrofona konuşmamalı.</p>

    <p class="normalnesil">- YÖK meselesinde farklı sıkıntılar yaşıyoruz. Yasada 26 kez düzenleme yapılarak, 85 madde değiştirilmiş. Biz değişiklik yapalım dediğimizde gürültü kopartıyorlar. En son olarak da Erdoğan Bey’in hazırladığı taslağı inceliyoruz.</p>

    <p class="normalnesil">- İç Güvenlik Strateji Belgesi’nde iç istihbarat İçişleri Bakanlığı’na bağlanıyor. Bu konuda görüşleriniz varsa dinleriz.</p>

    <p class="normalnesil">- Belediye yasaları ile yerinden yönetimin güçlü hale gelmesini istiyoruz. Bu yasa ile belediyeler güçlenecektir. Yetkileri artacaktır.</p>

    <p class="normalnesil">- Aralık 2004’te AB’ye giremezsek B planını uygularız, ama Türkiye muhakkak güçlü bir organizasyonda olmalı veya bir teşkilatın başını çekmelidir. Bush’a AB’ne üye olamazsak NAFTA’ya alın demiştim. Oraya da giremezsek Türk Cumhuriyetleri’nin içinde olduğu bir organizasyona gireriz. Rusya ile görüşmelerimiz var.</p>

    <p class="normalnesil">- Kaplancılar konusunda Almanya da kararsız. Ancak Kaplancılar zayıflıyor.</p>

    <p class="normalnesil">- Doğu ve Güneydoğu Anadolu ile ilgili sıkıntıları dayatmayla çözmek mümkün değildir. Kişi başına milli geliri 1500 USD’dan aşağı olan iller için vergi indirimi (yaparak), toplu konutlar inşa ederek bölgeyi kalkındırmaya çalışıyoruz. Burayı bir cazibe merkezi haline getirmeye çalışıyoruz.</p>

    <p class="normalnesil"><span class="idebold">2. Başkan’ın konuşması;</span></p>

    <p class="normalnesil">Ömer Dinçer konusunu açmak istiyorum. Siz yaptığı konuşmanın tamamı olan yedi sayfayı okudunuz mu? Kabul edilemez korkunç hususları ihtiva ediyor. Bilim adamı vasfının çok ötesinde bir söylemdir. Düşüncelerimin arkasındayım ifadesi çok düşündürücüdür. Genelkurmay olarak düşüncelerimizi sunduk, takdir sizindir.</p>

    <p class="normalnesil">Güneydoğu’da siyasi bir kararlılığa ihtiyaç var. Mesela HAK-PAR’ın tutumu ve olan olaylar karşısında tavır takınmalıydınız ki kendilerine gelsinler. Takdir sizin.</p>

    <p class="normalnesil"><span class="idebold">Genelkurmay Başkanı’nın konuşması;</span></p>

    <p class="normalnesil">- Rahatsız olduğumuz konuları sizlere aktarmak içini bugün biraraya geldik. Umarım iyi niyetle yaptığımız bu değerlendirmelerden sonra TSK, ülkenin temel değerlerinin korunmasında tavır almaya zorlanmaz. Bu çalışma, ülkenin birçok sorunla uğraştığı dönemde rejimi tehlikeye sokmamak maksatlı çalışmalıdır.</p>

    <p class="normalnesil">- Din siyasete alet edilmemelidir. Üniter devlet yapısı önemlidir ve bu yapı korunmalıdır. Laiklik anlayışlarımızda farklılıklar mevcuttur.</p>

    <p class="normalnesil">- Atatürk milliyetçiliği hepimizin ortak düşüncesi olmalıdır.</p>

    <p class="normalnesil">- Ilımlı İslam modeli oldukça yol almıştır. Ancak TC temel nitelikleri ile bağdaşmayan sözlere ve tanımlamalara dikkat edilmelidir. Biz halkının çoğunluğu Müslüman olan bir laik ülkeyiz.</p>

    <p class="normalnesil">- Etnik ayrışmacılık en önemli konularımızdandır. Bu konu ile mücadele edilmelidir.</p>

    <p class="normalnesil">- Birçok konularda görüşlerimizi sizlere bildirdik ancak dikkate alınmadığını görüyoruz.</p>

    <p class="normalnesil">- TSK reformlara (uyum paketleri) karşı imiş gibi gösteriliyor. Hatta AB’ne girişe bile karşı olarak gösteriliyor. Halk tarafından böyle bir algılanma mevcut. Bunlar yanılgıdır. Bizler hiçbir sosyal gelişime karşı olmayız.</p>

    <p class="normalnesil">- Aramızda mevcut güvensizlikler önlenmelidir. Bu amaçla da açıklamalarımız ve zaman zaman yaptığımız uyarılarımız dikkate alınmalıdır.</p>

    <p class="normalnesil">Toplantı bu sözler ile sona erdi. Biz adamlara “Bakın sayın Başbakan biz sizi dinci bir parti olarak görüyoruz. Yaptığınız her türlü işlemde de bu faktörü arıyoruz. Bu nedenle de size itimadımız yok” diyemedik.</p>

    <p class="normalnesil">Bence bir gün önce aldığımız konuşmama kararı yanlıştı. Adam bize kendi bildiklerini anlattı ve tartışmadık bile. Bu toplantıdan çıkınca yemeğe gittik. Böylece işi de iyice sulandırmış olduk. Yemekte doğal olarak sohbete başladık ve adam da yemekten ayrılırken bizim sorunlarımızı dinleyip ayrılan ve onlara çözüm bulmayı vaat eden bir siyasetçi kimliği ile aramızdan ayrıldı.</p>

    <h2 class="h2baslik1" id="calibre_toc_163">18 Ocak 2004</h2>

    <p class="normalnesililk">Baykan’ın cenazesine katılmak için İstanbul’a gittim. Çok kalabalıktı. Cenazeden sonra çocukların evine gittik. Burak bana şunları anlattı:</p>

    <p class="normalnesil">“İsrail’e gitiğimde Ami Ayaolan ile buluştum. Beni çok iyi karşıladı. Kendisine bize politik destek verin dedim. Peki dedi ve iki saat sonra üç kişi benimle görüşmeye geldiler. TSK ile eskiden olan temaslarının kalmadığını ve eskiden Özel Kuvvetler’e bilgi verirken son dört aydır bunu da yapamadıklarını, dört kuvvet komutanının çok iyi anlaşmalarına rağmen Genelkurmay Başkanı’nın çok kötü bir tutum içinde olduğunu, kendilerinin de Hizbullah ile ilgili sorunları olduğunu ve tutuklanan Hizbullah ürgütü mensuplarının çıkarıldığını anlattılar.”</p>

    <p class="normalnesil">(...) Diğer bir haber de Dicle’nin annesi Şule’den. Onun dayısı ise Cumhurbaşkanı Denetleme Kurulu başkanı. Verdiği habere göre Cumhurbaşkanı 5-6 ay sonra yine bir gerginlik yaratarak Genelkurmay Başkanı’nın istifa etmesini isteyecekmiş.</p>

    <h2 class="h2baslik1" id="calibre_toc_164">19 Ocak 2004</h2>

    <p class="normalnesililk">Sabah kalkınca evi terk etmeden önce gazetelere baktım. EGE Ordu K. Org. Hurşit Tolon dün yaptığı bir köy ziyareti sırasında “Kıbrıs’ta ver-kurtul’cu olanlar vatan hainidir” anlamında bir söz söylemiş ve bugünkü bütün gazeteler bu haber ile doluydu. Tabii gerçek vatan haini olan kendilerini AB’ye satmış ve onlardan maddi menfaat sağlayan köşe yazarları Hurşit hakkında veryansın ediyorlardı. Aralarında evvelce kan kırmızı komünist olup şimdi beş vakit namaz kıldığını ima edenler, dedesi binlerce Türk evladını cephelerde kırdıran vatan hainlerinin torunu olanlar, her çeşit hayvanat bahçesi yaşayanı vardı.</p>

    <h2 class="h2baslik1" id="calibre_toc_165">20 Ocak 2004</h2>

    <p class="normalnesililk">Hava Kuvvetleri Komutanlığı’nda yapılacak kuvvet komutanları toplantısına katıldım. MGK ön toplantısı perşembe günü yerine yarına alındığı için bir koordinasyon ihtiyacı doğmuştu. İki ana konumuz vardı. İrtica ve Kıbrıs.</p>

    <p class="normalnesililk">Kara Kuvvetleri Komutanı pazartesi günü başından geçenleri anlattı. Hurşit Tolon’u desteklediği için Genelkurmay Başkanı ile oldukça sert bir şekilde kavga etmişlerdi. Aramız çok bozuk, bunu bilin dedi. Genelkurmay Başkanı ve 2. Başkan Hurşit’e destek vermemişlerdi. Esasen gazeteler de çok yüklendiği için Genelkurmay Başkanı oldukça bozuktu ve HT’un yanlış yaptığına inanıyordu. Kıbrıs konusunda ise Genelkurmay DİB ile beraber bir hazırlık yapıyorlardı ama bizim hiçbir şeyden haberimiz yoktu.</p>

    <p class="normalnesil">Konuşmalar sırasında Jandarma Genel Komutanı daima bir ihtilal özlemi içerisinde, bir an önce bu işi yapalım şeklinde konuşuyordu. Bugün de defalarca tekrar etti, en nihayet dayanamadım ve bakın biz sizle böyle konuşmadık. Planlamayı 23 Ocak’tan sonra yapabileceğimizi birkaç kez tekrar ettim. Onun için hiçbir hazırlığımız yok ama başlayacağız dedim ve ağzı kapandı.</p>

    <p class="normalnesil">Tabii Hurşit konusunda Genelkurmay Başkanı’nın tutumu canımızı sıkmıştı. Kıbrıs konusunda bir sorunumuz yoktu. Her şeye karar vermiştik ve kararlarımızda ısrarlıydık. Kıbrısın ver–kurtul şeklinde çözülmesini kabul edemezdik ve etmiyorduk da.</p>

    <h2 class="h2baslik1" id="calibre_toc_166">21 Ocak 2004</h2>

    <p class="normalnesililk">Genelkurmay Başkanlığı’nda yapılacak MGK ön görüşmesine katıldık. (...) Genelkurmay Başkanı’na ayrıca MGK toplantısında Başbakanlık Müsteşarı Ömer Dinçer’in de takdim yapacağını, hem de irtica ile ilgili takdim yapacağını, bizim böyle bir konuyu kabul edemeyeceğimizi ve rahatsız olduğumuzu ve esasen 14 Ocak günü bu rahatsızlığımız hep beraber Başbakan Recep Tayyip Erdoğan’a söylediğimizi, eğer mümkünse konuyu Cumhurbaşkanı’na ileterek bir tedbir alınmasını söylemesini istedim. Önce itiraz etti, ben ne yapayım, Başbakan koymuş gibi sözler söyledi. Sonra Cumhurbaşkanı’na söyleyerek gündemden çıkarılmasının iyi olacağını söyledik. MGK genel sekreteri bu işi yüklendi.</p>

    <p class="normalnesil">(...)</p>

    <p class="normalnesil">14:00-14:30 E. Dışişleri Bakanı Coşkun Kırca’nın ziyareti...</p>

    <p class="normalnesil">14:45-15:15 M. Ali Kışlalı’nın ziyareti...</p>

    <p class="normalnesil">Her iki ziyaretçi de cumhuriyetçi ve TSK’yı destekleyen yazarlar. Kırca 76 yaşında. O kadar duygulu hale gelmiş ki, benim yanımda olayları ve son durumu anlatırken iki kez ağladı. Yeni bir Anayasa hazırlamış, ondan bir kopya getirmiş, aldım. Kışlalı da efendi bir insan. Her ikisi de bana “zaman geçiyor ve her gün daha kötüye gidiyoruz. Ne yapacaksanız yapın, yoksa geç olacak” mesajını verdiler.</p>

    <h2 class="h2baslik1" id="calibre_toc_167">22 Ocak 2004</h2>

    <p class="normalnesililk">Günün geri kalan kısmında Kıbrıs çalıştım. Önce MGK Genel Sekreteri aradı ve bana Kara Kuvvetleri Komutanı’nın, sonuç bildirisine bizim görüşlerimizin ayrıca yazılmasını istediğini söyledi. Bunu yapmak mümkün değildi. Fikre katıldım ama şekline değil ve değişik olarak bildiride hükümete bir tavsiye kararı alındığının ve bu kararın oy çokluğu ile alındığının bildirilmesinin yeterli olacağını söyledim. Onun arkasından Kara Kuvvetleri Komutanı aradı ve aynı şeyleri ona da söyledim. O benim fikrime uydu ve hemen 2. Başkan’ı aradım, kendisine durumu izah ettim, o da hak verdi. Ayrıca muhakkak bizim ayrı bir takdim yapmamız gerekli, aksi halde metnini görmeden DİB’in metni ile aynı fikirde imişiz gibi bir durum ortaya çıkacaktı. Onu da kabul etti. O da Genelkurmay Başkanı’nı ikna edecekti. Bütün her şey bugün istediğimiz gibi bir karara bağlandı.</p>

    <p class="normalnesililk">Cumhurbaşkanı, Başbakanlık Müsteşarı’nın yapacağı takdimi tamamen listeden çıkarmıştı.</p>

    <h2 class="h2baslik1" id="calibre_toc_168">23 Ocak 2004</h2>

    <p class="normalnesililk">MGK Toplantısı... Oturuma MGK Genel Sekreterliği’nin yaptığı iç güvenlik takdimi ile başladık.</p>

    <p class="normalnesil">Çeşitli irticai ve bölücü hareketler ile misyonerlik faaliyetleri anlatıldı. Takdimin sonunda Devlet Bakanı M. Ali Şahin söz alarak; misyonerlik faaliyetinin çok tehlikeli olduğunu, bunun önlenmesi gerektiğini ifade etti. Sonra Kara Kuvvetleri Komutanı söz alarak bölücü örgüt ile (ilgili) açıklama yaptı ve ülkemizde şu anda birinci öncelikli tehdidin bölücülük hareketleri olduğunu ve hükümetin bu konuda kesin ve etkin tavırlar koyması gerektiğini belirtti. (...) Söz alan Başbakan, misyonerlik ile mücadelenin iyi Müslüman yetiştirmek olduğunu, bu nedenle Diyanet İşleri Başkanlığı’nın yayınladığı Kuran kursları yönetmeliğinin bir gereklilik olduğunu ama bu konunun yanlış anlaşıldığını belirtti. (...) Söz alan GB <span class="idebold">[Genelkurmay Başkanı Hilmi Özkök -A. G.]</span>, bence söylenenler laiklik karşıtı, hükümet olarak ülkede dinlere karşı eşit uzaklıkta durması ve aynı tarzda muamele edilmesi gerektiğini söyledi.</p>

    <p class="indentmetinilk">[<span class="idebold">Nokta’daki Darbe Günlükleri’nde yer almayan bölümlerin en ilginçlerinden biri de hiç kuşkusuz, “Ergenekon hamlesi” olduğu daha sonra açık bir biçimde ortaya çıkan “Misyonerliğe karşı mücadele”de hükümetle darbeci komutanların “ulusalcı” bir temelde birleşebildiklerini gösteren 23 Ocak 2004 tarihli bu MGK toplantısıydı.</span></p>

    <p class="indentmetin"><span class="idebold">Taraf’ta 5 Nisan 2011’de kaleme aldığım “2003-2007’deki anti-misyoner kampanya” başlıklı yazıda bu toplantıya göndermeyle, o günlerde hükümetin kendi mezar kazıcılarıyla farkında olmadan nasıl bir işbirliği içine girdiğini ele almıştım. Bu toplantının anlamını daha iyi ortaya koyacağı düşüncesiyle o yazının sonuç bölümünü aktarıyorum:</span></p>

    <p class="indentmetin"><span class="idebold">“Benim bu hikâyeden çıkardığım ders şu: 2003-2007 arasındaki anti-misyoner kampanya, vesayet rejimini sürdürme ve darbelere zemin hazırlama amacıyla kullanılan üç kadim korkuya (irtica-komünizm-bölücülük) eklemlenmiş nispeten daha küçük çaplı, konjonktürel, ama hayli etkili bir korku nesnesi olarak kullanıldı.</span></p>

    <p class="indentmetin"><span class="idebold">Misyoner korkusu artık etkili değil ve yeniden tedavüle sokulabileceğini sanmıyorum.</span></p>

    <p class="indentmetin"><span class="idebold">Fakat anladık ki, rejim, temel ve sürekli korku nesnelerinin yanı sıra geçici ve konjonktürel korku nesneleri üretme ve onları kullanma yeteneğine sahiptir. Yani, şapkadan her an yeni bir korku nesnesi çıkartabilir!”</span></p>

    <p class="indentmetinson"><span class="idebold">Taraf’taki o yazıma şimdi şunu ilave ediyorum: Üstelik bu korkunun yaratılmasında, devirmek istediği siyasetçilerden de yararlanabilir!</span>]</p>

    <p class="normalnesil">(...)</p>

    <p class="normalnesil">Son olarak Cumhurbaşkanı Dışişleri Bakanı’na karşı <span class="idebold">[Abdullah Gül -A. G.]</span> çok ağır bir konuşma yaptı. Bilindiği üzere türban konusunda eşi devleti AİHM’e mahkemeye vermişti. Cumhurbaşkanı, “Abdullah Bey, geri aldırdığınız ek savunma devlet gelenekleri ile bağdaşmıyor... Hele eşinizin bu konuda bir mahkemesi olduğu herkes tarafından bilinirken böyle bir uygulama yapmanız mantıkla ve iyi niyetle bağdaşmaz. Sizi bu konuda uyarırım” dedi. Abdullah Gül hık mık edecek oldu ama Cumhurbaşkanı hemen bu sefer daha ağır konuşarak konuyu ve oturumu kapattı.</p>

    <h2 class="h2baslik1" id="calibre_toc_169">24 Ocak 2004</h2>

    <p class="normalnesililk">Öğleye doğru Kara Kuvvetleri Komutanı beni aradı. Her zamanki gibi dün yapılan toplantıdan bazı şüpheleri vardı. Acaba biz istediğimizi yapabildik mi, yoksa aldatıldık mı? Kendisine, bana göre çok güzel bir toplantı olduğunu, bizim gayretlerimiz olmasa Kıbrıs konusunun buralara gelemeyeceğini, ayrıca şahinlik de yapmadığımızı ve hükümete uygulayacakları strateji için destek verdiğimizi, bu açıklamanın bence birçok çevreden destek göreceğini söyledim. Beraberce en iyisini yaptığımıza ikna olduk.</p>

    <h2 class="h2baslik1" id="calibre_toc_170">26 Ocak 2004</h2>

    <p class="normalnesililk">Karargâha döndükten sonra Savcı Saim ile görüştüm kendisine T. T.’nin tutuklanması ile ilgili haberini aldığımı söyledim. Adam tam 8 milyon dolarlık alışveriş yapmış ve bunu bir kısmını da cebe atmış. Bütün deliller ona yönlendirmiş ve savcı da tutuklamış tabii, bu arada suçsuz ama dikkatsiz personel de var. Bunlar beş kuruş para yememişler ama görevlerini tam dikkatle yapmamışlar. Galiba onlar da ceza yiyecekler.</p>

    <h2 class="h2baslik1" id="calibre_toc_171">1 Şubat 2004</h2>

    <p class="normalnesililk">Aytaç Paşa’lara ziyarete gittik ve hemen konu ülke meselelerine döndü. Bana “seninle özel konuşmamız lazım. Ben Şener ile İbrahim’in davranışlarını tasvip etmiyorum. Çok ifrata kaçıyorlar. Geçen gün gelen MİT’ten habere göre, Şenkal iki haber verdi; birincisi JGK’nın bütün hareketleri biliniyor ve yasa dışına çıktığı değerlendiriliyor. İkincisi ise Genelkurmay Başkanı ile kuvvet komutanlarının arası açık ve bu sorun herkes tarafından ve kesinlikle biliniyor. Bu nedenle artık kendimize bir çekidüzen verip ülkeyi bir maceraya götürmek yerine devamlı ve kararlı bir tutum sergilemeyi ama açık konuşmayı tercih ederim, zannederim sen de benim gibi düşünüyorsun” dedi.</p>

    <h2 class="h2baslik1" id="calibre_toc_172">2 Şubat 2004</h2>

    <p class="normalnesililk">Akşam Aytaç Paşa’lar bizi ve oğlanları Bilkent’te yemeğe götürdüler. Çok güzel vakit geçirdik. Yine bizim Burak bir konu açtı. Bizim bundan sonra iki konuya önem vermemiz gerekiyor. OYAK’ın heyetinin yaptıklarının kontrol edilmesi gerekiyor. Ankara Belediyesi’ne 250 milyon dolar kredi vermiş durumda, bu parayı geri almak biraz zor. İkinci bir konu da OYAK’ın kendi amaçlarımıza yardımcı olacak şekilde kullanılması; bazı medya kuruluşlarına ortak olması veya kredi vermesi gibi. OYAK ile ilgili bir rapor hazırlamaya karar verdik.</p>

    <h2 class="h2baslik1" id="calibre_toc_173">3 Şubat 2004</h2>

    <p class="normalnesililk">Kara Kuvvetleri Komutanı ile beraber önce Doğu Aktulga’nın ailesine hem bayramlık, hem de başsağlığı için gittik. Sonra geri döndüğümüzde onların evinde çok özel bir konuşma yaptık. Ben denetlemeye gittiğim zaman hepsi Jandarma Genel Komutanlığı’nda toplanmışlar ve Jandarma Genel Komutanı Orgeneral Şener Eruygur onlara bana salı günü takdim edilen hazırlıkları göstermiş ve yapılan üst düzeydeki bazı yöneticilerin konuşmalarına ait ses kayıtlarını dinletmiş. Bunların çoğu AKP’ye danışmanlık yapan kişilermiş ve Kıbrıs sorununu nasıl halletmeyi düşündüklerini ve bu konuda neler yaptıklarını anlattıkları kayıtlarmış.</p>

    <p class="normalnesililk">Takdimin sonunda Hava Kuvvetleri Komutanı ve Jandarma Genel Komutanı hemen 10 Mart’ta ihtilal yapalım diye bastırmaya başlamışlar. Kara Kuvvetleri Komutanı onları şimdilik frenlemiş ve bunun için daha zamanın uygun olmadığını, beklememizi salık vermiş. Jandarma Genel Komutanı benimle görüşeceğini söylemiş ve dağılmışlar. Kara Kuvvetleri Komutanı bu konudan çok rahatsız olmuş. Bana sen ne düşünüyorsun, dedi. Ben de düşüncelerimi anlattım.</p>

    <p class="normalnesil">“Bir ihtilal için zeminin hazır olması gerekir, yani halk ihtilali istemelidir. 12 Eylül’de olduğu gibi ordu niye duruyor, ne zaman müdahale edecek gibi başlıklar basında yer almalıdır. İkincisi önceki ihtilallerde olmayan bazı özellikleri bugün yaşıyoruz. Ekonomimiz çok bozuk ve tamamen dışa bağımlı. Eğer dışarıdan kredi alamazsak ekonomimiz çökebilir ve halk büyük sıkıntı yaşar. Bunun sorumluluğunu almaya hazır değiliz. Bir diğer konu da ABD. Bundan önceki darbelere destek vermesine rağmen bugün AKP’ye destek veriyor. Onların istemediği bir darbe veya hükümeti idame etmek çok zordur. Yani ABD’ye rağmen bu işlem olmaz. Diğer bir konu, TSK içerisindeki birlik sağlanmış mıdır? Eğer bir ayırım varsa sonumuz tam bir felaket olacaktır.”</p>

    <p class="normalnesil">Bu nedenler ile darbeye henüz hazır olmadığımızı söyledim. Ama bu bizim eylemimize engel olmamalıdır. Biz Kıbrıs olaylarını takip etmeliyiz. Bizim en kuvvetli olduğumuz konu Kıbrıs konusudur. Bunlar eğer bu konuda açık verirler ve MGK kararları dışında bir hareket tarzı uygulamaya kalkarlarsa o zaman Genelkurmay Başkanı’na gidip, biz bu konuyu tasvip etmiyoruz ve sorumluluğu üzerimize alamayız, bu nedenle de bir basın bildirisi hazırladık, ya bizle beraber bu açıklamayı (yaparsınız) yahut da biz bu açıklamayı ve tüm düşüncelerimizi açıklayıp istifa ederiz, diyerek onun hareket tarzını öğreniriz. Eğer bize katılırsa bu açıklamayı hep beraber, yoksa yalnız başımıza yaparız. Bana göre bunun etkisi darbeden daha etkili olacaktır. Genelkurmay Başkanı da bu hareketten sonra yalnız kalacak ve istifa edecektir, dedim.</p>

    <p class="normalnesil">Kara Kuvvetleri Komutanı bu görüşüme katıldı. Esasen o da böyle düşündüğünü bana söyledi. Onun endişesi Şener ve Hava Kuvvetleri Komutanı’nın, biz onlar ile aynı fikirde olmazsak bizleri suçlayacakları ve bizim onlara engel olduğumuzu her tarafa yayacak olmalarıdır. Jandarma Genel Komutanı Orgeneral Şener Eruygur’un amacı Kara Kuvvetleri Komutanı olmak. Bu nedenle de Yaşar’ın kuyusunu kazmakta olduğunu anlattı. Jandarma Genel Komutanı bana kalırsa biraz haksız ve haris davranıyordu. Kara Kuvvetleri Komutanı bana Jandarma Genel Komutanı’nın bir senaryo dahilinde ve hükümet düzeyinde şimdiden teşebbüse geçtiğini ve amacının Yaşar’ın ekarte edilmesini ve bu konuda bir baskının hükümet tarafından Genelkurmay Başkanı’na yapılmasını sağlamak olduğunu düşünüyor. Kendisine Şener’in bu konuda faaliyette bulunduğuna dair bazı bilgilerin geldiğini söyledi. “Yaşar ile ilgili bir değil birkaç senaryo etrafta dolaşıyor. Benim hepsinden haberim var” dedi. Ben de eğer Yaşar için yapabileceğim bir şey olursa benim de haberim olsun, dedim. Sık sık bunları benim bilmemi istediğini bana tekrarladı.</p>

    <p class="normalnesil">Bu bilgiler çok özel bilgiler olmalarından dolayı benimle paylaşmasına çok müteşekkir olduğumu kendisine defalarca söyledim. Zannediyorum o da buna biraz mecbur kalmıştı. Zira ben yokken yaptıkları görüşmede diğer ikisi onu biraz fazlaca sıkıştırmışlardı.</p>

    <p class="normalnesil">Konuşmamıza darbe konusu ile devam ettik. Ben eğer bir darbe yapılacaksa bunun 2004 Aralık’tan önce yapılmamasını ve AB’nin vereceği cevaba göre AKP’nin zaten köşeye sıkışacağını ve o zaman halkın desteğini de alabileceğimizi söyledim. Benden bu konuda Hava Kuvvetleri Komutanı ve JGK’nın bu amaçlarından onları vazgeçirmemi ve çocukça olan bu isteklerini bir mantık esasına oturtarak hayal yerine gerçeklere dayalı bir hareket tarzını seçmemizi söyledi. Ben de kendisiyle hemfikir olduğumu ve elimden geleni yapacağımı söyledim. Kara Kuvvetleri Komutanı kişilik olarak çok dürüst ve düşündüğünü açıkça söyleyen, sinsi hesapları olmayan bir kişi. Bu nedenle onun söylediği her cümleye itimadım sonsuz ve art niyet aramam gereksiz.</p>

    <p class="normalnesil">Yaklaşık üç saat konuştuk. Ama iyi ki konuştuk, zira bu konuları ben kendi değerlendirmelerime göre tahmin ediyor ve rahatsız oluyordum. Zannediyorum her ikimiz de rahatlamıştık.</p>

    <h2 class="h2baslik1" id="calibre_toc_174">5 Şubat 2004</h2>

    <p class="normalnesililk">Akşama kadar sakin bir gün geçirdim. Daha ziyade karargâh ve şahsi işlerim ile ilgilendim. Akşam eve gidince kıyamet koptu. Kara Kuvvetleri Komutanı İstanbul’a gitmişti ve pazar akşamı dönecekti. Telefonla beni aradı ve gizli hattan görüşmek istedi. Alışıldığı şekilde telefon arızası nedeni ile açık telefondan görüşmek zorunda kaldım. “Annan’ın mektubu gelmiş ve içerisindeki konular tamamen bizim söylediklerimizin dışında olayları kapsıyor.</p>

    <p class="normalnesil">Onur Öymen ile İstanbul’da görüştük ve bana bunları anlattı. Ben karargâha emir verdim. Size birer kopya getirecekler. Ben İlker’i aradım, bana hâlâ düşündüklerini ve hareketlerini Denktaş’a göre ayarlayacaklarını söyledi. Senden ricam hemen duruma müdahale etmen” dedi.</p>

    <p class="normalnesil">Bunun üzerine ben de hemen Hava Kuvvetleri Komutanı’nı aradım ve eve davet ettim, Jandarma Genel Komutanı bir bağlantısı olduğunu ve gelemeyeceğini söyledi. Hava Kuvvetleri Komutanı 19:30’da geldi ve konuştuk. Önce darbe olabilir mi konusunu açtık. Amacım Şener yokken onunla teke tek konuşarak fikirlerimi ona söylemekti.</p>

    <p class="normalnesil">Nitekim darbe konusundaki fikirlerimi ona naklettim ve zannediyorum benimle aynı fikirde oldu. Ülkenin ekonomik zorluğunu, ABD’nin diğer darbelerden farklı olarak bu kez hükümet tarafını tuttuğunu, halkın henüz destek vermediğini ve desteğin yahut zeminin oluşması gerektiğini kısaca anlattım. Sonra bugün gelişen olay için ne yapabileceğimizi konuştuk. Bir hal tarzı olarak Genelkurmay Başkanı’na giderek halka bir basın açıklaması yapılacağını, isterse kendisinin de gelebileceğini, istemezse bizim bu açıklamayı yaparak TSK’nın Kıbrıs konusundaki düşüncelerinin ne olduğunu açıklayıp istifa etmemiz gerektiğini söyledim. Hava Kuvvetleri Komutanı başka bir seçenek tavsiye etti. Kıbrıs’ta herkesi Annan Planı aleyhinde sokağa dökerek gösterilerin yapılmasını sağlama ve anavatandan da bu hareketlere destek vererek hükümet aleyhine olaylar çıkarmak. Bunları tartıştıktan sonra ertesi sabah buluşmak üzere ayrıldık.</p>

    <p class="indentmetintek">[<span class="idebold">Halkı sokağa dökmek, öğrencileri, hatta sendikacıları sokağa dökmek... Bu türden sözlerin, önerilen şey sanki dünyanın en kolay işiymiş gibi komutanların ağzından öylesine dökülüvermesi üzerinde durmak gerekir diye düşünüyorum... Belli ki, bu işlerin bir tarihi, birikmiş bir tecrübesi ve her an yürürlüğe konabilecek bir organizasyon planı var...</span>]</p>

    <h2 class="h2baslik1" id="calibre_toc_175">6 Şubat 2004</h2>

    <p class="normalnesililk">Sabah doğruca Jandarma Genel Komutanlığı’na gittim ve orada üçümüz buluştuk. Durumu tekrar gözden geçirdik. Jandarma Genel Komutanı hâlâ darbe yapalım diye inat ediyordu. Ne düşündüğümü bana sordu. Dün akşam Hava Kuvvetleri Komutanı’na anlattıklarımı aynı şekilde ona da anlattım. “Çok aculsunuz” dedim. İkna değil ama durdurulması zaman aldı ve sabah toplanmamızın esas gayesi Kıbrıs konusunda neler yapılabileceği konusunda seçenekleri gözden geçirmek. Ancak biz bu konuyu bırakıp darbe yapacak mıyız yoksa yapmayacak mıyız konusuna girdik. Jandarma Genel Komutanı Orgeneral Şener Eruygur’u ikna etmek oldukça güç. Bir netice alamayacağımı bildiğim halde yine de onu ikna etmeyi denedim. Pek ikna olduğunu söyleyemem. Dikkat ettim Hava Kuvvetleri Komutanı hiçbir konuşmaya karışmıyor ve konuşmalarda beni yalnız bırakıyordu.</p>

    <p class="normalnesililk">(...)</p>

    <p class="normalnesil">2. Başkan’ı görmeye gittim. “Ne haberler var, neler oluyor” dedim. Denktaş kararını yarın Kıbrıs’a döndükten sonra bildirecekmiş. Bana mektubu anlatmaya kalktı, ben de kendisine mektubu okuduğumu söyledim. Genelkurmay Başkanı ile şöyle bir plan yaptıklarını söylediler: Genelkurmay Başkanı Cumhurbaşkanı’na giderek MGK’yı acil toplantıya çağıracak ve toplantıda herkes görüşlerini ayrıca açıklayacak ve geçen sefer yazılmayan karar bu sefer kaleme alınarak imzalanacak. Ve bildiride herkesin görüşüne yer verilecek. Eğer Cumhurbaşkanı acil toplantıyı kabul etmezse, o zaman Genelkurmay Başkanı bir basın toplantısı yaparak TSK’nın Kıbrıs hakkındaki görüşünü açıklayacak.</p>

    <p class="normalnesil">Bu sırada 2. Başkan, DİB’den B. Elçi Baki İlkin’i aradı ve ondan haber almaya çalıştı. Anladığıma göre DİB, ABD ve UK <span class="idebold">[İngiltere -A. G.]</span> büyükelçileri ile iş yapıyormuş. Anladığıma göre Başbakan Recep Tayyip Erdoğan’a ayrı bir ikinci mektup gelmiş. Onun kapsamını öğrenmeye çalıştı ama pek fazla bilgi alamadı.</p>

    <p class="normalnesil">Bu sırada öğrendiğim, M. Ali Birand resmen AKP için çalışıyormuş ve bu ikinci mektupta Ali’ye referans yapılarak bir konu anlatılıyormuş. Düşünebiliyor musun ki böyle bir gazeteci ülkenin dış politikasında yer alıyor ve onun verdiği bir referans için resmi mektup bile yazılabiliyor.</p>

    <p class="normalnesil">11:30 civarında Genelkurmay Başkanı Başbakan ile görüşmek üzere randevulaşmışlardı ve zaman o vakte geliyordu. Nitekim Genelkurmay Başkanı 2. Başkan’ı aradı ve yanına çağırdı. Ben de bunun üzerine ayrıldım. Ayrılmadan önce Genelkurmay Başkanı’nın Denktaş ile görüşmeyeceğini öğrendim.</p>

    <p class="normalnesil">14:00 civarında Denktaş Başbakan ile yapmakta olduğu görüşmeleri bitirerek Kıbrıs’a geri dönecek. Ben yerime döndüm ve karargâh işleri ile meşgul olmaya başladım. 14:30 civarında 2. Başkan beni tekrar aradı ve bilgi verdi. Genelkurmay Başkanı Başbakan ile görüşmüştü. Yeni bir haber olmadığını söyledi. Başbakan, Genelkurmay Başkanı’na Annan mektubundaki konuların hiçbirini ne Annan’a ne de Bush’a söylemediğini, mektuptan hiç memnun olmadıklarını ve içerisinde kendilerini tatmin etmeyen birçok konu olduğunu ve Denktaş ile anlaştıklarını ve Denktaş’ın kararını Kıbrıs’a geri dönünce vereceğini ve bu kararın şartlı olacağını söylemiş.</p>

    <p class="normalnesil">Genelkurmay Başkanı da kesin olarak Denktaş ile görüşmeme kararı vermiş. Zira hükümetin suçlayacak birilerini aradığını ve bu nedenle Denktaş ile görüşüp suçu üzerine almak istemediğini söylemiş. Bana göre haklıydı. Mesajlar Denktaş’a başka yollardan da ulaştırılabilirdi.</p>

    <p class="normalnesil">Bu haberi hemen diğer komutanlara da söylemesini rica ettim ve bu arada Kara Kuvvetleri Komutanı aradı, kendisine 2. Başkan’ın hemen onu arayacağını ve bilgi vereceğini söyledim. Bundan sonra Genelkurmay Başkanı’nı arayarak kendisine İngiltere’ye gideceğim için veda etmek istedim. Sesi çok bozuktu. “Karargâha gelmişsin, keşke bana uğrasaydın, birisi ile dertleşmeye ihtiyacım var” dedi ve gizli devreden bana “Bu adamlardan (hükümetten) ne köy olur ne kasaba, müzakerelere başlayacağız hiçbir hazırlık yapmamışlar. Geçen yıl kapadıkları defteri bu yıl açmışlar. Arada hiçbir şey yapmamışlar” dedi.</p>

    <p class="normalnesil">Denktaş’ın tutumunu bir de kendisinden dinledim. Kafası çok karışıktı. Adeta ne yapacağını bilmez durumdaydı, “Allah’tan resmi tutumumuzu kayıtlara geçirdik ve tarih önünde kimin sorumlu olduğunu herkes öğrenecek” dedi. Kafasında bir planı olduğunu zannetmiyorum. Varsa bile benimle paylaşmak istemiyordu. Diğer komutanları da arayarak gerekli bilgileri verdim. Cumartesi 14:30’da buluşmaya karar verdik.</p>

    <p class="normalnesil">Çok önemli günler yaşıyoruz. Darbe peşinde koşanlar ile ülkeyi satanların hepsi bir arada. Bu işin sonu nereye varacak bilmiyorum.</p>

    <h2 class="h2baslik1" id="calibre_toc_176">13 Şubat 2004</h2>

    <p class="normalnesililk">Öğle yemeğine Hava Kuvvetleri Komutanlığı’na davetli olarak gittik. Gitmeden önce Kara Kuvvetleri Komutanı beni telefonla aradı ve Genelkurmay Başkanı ile pazartesi günü Kıbrıs hakkında yaptıkları toplantı ile ilgili bilgi verdi. Anlaşıldığına göre Genelkurmay Başkanı onlarla hiçbir şey konuşmamıştı. Doğrusu açıklayıcı bir bilgi vermemişti.</p>

    <p class="normalnesililk">Jandarma Genel Komutanı gene her zamanki saplantısı ile ne yapacaksak bir an önce yapalım ve oyalanmayalım diye söze başlamış. Benden önce de Kara Kuvvetleri Komutanı’na “Aramızda galiba çatlak var, Denizci kıvırıyor” demiş. Kara Kuvvetleri Komutanı bana bunu söyleyince biraz sinirlendim ama aramızda bir bozukluk olsun istemiyorum. Kara Kuvvetleri Komutanı, “Kıbrıs işi bizim kırılma noktamızdır. Bunun için ortamı oluşturalım ve ben bu konuda bir plan hazırladım. Ulusal cephecileri harekete geçirelim ve her yerde onlara destek olduğumuzu gösterelim” dedi.</p>

    <p class="normalnesil">Jandarma Genel Komutanı bunun üzerine baktı ki Kara Kuvvetleri Komutanı da benim gibi düşünüyor, ağzını kapadı ve bir bilinen tarihte ulusalcı sivil kuruluşların kendi aralarında bir araya getirilerek onlar ile beraber olduğumuzu göstererek bu işe başlayalım diye karar aldık ve 3 Mart günü Hilafet’in ilgası yıldönümünü bugün için seçtik.</p>

    <p class="normalnesil">Jandarma Genel Komutanı çok tehlikeli bir adam, illaki kendi menfaati için darbe yapılmasını istiyor ve ne söylerseniz söyleyin ikna olmuyor. Çağrılacak ulusalcılar için birer liste hazırlayıp Jandarma Genel Komutanı’na vereceğiz.</p>

    <p class="normalnesil">12 Şubat günü Genelkurmay Başkanlığı’nda Kıbrıs olaylarının nasıl cereyan ettiği bizzat Genelkurmay Başkanı tarafından izlenmiş ve sonra aldığım bilgiye göre daha önce vardığımız kararları kapsayan yedi sayfalık bir yazı TSK görüşü ve olmazsa olmazları olarak Başbakanlığa gönderilmiş. Bunun Denktaş tarafından nasıl uygulamaya sokulacağını bilmiyoruz.</p>

    <h2 class="h2baslik1" id="calibre_toc_177">15 Şubat 2004</h2>

    <p class="normalnesililk">Dün akşam Jandarma Genel Komutanı bana Kara Kuvvetleri Komutanı’nın salı günü Onur Öymen ile toplantı yapacağını ve gelmemi istedi. Ben de gelemeyeceğimi söyledim. Ama eve dönünce Kara Kuvvetleri Komutanı beni telefonla aradı ve muhakkak gelmem gerektiğini anlatınca ben de “peki” dedim. Salı günü öğleyin komutanlar toplantısı nedeni ile verilecek yemeğe katılmayıp oraya gideceğim.</p>

    <h2 class="h2baslik1" id="calibre_toc_178">17 Şubat 2004</h2>

    <p class="normalnesililk">Öğle yemeğine ev sahipliği yapmam gerekirken, Kara Kuvvetleri Komutanı’nın ısrarı üzerine Kara Kuvvetleri Komutanlığı’na gittim. Kıbrıs konusunda neler olduğunu anlayabilmek için dördümüz ve Onur Öymen ile görüşecektik. Bilindiği üzere New York’ta Kıbrıs konusunda Birleşmiş Milletler Genel Sekreteri’nin (BMGS) daveti üzerine başlayan müzakereler 12 Şubat günü sona ermiş ve taraflar Annan planı zemininde görüşmelere başlamak için iradelerini göstermişlerdi. Bunun üzerine de BMGS bir açıklama yaparak tarafları 19 Şubat’ta Lefkoşa’da müzakerelere davet etmişti. Bu toplantılara giden Türk heyetine Rauf Denktaş başkanlık etmişti.</p>

    <p class="normalnesililk">Hükümetin neleri talimat olarak verdiğini bilmiyoruz. Ancak Annan’ın New York’a davet için gönderdiği mektuptan anlaşıldığına göre Başbakan gerek Davos’ta Annan’a gerekse Washington’da Bush’a MGK ve Meclis kararları dışında bazı konularda garantiler vermiş.</p>

    <p class="normalnesil">1 Mayıs 2004’e kadar bu işi çözmek istiyoruz, değişiklik önerilerimiz az ve esasa müteallik değil, referanduma gitmeyi ve boşlukları sizin doldurmanızı kabul ediyoruz gibi konular. Bu nedenle ben İngiltere’de iken New York’ta devam eden görüşmeler çok önemliydi ve üstelik de Rauf Denktaş da tehdit edilerek bu müzakerelere gönderilmişti. Netice, perşembe günü biz ülkemize dönerken BMGS tarafından beklenen açıklama yapılmış ve taraflar Annan planı üzerinde görüşmelere davet edilmişlerdi.</p>

    <p class="normalnesil">Bu müzakerelerde en kritik olay şöyle yaşanmıştı. BMGS 15:30’da müzakere sonuçlarını özetleyen ve bundan sonraki yol haritasının çizen bir metin hazırlamıştı. Bu metni vermiş ve 18:00’e kadar taraflardan “evet” veya “hayır” diye bir cevap istemişti. Bu metin 15:30’da New York’taki Türk heyeti tarafından DİB’e fakslanıyor.</p>

    <p class="normalnesil">Metni alan Tuğa. Mücahit Şişlioğlu doğru 15:40’ta 2. Başkan’a gidiyor ve durumu değerlendirip 15:45’te Genelkurmay Başkanı’nın yanına girerek durum değerlendirmelerini açıklıyorlar.</p>

    <p class="normalnesil">Bu metinde tarafımızdan kabul edilemeyecek yukarıdaki konular var. Konuyu tartışırlarken, 15:50 civarında Amiral Şişlioğlu DİB’den telefon ile aranıyor. Telefondaki şahıs Necip isimli birisi. Amirale, “Şimdi Pamir imzalı bir faks daha aldık ve Rauf Denktaş da bu metini kabul edebileceğini belirtmiş” diyor. Bunun üzerine amiral Genelkurmay Başkanı’nın yanına girerek durumu izah ediyor ve “Sizi şimdi belki DİB’den arayabilirler” diyor. Nitekim birkaç dakika sonra Abdullah Gül (DİB) arıyor ve GB ile görüşüyorlar. Bu görüşmeyi Genelkurmay Başkanı banda kaydediyor. Görüşmeden yanındakilerin anladığı ve sonra 2. Başkan ile amiralin de teyid ettiği veçhile DİB’in metninin kabul edileceğini söylüyor. Genelkurmay Başkanı rezervasyonlarımızın olduğunu söylüyor. Buna rağmen kabulde ısrar edince “hayırlı olsun” diyor.</p>

    <p class="normalnesil">Bu saate kadar Annan’a henüz “evet” veya “hayır” diye cevap verilmemiştir. Müzakereler sonrası Denktaş yaptığı açıklamada Annan’a cevap verirken GB ve Cumhurbaşkanı’nın da onaylarının alındığını söylüyor.</p>

    <p class="normalnesil">İşte bugün bu durumu görüştük. Onur Öymen’in bu konudan haberi yoktu, kendisine izah ettik. “Ama ben bunu öğleden sonra TBMM’de yapacağım konuşmada kullanamam” dedi. “Konunun esas muhatapları tekzip edici bir açıklama yapsınlar” dedi. Böylelikle Abdullah Gül’ün yalan söylediği ortaya çıktı. Yaşadığımız olay, vardığımız sonuç çok iğrençti. Kendileri siyasi olarak böyle bir yolu takip edebilirlerdi ama sorumluluğu yalandan başkaları ile paylaşmak, takiye yapmak gibi iğrenç bir yola başvuramazlardı.</p>

    <p class="normalnesil">Onur Öymen’i sonunda, yapacağı konuşmada ima yolu ile de olsa bu konuya dokunma konusunda ikna ettik. Belki ertesi günü basın bu konunun üzerine giderek daha fazla işleyebilirdi.</p>

    <p class="normalnesil">OÖ’den öğrendiğimiz bir ifade bizi bayağı şaşırttı. ABD’nin AKP’yi desteklemek üzere Türk basınını yönlendirmek üzere 200 milyon dolara yakın bir yatırım yaptığına dair bazı bilgiler varmış. Bu, ABD’nin oyunu nasıl oynadığının bir işaretiydi.</p>

    <p class="normalnesil">OÖ ile yaptığımız diğer konular ile ilgili sohbet de çok ilginçti. Mehmet Ağar’a işbirliği teklif edilmiş ama o “Ben tarikatlar ile işbirliği çarelerini arıyorum” diyerek bunu kabul etmemiş. Kıbrıs sonrası gündeme gelecek olan Ege sorunları ile ilgili de fikrini aldık. Bize doğrudan “Bu adamlar Ege’de de vermeye hazırlar ve planlarını bu yol haritasına göre kurmuşlar” dedi. Genelkurmay Başkanı’nı tenkid etti ve artık kimsenin ordudan bir şey beklemediğini ve ordunun bir şey yapacağını da sanmadıklarını, ayrıca Genelkurmay Başkanı’nın adeta partinin bir adamı gibi hareket ettiğinin çok yaygın bir kanaat olduğunu belirtti.</p>

    <p class="normalnesil">Dikkatimi çeken ve beni dehşete düşüren diğer bir konu da OÖ gibi bir kişinin hâlâ gerçeklerin farkında olamamasıydı. Hâlâ işçiler ve talebelerden medet umuyordu. Kendisine bazı sendikalar ile konfederasyonların nasıl satıldıklarını anlattım, öğrenciler ile ilgili olarak rektörlerin anlattıklarını ve öğrencilerin nasıl âtıl ve maddeci olduklarını, artık eskisi gibi sokaklara düşmeyeceklerini izah ettim. Anladığım kadarıyla CHP de ne yapacağını ve ne yapılması gerektiğini bilmiyordu. Bendeki izlenim, kimle konuştuysak bugüne kadar kimsenin bir darbeyi arar veya ister olmadığını gördüm.</p>

    <h2 class="h2baslik1" id="calibre_toc_179">23 Şubat 2004</h2>

    <p class="normalnesililk">3 Mart günü yapılacak olan toplantı işlemleri bu arada çok iyi gidiyormuş ve kalabalık bir katılımcı kitlesi bu toplantıya gelecekmiş. Her iki konuyu, yani Kıbrıs ve ulusal birlik hareketini birleştirerek bir plan yaptık. 3 Mart günü yapılacak olan toplantıya tüm komutanlar giderek destek vereceğiz. O gün Denktaş da davetliymiş. Ama onun toplantısına katılmayacağız. Zira hükümet şu sıralarda Kıbrıs meselesini üstüne yıkacak bir suçlu aramaktadır. Bu nedenle kendimizi günah keçisi haline getirmemek için suskun kalıp Denktaş ile de irtibat kurmayacağız.</p>

    <p class="normalnesililk">Nisan 2004 ayı başlarında önce Kıbrıs’ta, sonra ona paralel olarak da anavatanda sokak yürüyüşleri yapılmasını teşvik edeceğiz. Bu gösteri yürüyüşleri büyük çapta olmalı ve çok ses getirmelidir.</p>

    <h2 class="h2baslik1" id="calibre_toc_180">25 Şubat 2004</h2>

    <p class="normalnesililk">Tümg. Can Teller ziyaretime geldi. Özel konulardan konuştuk. Amacım onların bizlere bakış açılarını görmek ve öğrenmekti. Nitekim Genelkurmay Başkanı’ndan ümitlerini kesmişler ve bir bahane ile uzaklaştırılmasını istiyorlar. Komuta katına itimatları tamam ama Ağustos 2004 ayından sonra ne olacak diyorlar. Kendisine sakın ola ki bir yanlışlıkla komuta katının haberi olmadan başka bir hareketin içine girmemelerini, bunun TSK için bir felaket olacağını açıkladım.</p>

    <h2 class="h2baslik1" id="calibre_toc_181">26 Şubat 2004</h2>

    <p class="normalnesililk">2. Başkan beni ziyarete geldi. İki konu konuştuk. (...) Diğer bir konu da Başbakan ve ekibine karşı bundan sonra ne gibi bir hareket tarzı uygulanmalıdır. Ben kendisine Kıbrıs konusunun ayrı işleme alınmasını ve ona göre hareket edilmesini, bu konunun iyi bir yola girdiğini, hükümetin sıkıştığını, günah keçisi aradıklarını, bu nedenle bizlerin Kıbrıs konusunda fazla konuşmamamız ama olayları yakinen takib etmemiz gerektiğini söyledim. Diğer konuyla ilgili olarak da öncelikle halkı harekete geçirmenin yollarını aramak gerektiğini, bu maksatla öğrencilerin ve işçilerin bilinçlendirilmelerini, aylık basın toplantılarına devam edilmesini ama ses tonunun biraz sertleştirilmesi gerektiğini, Kıbrıs için hem anavatanda hem de Kıbrıs’ta halkı sokaklara dökmenin zamanı geldiğini ve bu konuda bizim de gizli de olsa destek vermemiz gerektiğini, Cumhurbaşkanı’nın artık konuşma zamanının geldiğini ve onun da biraz bu konularda görüşlerini halkla paylaşması gerektiğini söyledim.</p>

    <p class="normalnesil">Bana kendisinin Özdem Sanberk ile temasta olduğunu ve bizimle aynı görüşleri paylaştığını, Gündüz Aktan ile beraber Büyük Ortadoğu konusunda televizyonlarda söyleşiler yaparak ABD’nin bu projesinin ülkemiz için ne kadar tehlikeli ve rejim aleyhinde olduğu konusunu işleyeceklerini söyledi. Umarım söylediklerini yaparlar.</p>

    <h2 class="h2baslik1" id="calibre_toc_182">28 Şubat 2004</h2>

    <p class="normalnesililk">14:00’te kuvvet komutanları ile bizim evde toplandık. Amacımız Kıbrıs meselesini değerlendirmek ve Denktaş’tan aldığımız birçok özel ve gizli mektupları değerlendirmekti.</p>

    <p class="normalnesililk">Sonuçta şu kanaate vardık. DİB bize ve Denktaş’a yalan söylemiş, Genelkurmay Başkanı’nın adını kullanarak önerilen çözüm yolu ile hemfikir olduğunu Denktaş’a bildirmişti. Bu düpedüz yalancılıktı, sahtekârlıktı. Bu konu ile ilgili olarak yaptığımız değerlendirmeye ve aldığımız bilgilere göre Denktaş 22 Mart günü görüşmecilikten çekilecek ve Türk-Yunan heyetleri de bu müzakerelere dahil olacaktı ama oğul Denktaş koalisyonu bozacağı için Kıbrıs’ta hükümet düşecek, dolayısıyla Kıbrıs Türklerinin temsili tehlikeye girecek ve alınacak kararları referanduma götürecek bir hükümet kalmayacaktı. Öte yandan Denktaş 22 Mart’a kadar hiçbir konuda anlaşma sağlamayacaktı. Bu durumda belki Talat, Denktaş’ın yerini alacak ama halk onu kabul edecek miydi? Bugünden itibaren Denktaş halkı son bir koz olarak referanduma hayır demeye hazırlıyor ve böyle de devam edecek. Denktaş’a ne kadar güvenmemiz gerektiğini de bilmiyorum.</p>

    <p class="normalnesil">Hükümete karşı bir tepki olarak da hem Kıbrıs’ta hem de anavatanda gösterilere ve ulusal platformda toplantılara 3 Mart’tan itibaren başlanacaktı. (...) İkinci konu olarak yine aynı mesele, biz bu adamları darbe ile alaşağı edelim konusuydu. Şener ve Havacı bu konuda çok bastırıyorlar. Şener’in adeta aklından çıkmıyor, iki kelimede bir bunu söylüyor. Havacı da keza öyle. Eğer Kıbrıs’ı vermek istemiyorsak en son limitimiz 9 Nisan 2004. Bu tarihten sonra hükümet taraflara taahhüt vereceğinden geriye dönüş şansı sadece referandum olacak. Referandumun hangi şartlar altında yapılacağını hepimiz tahmin ediyoruz. Bütün şer güçleri evet dedirtmek için keselerin ağzını açacak ve sözler verilecek, sonuçta cahil halk “evet” diyecek.</p>

    <p class="normalnesil">Ne yapacaksak 9 Nisan’dan önce yapmamız gerekecek. Bu nedenle yanımıza Tümg. Can Teller’i de alarak gerekli planlamaya başlamaya karar verdik.</p>

    <p class="normalnesil">Bu iş sonunda olacak galiba. Ben bu işin olmasını istemiyorum ama benim oyumun pek bir itibarı olmayacaktı. Ama onlara hiç değilse bu işin Kıbrıs tabanına oturtularak haklı olacağımız bir dava edinebiliriz dedim ve olayı marttan nisana kaydırttım. Akşam Cumhurbaşkanı’nın yemeğine gittik. Atatürk’ün yaşadığı yerde yemek yemek beni çok heyecanlandırdı. Konuşmalar sırasında Cumhurbaşkanı’nın da sanki ümidini kaybetmekte olduğuna dair intiba uyandı. Bazı mesajlar da verildi. Örneğin Cumhurbaşkanı “Burayı mahsus seçtim ki nereye geleceğinizi görün. Aranızda buraya gelmeyi bekleyenler var (Genelkurmay Başkanı’nı ima ederek)” dedi. Tabii hemen başımız öne düştü. Ama herkes bu lafı duyunca tereddütsüz ona baktı. Eşi, Kara Kuvvetleri Komutanı’nın kulağına eğilerek “Siz de gidince ne olacak?” deyivermiş.</p>

    <p class="normalnesil">En önemlisi Abdullah Gül’ün son MGK toplantısında eşinin AİHM’deki türban davası ile ilgili olarak açtığı davanın geri alındığı yolundaki ifadesinin doğru olmadığını tespit etmiş ve bu seferki MGK toplantısında konuyu yüzüne vuracakmış. Cumhurbaşkanı genelde herhangi bir askeri harekete karşıdır. Bu onun için çok doğaldır. Zira kendisi bir hukukçu. Hem de Anayasa Mahkemesi Başkanlığı yapmış bir kişi.</p>

    <p class="normalnesil">Her zaman bu kimliği ile bizleri frenlemeye çalışırdı. Bu akşam ilk defa kendisini farklı bir tutum içinde gördüm. Adeta ülkenin bu adamlardan kurtulmasının zor olduğuna karar vermiş gibiydi. Bu nedenle, bir yıl sonra da buralarda neler olur bilinmez, diye bir söz sarfetti. Çok güzel bir yemek ve gece geçirdik. Neşeli bir geceydi.</p>

    <h2 class="h2baslik1" id="calibre_toc_183">29 Şubat 2004</h2>

    <p class="normalnesililk">İlginç bir toplantı yaptık. Jandarma’nın Beytepe’deki tesislerinde kuvvet komutanları ve eski Meclis Başkanı Ömer İzgi bir araya geldik. Oraya gitmeden önce Kara Kuvvetleri Komutanı beni telefonla arayarak toplantıya gitmeden önce bir süre benimle görüşmek istediğini söyledi. Gittim. Dün yapılan toplantıdan çok rahatsız olduğunu, Şener’in başka işler peşinde olduğunu, İbrahim’in ise saf, ne istediğini bilmez halde olduğunu anlattı. Bilhasa Şener’in, Yaşar’ın önünü kesmek için hükümet dahil her türlü angajmana girdiğini ve utanılacak senaryolar peşinde olduğunu, sadece hükümet ile değil diğer bazı yollardan da aynı teşebbüsünü devam ettirdiğini anlattı.</p>

    <p class="normalnesililk">Ben de kendisine hafta içersinde Can Teller’in bana geldiğinde Yaşar ile ilgili bazı menfi bilgiler verdiğini ve hatta Yaşar Paşa’ya güvenmeyin efendim dediğini hatırlattım. Bunun üzerine Can Teller ile temasa geçmeyeceğimi, onun muhtemelen Şener’in adamı olduğunu söyledim. Kendisine onların dediği gibi darbenin olamayacağını, bu işin komuta zinciri içerisinde bile bir aydan fazla aldığını anlattım. Burada da en kritik konunun Genelkurmay Başkanı olduğunu, ondan habersiz nasıl birlik kaydırılacağını, nasıl tertip alınacağını bilmiyorum dedim. Kendi kanaatim olarak böyle bir hareket ile ilgili inisiyatifin daima elimizde olması gerektiğini ve gerekirse ben katılmıyorum diyeceğimi anlattım. Hemfikir olduk. Bundan sonra üç konuya dikkat etmemiz lazım dedim. Biri Genelkurmay Başkanı, diğeri harekat planlaması ve üçüncüsü de bizim iki kişi nasıl oyalayacağımız konusu.</p>

    <p class="normalnesil">Konuşmalardan sonra Beytepe’ye gittik. Herkes toplandı. Amacımız 3 Mart günü yapılacak olan “Ulusal hareket” toplantısına MHP’den bol destek sağlamaktı. Ama konu darbeyi seçimden önce mi sonra mı yapalıma döndü. Ömer İzgi gayet tabii bir şey yapacaksanız hemen yapın, seçimden sonraya kalırsanız bu iş olmaz, karşınızda diğer partileri de bulabilirsiniz, bu adamlar seçimden kuvvetlenmiş olarak çıkacaklar, ama ileriki senelerde kendilerini yıpratacaklar, bu nedenle o zaman hiçbir parti sizi desteklemez, ama başa kim gelirse gelsin ülkeyi de parçalanmaktan kurtaramaz, dedi. Kendisi aynı lafları 4 Kasım 2002 günü de Kara Kuvvetleri Komutanı’na söylemiş. İşin zaman geçtikçe ne kadar karmaşık hale geldiğini anlattı. Ben bu fikrin bu kadar açık bir sivil ile konuşulmasından çok rahatsız oldum. Olayı da buraya getiren hep Şener ve İbrahim. Halbuki bizim evde ve dün bir karar aldık. Üstelik de kimseye söylemeyecektik.</p>

    <p class="normalnesil">Anladığım kadarı ile onlar da ikisi beraber bir araya gelip konuşuyorlar. Zira çıkarken İbrahim’in Şener’e bundan sonra ne zaman toplantıyı ayarlayalım dediğini duydum.</p>

    <h2 class="h2baslik1" id="calibre_toc_184">1 Mart 2004</h2>

    <p class="normalnesililk">Sabah brifingi takiben Hava Kuvvetleri Komutanı beni aradı. Maksadı açıktı. Ağzımı arayacaktı. Kendisine ne düşünüyorsam aynen söyledim. “Dün geceden çok rahatsız oldum. Verdiğimiz kararı niye tartışıyoruz, ikinci olarak da bu kadar gizli tutalım dediğimiz konuyu neden bir siville paylaşıyoruz. Ağzı sıkı olabilir ama bilmesi gerekmez. Bu adamın hayatı siyaset.”</p>

    <p class="normalnesililk">Bana o zaman akşama tekrara buluşalım, ben ne yapacağımızı anlamadım, dedi. Ben de diğerlerine haber ver, ben gelirim, dedim. Akşam 19:30’da Hava Kuvvetleri Komutanlığı’nın Gölbaşı tesislerinde buluştuk. Kara Kuvvetleri Komutanı ile ben biraz gergindik. Zira aynı mevzuları yeniden konuşmak istemiyorduk.</p>

    <p class="normalnesil">Bu seferki konuşmalarda biraz sert davrandım. Çünkü Jandarma Genel Komutanı sözü ikide bir oraya getirip, bu işi ne zaman yapacağız, diyordu. Bazen süreyi uzatmanın en iyi çözüm yolu olduğunu söyleyince suratı asılıyordu. Bana kalsa adamın niyeti ülke yararı değil kendi yararı. Bu iş bir an önce olsun da nasıl olursa olsun, o da mevkiini korusun.</p>

    <p class="normalnesil">Konuşmamıza başlarken ilk söz olarak hemen “Ben bu konuları cumartesi akşamı bizim evde konuştuğumuzu zannediyordum, niye yeniden konuşma ihtiyacı duyulduğunu anlamadım” (dedim). Biraz gergin oldu ama başka bir yöntem de düşünemedim. (...) Dikkat ettim, Şener her konuşmada sözü bu iş ne zaman olmalı, bence seçimlerden önce olmalı gibi birtakım laflara getiriyor. İbrahim bu akşam daha mantıklıydı. Çıkarken hepsine dönerek, “Umarım yarın akşam da bu akşam neler konuştuğumuzu konuşmayız” dedim.</p>
  </div>
</body>
</html>
