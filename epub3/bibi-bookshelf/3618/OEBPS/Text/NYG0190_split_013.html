<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>NYG0190.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="indentmetinilk"><span class="idebold">[Özden Örnek’in günlüklerinin Ağustos 2001-Ağustos 2003 arasındaki dönemi kapsayan bölümü, onun Donanma Komutanlığı döneminin de, tıpkı Kuzey Deniz Saha Komutanlığı dönemi gibi bir “yolsuzluk fırtınası” şeklinde geçtiğini gösteriyor. Biz, bu belgeler sayesinde Deniz Kuvvetleri’nde olan biteni öğrenebiliyoruz, fakat aynı şeyin öteki kuvvetler için de geçerli olduğunu söylemek yanlış olmayacaktır. Nitekim, sonradan intihar eden Albay Belgütay Varımlı’nın bu bölümün ilerleyen sayfalarında Özden Örnek’e anlattıklarını okuduğunuzda siz de öyle düşüneceksiniz.</span></p>

    <p class="indentmetinson"><span class="idebold">Günlükler’in 1999-2001 döneminde neredeyse sadece “yolsuzluk” notları okudunuz... Bu bölümde ise mesele çeşitleniyor, yolsuzlukların yanı sıra artık kuvvet komutanlığına ısınmakta olan Özden Örnek’in siyasete ilişkin değerlendirmelerine de rastlamaya başlıyoruz... Donanma Komutanlığı görevinin sonlarında ise yavaş yavaş müdahaleci, darbeci fikirlerle tanışıyor Örnek.]</span></p>

    <h2 class="h2baslik1" id="calibre_toc_56">26 Ekim 2001</h2>

    <p class="normalnesililk">Filo komutanları ile beraber bir özel seminer düzenledim. Seminerin gayesi “Ege’de nasıl harp edilmelidir?” Amacım bu seminer vasıtasıyla plan dışı olarak filo komutanlarının düşüncelerini dinlemek ve onları daha yakından tanımak ve bu arada benim ne düşündüğümü, nelere önem verdiğimi onlara iletmekti. Gayet yararlı bir seminer oldu. Tartışmaya açıldıktan sonra güzel ve değişik fikirler ortaya çıkıyor. Ama ben filo komutanlarında “acaba Komutan ne düşünüyor, o ne düşünüyorsa ben de onu söyleyeyim” yaklaşımını gördüm. Bu bizlerin değişmez hastalığımızdır. Demokrasi havarisi askerler her türlü vaazı verir, ama sorumluluk taşıyan fikirlerini açıklamaya gelince menfaatleri en doğal demokratik haklarının dahi önüne geçer.</p>

    <h2 class="h2baslik1" id="calibre_toc_57">6 Kasım 2001</h2>

    <p class="normalnesililk">Başarılı birliklere ödül verme töreni için Ankara’ya gittim. Önce Kuvvet Komutanı’nı ziyaret ettim ve kendisine Genelkurmay Başkanı’nı nezaketen ziyaret edeceğimi, bana bilmem gereken bir konu varsa söylemesini (rica ettim), aynı şekilde davrandığımızı gösterelim, dedim.</p>

    <p class="normalnesil">Kendisine ayrıca Gemlik gemisindeki yolsuzluk ile ilgili bulgularımızı anlattım. Konuyu genel tutup birçok gemide inceleme yaptığımızı ve aynı yolsuzlukların diğer gemilerde de yapıldığının tespit edildiğini ilettim. “Gemlik’i mahkemeye vereceğim, zira onun durumu çok özel, diğer gemilerin hepsini, yaptıkları zimmet hatalarını ödemek üzere emir vereceğim. Aksi halde tüm Bahriye’yi mahkemeye vermek lazım” dedim. Ödemeyenleri de mahkemeye veririm dedim. Tabii ödemeler yapıldığı için maliye zaten onları mahkemeye verecekti. Böylelikle Harp Filosu’nun çoğunu mahkemeye vermiş olacaktık. Neticede yazılan bir ihbar mektubundan bu kadar geniş bir yolsuzluk ağı çıkınca Komutan’ın neler olduğunu bilmesini ve ben son ve dönülmez adımı atmadan öğrenmesini istedim. Zira bu iş gazetelere düşebilir ve bu kadar çok kişinin mahkemede olması TSK’nın itibarını zedeleyebilirdi.</p>

    <h2 class="h2baslik1" id="calibre_toc_58">2-4 Aralık 2001</h2>

    <p class="normalnesililk">Son olarak, Askeri Şûra’da disiplinsizlik nedeni ile ayrılmalar var. İrticai faaliyetlerde, aşırı sağ ve sol faaliyetlerde, ikazlara rağmen hal ve tutumlarını değiştirmeyen insanlar var. Bizim irticai faaliyetlere müdahil olmuş, aşırı sol ve bölücü sağ faaliyetlere asla müsamaha etmememiz lazım.</p>

    <p class="normalnesil">Deniz Kuvvetleri’nin karargâhında, 505 civarında şüpheli ve takipte olan personel var. Bu personelin belirli kısmı, eğer doğru yolda gidiyorlar, ikazlara uymuşlar ve bu tutum ve davranışlarından vazgeçmişler ise bunların statülerinin değiştirilmesi lazım. 10 sene önce birisi bir şey söylemiş ve her gelen ne olur ne olmaz, devamında yarar var diye yazıyor ve adam 10 senedir bir şey yapmıyorsa, bunları temize çıkaralım. Ama hakikaten bölücü, irticai faaliyetler içinde olanlar var ise işlemini yapalım, benden sonraki yapsın diye bırakmayalım. Türk Silahlı Kuvvetleri’nin kurallarına, Atatürk’ün ilke ve inkılaplarına inanmamış olanlara, tutum ve davranışları mutlaka hatırlatılmalı, uslanmıyorlarsa haklarında Kuvvet içinde olmalarını engelleyecek şekilde gerekli işlem yapılmalıdır.</p>

    <h2 class="h2baslik1" id="calibre_toc_59">18-22 Mart 2002</h2>

    <p class="normalnesililk">Öğleden sonra ortaokuldan sınıf arkadaşım Selçuk Karaçetin ziyaretime geldi. Senelerdir birbirimizi görmemiştik. Salim Paşa ile tanıştığı için beni bulmuş. Önce hatırlamamış, sonra hatırladığını söyleyerek beni ziyarete gelmiş. Çok ilginç bir olay anlattı. Oğlu askere gidecekmiş. Sekiz aylık askerlik yapsın diye bir torpil ararlarken bir emekli albaya rastlarlar, daha doğrusu albay onları bulur. Albay kendilerine bir miktar para verirlerse bu işi halledebileceğini söyler. Para verirler ve çocuk 8 aylık asker olur. Dinlerken tüylerim diken diken oldu. Bu olayı bana Selçuk değil, Salim Paşa anlattı. Selçuk konuyla ilgili bir şey söylemedi. Olayın vahameti, dürüst tanıdığım bir albayın bu gibi işi yapması, ikincisi ise Silahlı Kuvvetler’de bu işin hâlâ yapılabilmesi. Çok acı ama gerçek. İhbar etsem bile inandırmak güç. Elimde delil yok.</p>

    <h2 class="h2baslik1" id="calibre_toc_60">19-25 Mayıs 2002</h2>

    <p class="normalnesililk">20 Mayıs akşamı Deniz Kuvvetleri Komutanlığı ve Türkiye Açık Deniz Yarış Kulubü’nün müşterek düzenledikleri, “Deniz Kuvvetleri Açık Deniz Yat Yarışının” ödül dağıtım töreni ve akşam yemeği için Sarıyer’e gittik. Yemekten sonra Gölcük’e döndük. 22 Mayıs günü sabahleyin Kuvvet Komutanı Hücumbot Filosu’nu denetleyeceği için sabah erkenden Umuryeri’ne gittim. Denetleme sonrasında öğle yemeğini erler ile birlikte yedik. Akşam Kalender’e geçtik ve Genelkurmay Başkanı ve eşi onuruna Harp Akademileri Komutanı tarafından verilen akşam yemeğine katıldık. Yemek sonrasında Genelkurmay Başkanı, şaka da olsa Donanma Komutanlığı’nın Gölcük’te kalacağını onadığını ama bunu yapmaktan da hoşnut olmadığını ima etti.</p>

    <p class="normalnesil">Yemekteki ilginç sahneler Genelkurmay Başkanı ile Kara Kuvvetleri Komutanı Org. Hilmi Özkök arasındaki konuşmalar ve davranış şekilleri idi. Org. Kıvrıkoğlu, Hilmi Özkök’e onu hiçe sayar gibi muamele ediyor, her fikrini tersliyor ve bazen de onunla alay ediyor. Bence utanç verici davranışlardı.</p>

    <h2 class="h2baslik1" id="calibre_toc_61">19 Haziran 2002</h2>

    <p class="normalnesililk">İzinde olmama rağmen kuzey deniz saha savcısı Alb. Nuh benimle acele görüşmek istemiş. Karargâhta beni aradı ve konuşmamı sağladılar. Kuvvet Komutanı, kendisine gelen bir ihbar mektubuna göre Deniz Harp Okulu’nda 2000-2001 döneminde yapılan ihalelerde yolsuzluk yapıldığına dair konunun araştırılması ve 15 Temmuz’a kadar sonuçlandırması için bir soruşturma açtırmış.</p>

    <p class="normalnesil">Beni aramasının nedeni ise, kurmay başkanım o tarihlerde okul komutanı olduğu için sorumlu olabilirmiş. Bugüne kadar topladığı delillere göre kanaati birinci dereceden suçlu olabileceği şeklinde imiş. Kurmay başkanına haber verebilir miyim diye sordum. Vermememin daha doğru olacağı şeklinde cevap verdi. Ben de bunun üzerine kimseye haber vermedim. Olayın ne olduğunu da bilmiyorum. Beni sadece bilgilendirmek için aramış.</p>

    <h2 class="h2baslik1" id="calibre_toc_62">29 Temmuz 2002</h2>

    <p class="normalnesililk">2. Başkan Yaşar Büyükanıt’ı ziyaret ettim. Yarım saat kadar beraber oturduk ve sonra tam 17:00’de beraberce Genelkurmay Başkanı Org. Hüseyin Kıvrıkoğlu’nu görmeye gittik. Tabii Yaşar’ın benimle gelmesine şaşırdım. Zira kendisi ile Gölcük’ten konuştuğumda bana Genelkurmay Başkanı’nın benimle ne konuşmak istediğini bilmediğini söylemişti. Bir terslik olduğunu anladım ama ne olduğunu tahmin etmek zordu.</p>

    <p class="normalnesil">Org. Hüseyin Kıvrıkoğlu nezaket sözlerinden sonra elinde bulunan bir dosyayı açarak içerisinden okumaya başladı. Dosyayı sadece gözümün ucu ile görüyordum ama ne olduğunu tahmin etmek zordu. Okumaya başlayınca hiç tahmin etmediğim konuları duymaya başladım. Albay M. K. bir yıl önce amiralliğe terfi edecekken, son anda Deniz Kuvvetleri’nden dışarıya bilgi sızdır(dığından şüphelenilmiş), emekli albay H. C. T.’nin iş yerine yapılan baskında ele geçirilen defterlerde kendisine rüşvet verildiğine dair emareler tesbit edildiği için terfisinden vazgeçilmişti.</p>

    <p class="normalnesil">Aynı defterde benim de ismimin olduğunu Deniz Kuvvetleri Komutanı 14 Eylül 2001’de Gölcük’e geldiği zaman bana söylemişti ama ben olayı bilmediğim için pek üzerinde durmamıştım. Esasen lojistik başkanlığı yaptığım ve H. C. T.’yi de tanıdığım için hiç değilse telefon numaramın veya benimle ilgili birkaç bilginin olması çok doğaldı. Ama ben kendisinden hep uzak durmuş ve hiç işle dostluğu karıştırmamıştım.</p>

    <p class="normalnesil">Bir taraftan Org. Hüseyin Kıvrıkoğlu’nu dinliyor, bir taraftan da aklımdan düşüncelerim tam bir film şeridi gibi geçiyordu. Önce başımdan aşağı bir kazan kaynar su döküldü gibi oldum. Sonra olayı anlamaya çalıştım. Ve sessizce Gen. Kur. Başkanı’nı dinledim. Bitirince bana sordu: “Bunları izah eder misin?”</p>

    <p class="normalnesil">Albay M. K. ile ilgili yakalanan defterde benim ismimin altında yazanlardan hatırlayabildiklerim:</p>

    <p class="normalnesil">Tolga için Düsseldorf’daki bankaya para yatacak.</p>

    <p class="normalnesil">Özden’in seyahat masraflarını El Safir Cruise şirketi karşılayacak.</p>

    <p class="normalnesil">Özden’in Fransa El Safir alacak biletini al.</p>

    <p class="normalnesil">Tolga’nın öğrenci masraflarını karşıla.</p>

    <p class="normalnesil">Burak’ın öğrenci masraflarını karşıla.</p>

    <p class="normalnesil">Burak Florida’da.</p>

    <p class="normalnesil">Tolga için yeşil pasaport çıkart.</p>

    <p class="normalnesil">Özden ayrılabilir. Onu AYKOR’a kazandıralım.</p>

    <p class="normalnesil">Özden’e araba alalım.</p>

    <p class="normalnesil">Özden’e maaş bağlanmalı.</p>

    <p class="normalnesil">Sevil için ... al. <span class="idebold">[Burası Özden Örnek tarafından geçilmiş. -A. G.]</span></p>

    <p class="normalnesil">Bu notlar 1992 yılından başlayıp 2000 yılına kadar devam ediyordu. Kendisine, H. C. T.’nin Deniz Harp Okulu’ndan hocam olduğunu ve tanıdığımı, 1993 yılına kadar kendisinin ne iş yaptığını bilmediğimi ve hiç ilgilenmediğimi, ancak 1993 Ağustos’unda lojistik başkanı olduktan sonra AYKOR diye bir şirketi olduğunu (öğrendiğimi) ve kendisiyle ilişkilerimi kestiğimi, yazılanların hiçbirinden haberim olmadığını, neden yazıldığını bilmediğimi söyledim.</p>

    <p class="normalnesil">Bir yıl önce olan bu tesbit neden şimdi Gen. Kur. Başkanlığı’na bildirilmişti, İlhami Erdil’in bu bilgiden haberi olsa kesinlikle beni terfi ettirmezdi, acaba bir komplo mu vardı.</p>

    <p class="normalnesil">Hemen aklıma bana gözdağı veriyorlar şeklinde bir düşünce geldi. Zira İlhami Erdil ile ilgili bir dosyanın Deniz Kuvvetleri Komutanı’nda olduğunu ve Gen. Kur. Başkanı’nın bu dosyaya bir işlem yapılmasını istemediğini ve Ora. Bülent Alpkaya’nın da “Benden hesap sorarlar, Özden ile Atilla bu işi takip ediyorlar” dediğini duymuştum. Dolayısıyla bana, “Bak senin de açığın var” şeklinde bir mesaj mı veriliyordu.</p>

    <p class="normalnesil">Her neyse, adımın böyle bir defterde olması çok ağrıma gitmişti. Bütün yurtdışı çıkışlarım resmi görevleydi, dolayısıyla özel maksatla bir harcama da gerekmemişti. Fransa’ya bir kez 1994 yılı yazında seminere katılmak için resmi davetli olarak gitmiştim. Tolga 5-6 yıl yurtdışında okumuştu ama full burs almış ve asistan olarak çalışmıştı. Arada sırada biz de elimize ne geçerse ona göndermiştik. Çocuk parasızlıktan ABD’de kaldığı 5 yılda araba bile alamamıştı.</p>

    <p class="normalnesil">Burak’ın ise bir öğrenim masrafının karşılanmasına ihtiyacı yoktu. Yurtdışında ya bizim yanımızda okumuş ayrıca tahsile gitmemiş, ya da yurt içinde zaten öğrenim masrafları bir sorun olmamıştı. Sevil’in adı niçin geçmişti, anlamamıştım.</p>

    <p class="normalnesil">EL SAFİR şirketinin adını ilk defa duyuyordum. İnsan arabası olduğunu ruhsatını göstererek ispat eder de olmadığını nasıl ispat eder. Tolga ABD’ye öğrenci vizesi ile gitti. Yeşil pasaport alması mümkün değil. Florida’da olan Burak değil Tolga’ydı. Adam benim istifa edeceğimi bile düşünüp bana yer hazırlamış ve hatta maaş bile hazırlamış. Tam bir zırva ile karşı karşıyaydım. Yaklaşık bir buçuk saat kendisi ile görüştüm. Bu görüşmede defter ile ilgili kısım benim verdiğim cevap ile bitmiş, sonra genel konulardan konuşmuştuk.</p>

    <p class="normalnesil">Birçok konunun arasında en ilginci, “Ben donanmanın bu yüzden İzmir’e gitmesini istedim. Zira siz hepiniz İstanbul civarında yaşadığınız için işadamları ile içli dışlı oluyorsunuz ve onlar da sizleri kullanıyor” (şeklindeki sözleriydi). Söylediğinde gerçek payı yok değildi. Ama koca bir donanma bu nedenle İzmir’e gönderilir miydi.</p>

    <p class="normalnesil">Cevaben, “Ama İzmir’de de işadamları var” dedim. Her zaman yaptığı gibi ısrar etti ama hemen konuyu değiştirdi. Odadan çıkınca hemen Yaşar’a bunun ne demek olduğunu sordum. O da, takriben bir ay önce Deniz Kuvvetleri’nden yazı ile geldiğini ve ne olduğunu bilmediğini, aynı şekilde onun da bir komplodan şüphelendiğini, İlhami Erdil’in bu işte parmağı olamayacağını söyledi.</p>

    <p class="normalnesil">Ben de bunun üzerine, vaktin geç olması nedeniyle yarın adli müşavir Tümg. Erdal Şenel ile görüşüp ne olduğunu anlamaya çalışacağımı söyledim ve ayrıldık.</p>

    <p class="indentmetintek"><span class="idebold">[Özden Örnek’in Türk Silahlı Kuvvetleri’ndeki ve toplumdaki aşırı biçimci uygulamalarla problemi olan bir komutan olduğunu daha önce söylemiştim. O kadar ki, bu eleştirilerini rutin Anıtkabir ziyaretlerini “anlamsız” bulmaya kadar vardırıyor. Taraf gazetesinin, şikeyle suçlanan Fenerbahçe yöneticilerinin Anıtkabir’e ziyaretlerini meşhur klişeye tersinden nazireyle “anlamsız” diye nitelemesinden sonra ortaya çıkan tepkiyi hatırlıyorum da, Örnek’in “anılar”ını yayımlama fırsatı bulduğunda aşağıda Anıtkabir’le ilgili okuyacağınız satırları kitabına alacağını hiç düşünemiyorum.]</span></p>

    <h2 class="h2baslik1" id="calibre_toc_63">31 Temmuz-02 Ağustos 2002</h2>

    <p class="normalnesililk">Yüksek Askeri Şûra toplantısına ikinci defa giriyordum ama bu toplantı terfilerin konuşulacağı ilk toplantım idi. 1964 yılından beri bir efsane olarak dinlediğimiz Şûra toplantısına katılacak ve terfilerin nasıl yapıldığına sadece şahit olmayacak, ben de bu sürece katkıda bulunacaktım. 31 Temmuz günü yapılan ilk toplantıya Başbakan Bülent Ecevit ve Milli Savunma Bakanı Sabahattin Çakmakoğlu da katıldı. Toplam 17 kişi idik ve bunların on beşi orgeneral, oramiraldi. Kıdem sırasıyla oturulduğu için biz Org. İbrahim Fırtına ile en sonda oturuyorduk. Öğleye kadar olan kısımda TSK’dan ayrılacak personelin durumu görüşüldü ve 46 kişinin ilişiğinin kesilmesine karar verildi. Bu kişiler daha ziyade aşırı sağ ve sol ile ilişkileri tesbit edilen subay veya astsubaylardı. Müteakip gündem maddesi, terfiler ile ilgili yasal mevzuatın açıklanmasıydı. Son gündem maddesini takiben sabah oturumuna son verilerek, Anıtkabir’i ziyarete gittik. Bu ziyaretin nedenini anlamak oldukça zor. Sorarsanız size muhakkak bir Atatürkçülük dersi vereceklerdir ama ziyaretin anlamını izah edemeyeceklerdir. Atatürk’ün ikide bir rahatsız edilmesindeki sebepleri anlamak pek kolay değildir.</p>

    <p class="normalnesil">(...)</p>

    <p class="normalnesil">Başbakan çok kısa oturdu ve ayrıldı, sonra Genelkurmay Başkanı hepimize hitaben yaklaşık bir saat süren bir konuşma yaptı. Çok ilginç bir konuşmaydı. Bir insanın seçim meydanına çıkmış politikacılar gibi kendisini bu kadar öven bir konuşma dinlememiştim, adeta her şeyi o yapmış, her şeyi o düşünmüş, bütün ilkleri o başlatmış, TSK’ni neredeyse sıfırdan alıp bulutların üstüne çıkarmıştı. En çok kullandığı kelime ben, ben, ben oldu. Hayret ve şaşkınlık içerisinde kendisini dinledim. Nasıl olur da bu düzeydeki bir insan böyle bir konuşma yapabilirdi. Etrafındakileri karınca gibi görüyor ve kimseyi umursamıyordu. Kara Kuvvetleri’nden bahsederken “biz” diyordu. Tabii bu onun düşünceleri altındaki gizli duyguları açıklıyordu. Ona göre esas Kara Kuvvetleri’ydi, diğer kuvvetler ise hasbelkader Silahlı Kuvvetler’in bir parçasıydı.</p>

    <p class="normalnesil">(...)</p>

    <p class="normalnesil">Askeri Şûra’nın bu toplantısından kendime bazı dersler çıkarmıştım:</p>

    <p class="normalnesil">Öncelikle senelerce efsane olarak dinlediğim Askeri Şûra’daki terfi toplantılarında kelimenin tam anlamıyla hayal kırıklığına uğramıştım. Ben bu işin daha demokratik, daha adil ve ayrıntılı yapıldığını zannediyordum.</p>

    <p class="normalnesil">Belki sadece kendisine mahsus olabilir ama Genelkurmay Başkanı tam anlamıyla güdümlü bir yöntem uyguluyordu. Her şeyin onun istediği gibi olması zorunluydu. Adil de değildi. Bir kuvvette kıtası eksik olan bir subayı terfi ettirmezken, kendi adamı olan Gülhane’deki bir doktoru ana bilim dalı başkanlığı yapmadan terfi ettirebiliyordu. İtiraz edenleri de sert çıkarak susturuyordu.</p>

    <p class="normalnesil">Kara Kuvvetleri personeli için görmezlikten gelinen birçok konu diğer kuvvetler için sorun olarak görülebiliyordu. Kara Kuvvetleri’nde değerlendirme kriterlerini anlamak çok zor. Birisi için kriter olan konu, bir diğeri için olmayabiliyor. Bir konuyu kabul ettirmek için Şûra üyelerini ayrı ayrı ve Şûra toplantısından önce ikna etmek gerekli.</p>

    <h2 class="h2baslik1" id="calibre_toc_64">4-6 Ağustos 2002</h2>

    <p class="normalnesililk">5 Ağustos sabahleyin kurmay başkanını yanıma çağırdım ve yaptığı hataları yüzüne söyledim. Hiç hatasını kabul etmeyen ve suçu daima başkasında arayan bir kişiliği var. Bana devamlı üs komutanını kötüledi. Söylediği laflar yüz kızartıcı. Bir amiralin sınıf arkadaşı için böyle konuşmasından ben utandım. Kendisine, sınıf arkadaşı ile iyi geçinmesini aksi halde kendim bazı tedbirler almak zorunda kalacağım dedim.</p>

    <h2 class="h2baslik1" id="calibre_toc_65">25 Ağustos 2002</h2>

    <p class="normalnesililk">Bu insanlar o kadar fazla ileri gitmişler ki paraları sayesinde her şeyi yapabileceklerini zannediyorlar. Hep askere yanaşıyorlar ve bizleri başkalarına karşı bir aracı ve silah olarak kullanıyorlar. Bunu gören asker de pek yok. İstedikleri hep asker darbe yapsın ve onlar da bu darbe vesilesi ile paylarını alsınlar.</p>

    <p class="indentmetintek"><span class="idebold">[NOT. Özden Örnek, “paraları sayesinde her şeyi yapabileceklerini zannediyorlar” derken, ülkenin ileri gelen zenginlerinden söz ediyor. Bu satırları, orgeneral Nahit Şenoğul’un Levent Camii’nde yapılan cenaze töreninde karşılaştığı işadamı Yılmaz Ulusoy’u hatırlatarak yazıyor... Örnek’in burada yaptığı “İstedikleri hep asker darbe yapsın ve onlar da bu darbe vesilesi ile paylarını alsınlar” tespiti tabii ki çok önemli, fakat bunun ordu içinde yaygın bir inanış olup olmadığını bilmiyoruz. Ya da: yaygın olsa bile bunu şimdiye kadar kimse dile getirmedi.]</span></p>

    <h2 class="h2baslik1" id="calibre_toc_66">1 Eylül 2002</h2>

    <p class="normalnesililk">Bugün Ankara’dan Filiz <span class="idebold">[Yaşar Büyükanıt’ın eşi Filiz Büyükanıt -A. G.]</span> aradı. Laf arasında Sevil’le aldıkları bir haberden Yaşar hakkında da bir dosya tanzim edildiğini öğrenmişler. Bu haber bize intikal eden haberleri doğrular mahiyette olduğu için çok önemli.</p>

    <h2 class="h2baslik1" id="calibre_toc_67">07 Eylül 2002</h2>

    <p class="normalnesililk">Bugün Atilla Kıyat’ın kızının nikâhı için İstanbul’a gittik. Düğünde çok tanıdık gördüm. Aldığım bir bilgiye göre Atilla Kıyat’la yine uğraşanlar vardı. Emekli olan Genelkurmay Başkanı’nın astsubayından alınan bilgiye göre Kuzey Saha’da yürütülen bir yolsuzluk davasında sanık olan müteahhite baskı yapılarak olayın Atilla Kıyat’ın zamanında ve bilgisinde yapıldığını itiraf etmesini istemişler. Olayı bilmiyorum, haberin doğruluğunu da bilmiyorum ama geldiği kaynak güvenilir bir kaynak.</p>

    <h2 class="h2baslik1" id="calibre_toc_68">4-10 Kasım 2002</h2>

    <p class="normalnesililk">Bugün 4 Kasım 2002, şanssız ve uğursuz bir gün. Sabahleyin seçim sonuçlarını öğrendik. AKP %35. 5 oy ve 363 milletvekili ile birinci parti olarak, CHP %19. 5 oy ve ikinci parti olarak Meclis’e girmiş ve 9 da bağımsız milletvekili kazanmış. Bu durumda AKP ezici bir çoğunluk sağlamış oluyor ve Anayasa’yı değiştirme yetenekleri oldu.</p>

    <h2 class="h2baslik1" id="calibre_toc_69">25-29 Kasım 2002</h2>

    <p class="normalnesililk">Törenden sonra hep beraber komutanın odasına gittik. Sekiz orgeneral-amiral oturur oturmaz MGK genel sekreteri Tayyip Erdoğan’ı nasıl payladığını anlatmaya başladı. Hemen konu AKP’ye karşı ne yapılması gerektiğine ve onların neler yapabileceğine geldi. İnanılmaz bir konuşma seyrettim ve dinledim. Sanki ilkokul birinci sınıfta çocuklar öğretmenlerinin gözüne girmek için devamlı el kaldırıyorlarmış gibi herkes aynı anda konuşuyor, kimse kimsenin söz hakkına riayet etmiyor, Genelkurmay Başkanı ise ağzını açamıyordu. Herkes bir şahindi. Umarım başımız derde girmez.</p>

    <p class="indentmetintek"><span class="idebold">[Bu not, seçimlerden sadece 20 gün kadar sonraya rastlıyor... Ergenekon ve Balyoz davaları başladığında, iddianamelerde yer alan “hükümeti devirme” arzusunun çok erken bir tarihte başlamış olduğuna dair iddiaları “Daha programını bile açıklamamış hükümeti kim, neden yıkmaya çalışsın ki” diye savuşturmaya çalışanlar olmuştu. Bu satırları özellikle onların dikkatine sunuyorum.]</span></p>

    <p class="normalnesil">Dispanserde çalışan Bnb. Doktor için bir ihbar mektubu aldım. Orayı denetlerken bana bir araştırma yaptığından bahsetmişti. Ben bu araştırmayı muayene ettiği hastalar ile ilgili olarak algılamıştım. İhbarda ise doktorun bir firma ile müştereken iş yaptığını ileri sürüyor ve 500 milyar liralık bir harcamadan bahsediyor. Üs komutanını çağırıp bir soruşturma kurulu ile konuyu araştırmasını ve bana rapor etmesini istedim.</p>

    <p class="normalnesil">(...)</p>

    <p class="normalnesil">Akşam üstü Gölcük’e geri döndüğümde seminer ile ilgili canımı sıkan başka bir olay öğrendim. Seminere sivil ilaç firmaları da katılmış ve masraflar için sponsorluk yapmışlardı. Üs komutanını çağırdım, haberi yoktu. Akşam yemeği davetiyesi bile dispanserdeki olayla ilgili olarak zan altında olan firma tarafından yapılmıştı. Hastane baştabibini çağırdım, bana bu seminerin Genelkurmay emri ile düzenlendiğini ve bütün seminerlerin bu şekilde yapıldığını söyledi. Ama yemek davetiyesinden onun da haberi yoktu. Nereye bakacağımı şaşırdım.</p>

    <p class="normalnesil">(...)</p>

    <p class="normalnesil">Silahlı Kuvvetler’de hangi büyük ihaleyi kurcalarsanız altında REYSAŞ ve Ulusoy çıkar. Bunu herkes bilir ama kimse tedbir almaz.</p>

    <h2 class="h2baslik1" id="calibre_toc_70">5 Aralık 2002</h2>

    <p class="normalnesililk">Şeker Bayramı’nın ilk günü. Normal bayram ziyaretlerinden sonra ülkemizin benim gözümde nasıl bir görüntüsü olduğunu yazmak istedim.</p>

    <p class="normalnesil">Ülkemiz bir takım tarihi oluşumların eşiğinde bulunuyor. Bütün bu oluşumlar beklenmeyen bir şekilde, sürpriz olarak gelişmedi. Uzun bir süredir olaylar “perşembenin gelişi çarşambadan bellidir” şeklinde gelişti. Ancak medyayı takip ederseniz, ülke gündeminde yaratılan hava, sanki aceleden ve zamanlamadan dolayı çaresiz kalmışlığın görüntüsüdür.</p>

    <p class="normalnesil">Avrupa Birliği’ne girişimiz bir bilmece. Belki birileri gerçeği biliyor ama kamuoyuna yansıtılan, sanki durumun belirsiz olduğu şeklinde. 12 Aralık günü Kopenhag’da toplanacak olan AB zirvesi, gelişme kapsamında hangi ülkelerin kabul edileceğine karar ve bu ülkelerle kabul müzakereleri için birer tarih verecek. Bu, bir nevi kabul edilmektir. Biz bu zirvede bir tarih almaya çalışıyoruz. Yeni AK Parti iktidarı başa geldiği günden beri bütün gayretiyle bu zirveden olumlu bir sonuç alabilmek için uğraşıyor. Ama nasıl? Başbakan Abdullah Gül yurtdışına gidip AB üyesi ülke başkanlarını ikna ziyaretleri yapacağına, bu ziyaretleri parti genel başkanı RTE yapıyor. Dışarı yansıdığına göre sadece Almanya bizim AB’ye girişimize karşı. Gerçeği 12 Aralık günü göreceğiz.</p>

    <p class="normalnesil">AK Parti’nin, dinci bir parti olmasına rağmen bu katılmayı bu kadar arzu etmesinin altında ulusal yarar haricinde bir düşünce olması gerekir. Zira millet yok ümmet var diyen bir zihniyet başka türlü düşünemez. Benim kanaatim istediklerini yapabilmek için kendilerine yasal bir zemin yaratmaya çalışıyorlar. Çünkü AB’ye girdiğimiz takdirde her türlü düşünce kısıtlamaları kaldırılacağı gibi Silahlı Kuvvetler de pasifize edilmiş olacak. Esasen bu düşünceye göre girmeye gerek yok. Girer gibi yapmak bile Silahlı Kuvvetler’i pasifize etmek için yeterli olacaktır. Her türlü muhalefette gerekçe AB kabul şartlarına uymak zorunluluğu olarak ortaya konacaktır.</p>

    <p class="normalnesil">(...)</p>

    <p class="normalnesil">İrtica güncel bir konu haline geldi. AK Parti’nin söyledikleri ile yaptıkları farklı. Takiye yaptıkları kesin, devleti her kesimi ile ele geçirip hâkim olmaya çalışıyorlar. Kamu ise nasıl olsa Silahlı Kuvvetlerimiz var, onlar engel olurlar zihniyetine sahip. Adamlar her geçen gün güçlenecekler ve TSK’yı da pasifize ettikten sonra istedikleri gibi cirit atacaklar. Bu nedenle TSK çok uyanık olmalı ve tatlı sert davranmalıdır. Medya ikiyüzlü davranıp para koparabilmek için AK Parti’yi destekliyor.</p>

    <h2 class="h2baslik1" id="calibre_toc_71">9-15 Aralık 2002</h2>

    <p class="normalnesililk">13 Aralık günü spor salonundaki yolsuzlukla ilgili yapılan ihbar hakkındaki idari soruşturma raporu geldi ve adli soruşturma açılması için savcılığa yazı yazdım.</p>

    <h2 class="h2baslik1" id="calibre_toc_72">16-22 Aralık 2002</h2>

    <p class="normalnesililk">Ülke bir anda Kıbrıs konusu için “ver kurtul” havasına girdi ve başı da medya çekiyor. Direnen kişi oldukça az. Bazı vatan hainlerinin davranışları çok ilginç. M. Ali Birand’ın davranışları ile Doğan Medya grubu, Dinç Bilgin grubu herhalde bir yerlerden yarar sağlıyorlar ki devamlı Denktaş’ın aleyhine yazıyorlar. Bu adamlar satılmış olmasalar burnumuzun dibindeki bir adanın bizim için stratejik önemi olmadığını iddia edemezler.</p>

    <p class="normalnesil">(...)</p>

    <p class="normalnesil">Yemekten sonra Kara Kuvvetleri Komutanı ve Jandarma Genel Komutanı’nı ziyaret ederek hayırlı olsun dedim. Bu arada her ikisi de bizim kuvvet komutanının kendileriyle pek konuşmadığını ve ayda bir görüştüklerini söylediler. Halbuki bir arada olmanın ve beraber bulunmanın tam zamanı.</p>

    <h2 class="h2baslik1" id="calibre_toc_73">23-29 Aralık 2002</h2>

    <p class="normalnesililk">Yüksek Askeri Şûra (YAŞ) 26 Aralık günü toplandı. 27 Aralık günü orgeneral ve oramirallerin toplantısı devam etti. Kanaatimce bu toplantı bir tarihi toplantı niteliğinde oldu. Birinci olarak Başbakan <span class="idebold">[o günlerde Abdullah Gül -A. G.]</span> ve Milli Savunma Bakanı Vecdi Gönül irtica nedeniyle ordudan atılan subay ve astsubayların listesine imza atmadılar ve şerh koydular. Belli ki planlı gelmişlerdi. Genelkurmay Başkanı <span class="idebold">[Hilmi Özkök -A. G.]</span> önce çok şaşırdı. Sonra kendini toplayıp karar sizin dedi. Bunun üzerine Şûra üyelerinin bombardımanı başladı ama adamlar kararlıydılar, nuh dediler peygamber demediler. Çok ağır laflar söylendi. “Siz böyle yapmakla irticaya prim verdiğinizi ilan ediyorsunuz”, “Siz imza atmamakla Silahlı Kuvvetler ile olan bütün bağlarınızı koparıyorsunuz”, “Bu yetki bir anayasal haktır, ona karşı geliyorsunuz”, “Bugüne kadar 93 kişi böyle ayrılanlardan, AİHM’e başvurdu ve hepsi kaybetti. Siz şimdi hukuka da karşı geliyorsunuz” gibi sözler söylendi. Ama hiç tınmadılar. Belli ki adamlar Tayyip Erdoğan’dan talimat almışlardı. Sonuçta defteri ve kararları hepimiz imzaladık, onlar da şerh koyarak imzaladılar.</p>

    <p class="normalnesil">İçeride yapılan konuşmalarda kendilerine bu olayın nasıl geliştiği ve 46 adet imza ile bu kişilerin tard edildiği belirtildi. MGK Sekreteri, “Eğer böyle bir şey yaparsanız, irticaya prim verdiğinizi ispat edersiniz ve Silahlı Kuvvetler ile köprüyü atarsınız” dedi. Bu olay belki bir meydan okuma, belki de Silahlı Kuvvetler’i pasifize etme planının ilk adımıydı.</p>

    <p class="normalnesil">Öğleden sonra toplantı bittiği için bizler Gen. Kur. Başkanlığı’nda toplanıp durumu gözden geçirdik. Herkes bağırıp çağırıyordu. Ben de “Yaptıkları iyi oldu. Biz bir şey kaybetmedik, kararlarımız onlara rağmen çıktı, onlar ise anayasal suç işlediler. Bize yapılan challenge’i kaybetmedik. Eğer bu konuyu bir kez daha Şûra’ya getirmezsek o zaman kaybederiz. Bence onların esas yüzlerini açığa vurmaları daha önemli” dedim.</p>

    <p class="normalnesil">Üzüldüğüm nokta, aramızda düşünmeden her konuyu konuşan ama bir plana karşı bir strateji ortaya koyamayan, düşüncesizce reaksiyon gösterenler çoğunluktaydı. Öğleden sonra bu konunun tartışmasını takiben Gen. Kur. Başkanı içinde bulunduğumuz durumu özetleyen çok güzel bir konuşma yaptı. Her konuya değindi. Sonra dağıldık.</p>

    <p class="normalnesil">Ertesi günü, 27 Aralık günü herkes merakla gazeteleri okumuştu. Adamların yaptıkları hiçbir şekilde basına yansımamıştı, üstelik irticacıların tard edilmesine zorla imza attılar gibi başlıklar vardı. Kazanç sağlanamamıştı.</p>

    <p class="indentmetintek"><span class="idebold">[Şerh krizinin ardından Şûra’ya katılan komutanların yaptığı toplantı, o günlerin en tartışmalı konusu olan Türkiye topraklarının Irak’a müdahaleye kararlı olan ABD’ye kullandırılıp kullandırılmayacağı ve Türk ordusunun ABD askerleriyle birlikte Irak’a girip girmeyeceği üzerinde yoğunlaştı. Özden Örnek, Şûra’ya katılan bütün generallerin fikir birliği içinde olduklarını yazmıştı günlüğüne...]</span></p>

    <p class="normalnesil">Toplantımızda önce Irak, sonra Kıbrıs konusunu tartıştık. Memnuniyet vericidir ki herkes aynı şekilde düşünüyordu. Kısaca herkes, Irak’a fiilen girilmesini, Kıbrıs’ta çözümsüzlüğün benimsenmesini tavsiye ettiler.</p>

    <p class="indentmetinilk"><span class="idebold">[Bu nokta çok önemli... Komutanlar kendi aralarında “Irak’a girelim” fikrini savunuyorlardı ama kamuoyuna bunun tam tersi bir izlenim vermeye çalışıyorlar, böylece hem kendileri hakkında “anti-Amerikan, ulusalcı” bir imaj yaratıyorlar, hem de hükümetin “Amerikancılığı”nı halka göstermiş oluyorlardı.</span></p>

    <p class="indentmetin"><span class="idebold">Bu utanç verici iki yüzlülük, konuya ilişkin olarak TBMM’nin karar vereceği 3 Mart 2003’ten bir gün önce zirveye çıktı... Bir üst düzey komutan Milliyet’ten Fikret Bila’ya verdiği demeçte, Türk Silahlı Kuvvetleri’nin tezkereye karşı olduğunu, tezkerenin geçmesi durumunda ordunun rahatsız olacağını söylemişti. Zaten Milliyet de 2 Mart 2003’te bu rahatsızlığı dile getiren bir manşetle çıkmıştı.</span></p>

    <p class="indentmetin"><span class="idebold">Özden Örnek’in yukarıda okuduğunuz satırları, ordu üst yönetiminin o günlerde ABD’yle birlikte Irak’a girmek istediklerini net bir biçimde ortaya koyarak tarihi bir rol oynuyor.</span></p>

    <p class="indentmetin"><span class="idebold">Bu satırları, o günlerde mazrufa değil de zarfa bakan ve böylece Türk ordusunun “anti emperyalist karakteri”ne göndermelerde bulunan Türk ulusalcıları da dikkatle okumalıdırlar.]</span></p>

    <p class="normalnesil">(...)</p>

    <p class="normalnesil">Bugün öğrendiğim diğer bir haber beni çok fazla şaşırttı. Kuzey Deniz Saha Komutanı iken İstanbul Tersanesi’nin yanından akan bir derenin ıslah projesi vardı. Bu derenin bir kolu da tersanenin içerisinden geçiyordu. Seneler içerisinde o kadar ihmal edilmişti ki artık bir mikrop yatağı haline geldiği gibi su akışını da tıkamış ve tersanenin içerisine su baskını olmaya başlamıştı.</p>

    <p class="normalnesil">O zamanlar belediyeye başvurmuş ve derenin ıslahını istemiştik. Belediye de bu ıslahı yapabileceklerini ve hatta ıslah neticesi kazanılacak olan araziyi de bize devredebileceklerini söylemişler, karşılığında da bize yakın bir araziye ticari maksatla kumcuların kum çekmesini kabul etmemizi istemişlerdi. Biz de kumun bizim gemiler için bir tehlike olduğunu ve üzeri kapalı olarak çekilmesine karşı çıkmayacağımızı belirtmiş ve anlaşmıştık. Belediye bu anlaşmamız üzerine resmen Kuvvet Komutanlığı’na başvurmuşu. Bir müddet sonra Kuvvet Komutanlığı bize görüşümüzü sordu. Biz de anlaştığımız şekilde cevap verdik.</p>

    <p class="normalnesil">Kuvvet Komutanlığı neticede belediyeye olumsuz cevap vermiş. Bunun üzerine belediye tekrar bana geldi ve ben de tekrar başvurmalarını söyledim. Hemen ilgili personeli ve kurmay başkanını bularak durumu izah ettim. Kuvvet tekrar bize görüş sordu, aynı cevabı verdik. Ancak anladığıma göre kuvvet belediyeye tekrar olumsuz cevap vermişti. İşte bu işi yapacak müteahhit geçen hafta içerisinde bir tanıdığıma yaşadığı olayı anlatmış. Kuvvet Komutanlığı’ndan birileri, işe olur diyebilmek için iki milyon dolar rüşvet istemişler. İsteyenler de İlhami Paşa’nın ekibiymiş.</p>

    <h2 class="h2baslik1" id="calibre_toc_74">20-26 Ocak 2003</h2>

    <p class="normalnesililk">Eğitimlerin dışında Hablemitoğlu’nun <span class="ideitalik">Köstebek</span> isimli kitabında Fethullah Gülen (FG) grubunun emniyet teşkilatı içersinde nasıl yaygın bir şekilde örgütlendiğini okudum. Aklıma benzerlikten dolayı “Neden TSK içersinde de olmasın” diye bir soru geldi. Askerlerin oy kullandığı sandıklardan alınan sonuçlara göre bu olasılık çok kuvvetli. Dikkatli olunması gerekiyor.</p>

    <p class="normalnesililk">(...)</p>

    <p class="normalnesil">24 Ocak akşamüstü Çulhane komutanı bana geldi ve kendisinin, ayrılan bir astsubayın sicil dosyasından bir kâğıdı çıkmadı diye mahkemeye verildiğini ve kendine yediremediğini söyledi. Olayı tetkik ettim. Fındık kabuğunu doldurmaz bir konu. Çulhane gibi bir yerde çok iyi bir görev yapan bir yarbayın böyle gereksiz bir şekilde yargılanmasını doğru bulmadım. Biz bu subayları korumazsak onlar da bizlere doğru dürüst görev yapmazlar. Savcıya haber gönderdim ve isteğimi söyledim.</p>

    <p class="normalnesil">(...)</p>

    <p class="normalnesil">Sonra savcı gelerek Çulhane komutanının işinin hallolduğunu ve soruşturmaya gerek olmadığına karar verdiğini bana söyledi.</p>

    <p class="indentmetintek">[<span class="idebold">Bu küçük adli hikâye, Silahlı Kuvvetler’de görev yapan savcı ve yargıçların âmirlerinden bağımsız biçimde çalıştıklarına dair bütün efsaneyi yıkacak kadar büyük bir öneme sahip... Benzerlerine bundan sonraki bölümlerde de rastlayacaksınız.</span>]</p>

    <h2 class="h2baslik1" id="calibre_toc_75">27 Ocak-2 Şubat 2003</h2>

    <p class="normalnesililk">Öğleye doğru Nuh aradı ve F. T.’nin vatka olayında sahtekârlığını ikrar ettiği için tutuklandığını ve Y. K. için de tutuklama emri çıkarıldığını söyledi.</p>

    <p class="normalnesililk">24 Şubat-2 Mart 2003</p>

    <p class="normalnesililk">27 Şubat günü sabahleyin Genkur. denetlemesi için bölgeye gelen Tümg. Can Teller beni ziyarete geldi. Oldukça ilginç bir görüşme yaptık. Önceleri konuşmada çekingendi ama kendisini cesaretlendirdim ve konuşmaya başladı. Genelkurmay Başkanı’nın şahsına karşı bir tepki olduğunu, dinci kesimlere kendisine yaraşır bir şekilde tepki vermediği gibi adeta onlarla işbirliği yaptığını ve Çetin Doğan Paşa ile Hurşit Tolan Paşa’nın bu konulardan çok rahatsız olduklarını ve kendi aralarında bir şeyler yaptıklarını, benim de onlarla görüşmemi ima etti.</p>

    <p class="normalnesililk">Bir tümgeneralin böyle konuşması beni şaşırttı. Genelkurmay Başkanı’nın kendine dinci bir subayı emir subayı olarak almak istediğini ama yapılan incelemede adamın dinci olduğu ortaya çıkınca bundan vazgeçtiğini ama adamın kendi akrabası olduğunun tesbit edildiğini; Kıbrıs’ın elden gittiğini bilmesine rağmen hiçbir tepki vermediğini; 8 Ocak günü yaptığı konuşmanın metnini daha önceden AKP ile koordine ettiğini; dincilere karşı konuşmak istemediğini söyledi, ben de dinledim. Ayrılırken bana 2. Başkan ile görüşüp görüşmediğimi sordu. Anladığım kadarı ile onun da Genelkurmay Başkanlığı hesabına girdiğini ve bu nedenle karargâhın ondan da memnun olmadığını söyledi.</p>

    <p class="indentmetintek">[<span class="idebold">Bu notun tutulduğu tarihin, 2003 Mart’ındaki Balyoz Planı seminerinden bir hafta kadar öncesine rastladığına dikkatinizi çekmek isterim. Nottan anlıyoruz ki, “kendi aralarında bir şeyler yapan” Çetin Doğan ve Hurşit Tolon, aralarına katılmaları için Özden Örnek’i yoklamışlardır. Örnek, bir tümgeneralin kendisiyle böyle konuşmasını yadırgadığını söylüyor; olabilir, fakat bir yandan da onun yukarılardan talimat almaksızın bir orgeneralle böyle bir konuşma yapamayacağını bildiğini varsayarsak hata etmiş olmayız.</span>]</p>

    <p class="normalnesil">(...)</p>

    <p class="normalnesil">1 Mart günü Irak’a asker göndermek ve ABD askerlerini topraklarımıza kabul etmek için yetki isteyen tezkere herkesin şaşkınlığı arasında TBMM’de reddedildi. AKP tam dağılmış vaziyette. Ne yapacaklarını şaşırmış durumda. ABD ise ne olduğunu anlamamış, savaş planları altüst ama Türkiye aleyhinde yayınlanan bir sürü karikatür karmakarışık olmuş durumda. Karar alkışlanacak bir karar, bize kişiliğimizi geri verdi.</p>

    <p class="normalnesil">İki gün önce Komutan tezkere kabul edilince gemiler Mersin’e gitsin diye bir emir vermiş. Olaylar televizyonda o kadar süratle gelişti ki bazı komik durumlar çıktı ortaya. Kabul oyu ret oyundan fazla olunca herkes tezkerenin kabul edildiğini zannetti ve gemiler Mersin’e gitsin diye emir aldık. Esasında salt çoğunluğu sağlayamadığı için tezkere reddedilmişti. Kendilerine ve başta da kendi kurmay başkanıma izah ettim. Kimse aynı televizyonları seyretmemize rağmen inanmak istemiyordu. Neyse sonunda ikna oldular da gemileri kurtardık.</p>

    <h2 class="h2baslik1" id="calibre_toc_76">3-9 Mart 2003</h2>

    <p class="normalnesililk">Öğleyin Cumhurbaşkanı Rauf Denktaş kendisini ziyaret ettiği sırada Genelkurmay Başkanı gazetecilere bir açıklama yaptı. Konu Irak idi: “Biz hükümet gibi düşünüyoruz ve hükümeti destekliyoruz. Asker hükümetin yanındadır. Kuzey Irak’a girmemiz lazımdır. MGK sonunda bir açıklama yapılmadı zira o sırada tezkere Meclis’te bulunuyordu. MGK ancak hükümete tavsiyede bulunabilir, Meclis’e tavsiyede bulunması demokratik olmaz.”</p>

    <p class="indentmetinilk">[<span class="idebold">Tezkerenin TBMM’de reddine düzülen methiye, bundan sadece iki ay önce Aralık 2002 Şûrası’nda kendi aralarında bir toplantı yapan TSK’daki orgenerallerin ve oramirallerin ortak kanaatlerini hatırladığımızda çok tuhaf görünüyor. Biraz geriye gidip, 23-29 Aralık 2002 bölümüne bakarsanız, 27</span> <span class="idebold">Aralık tarihine düşülen notta şu ibareyi göreceksiniz: “Toplantımızda önce Irak, sonra Kıbrıs konusunu tartıştık. Memnuniyet vericidir ki herkes aynı şekilde düşünüyordu. Kısaca herkes, Irak’a fiilen girilmesini, Kıbrıs’ta çözümsüzlüğün benimsenmesini tavsiye ettiler.”</span></p>

    <p class="indentmetin"><span class="idebold">Özden Örnek, 3 Mart tezkeresinden bir gün sonra günlüğüne düştüğü notta ise, Genelkurmay Başkanı’nın “Biz Irak’a girilmesinden yanayız” görüşünü yorumsuz olarak aktarıyor.</span></p>

    <p class="indentmetinson"><span class="idebold">Ben şunu merak ediyorum: Özden Örnek bu günlükleri yayımlasaydı, acaba bu hikâyeyi nasıl kaydedecekti? Bu durumda muhtemelen, bütün orgeneral ve oramirallerin “Irak’a girilmesi” konusunda fikir birliği içinde olduğunun belirtildiği 27 Aralık notunu okuyamayacaktık. Yine muhtemelen ordunun baştan itibaren “anti-Amerikan” bir çizgi izlediğini ve bu nedenle de Irak’a girmeyi savunan “Amerikancı Genelkurmay Başkanı Hilmi Özkök”le öteki generaller arasında ciddi tartışmaların yaşandığını okuyacaktık.</span>]</p>

    <p class="normalnesil">(...)</p>

    <p class="normalnesil">8 Mart günü 1. Ordu Komutanlığı’nın Harbiye orduevinde düzenlediği anılar gecesine gittik. Emeklilerimiz ile bir arada olmak güzel bir beraberlik. (...) V. Bayazıd internette yayınlanan mektubu yeni okumuş, daha doğrusu evine gittiği Mustafa Özkan kendisine vermiş. As kes diye nutuk vermeye başladı. Bir zamanlar ne kadar samimi olduğu İlhami Paşa’yı nasıl sattığını gördüm. Hayatımda en tiksindiğim davranış. Bir de kafasına koymuş komutan bir işlem yapmıyor diye, nereden biliyorsunuz, dedim. Sallıyor. Bildiği bir şey yok. Kendisine biz karı koca bu işi bıraktık ve hiçbir işlem yapmayacağız dedim. Tanrı bizi İlhami’lerden ve Vural Bayazıd’lardan kurtarsın.</p>

    <h2 class="h2baslik1" id="calibre_toc_77">10-16 Mart 2003</h2>

    <p class="normalnesililk">Akşam üstü Tümg. Erdal Şenel <span class="idebold">[Genelkurmay hukuk müşaviri -A. G.]</span> aradı, Bülent Alpkaya tekrar H. C. T. işini kurcalıyormuş. <span class="idebold">[Bu meselenin ne olduğuna ve nasıl geliştiğine dair bilgilerinizi tazelemek isterseniz, 29 Temmuz 2002 tarihli nota bakabilirsiniz. -A. G.]</span> İsteği mahkemenin açılmasıymış. Genelkurmay Başkanı da mahkemeye verelim demiş, araya Yaşar girmiş, Erdal 15 gündür uykularım kaçıyor dedi. Belli ki bir oyun oynanıyor. İkisi de çok iyi arkadaş. Birbirlerini tutuyorlar. Benim için belki aklanmak ister diyormuş. Erdal’a, ben kara değilim ki aklanayım dedim.</p>

    <p class="normalnesililk">Erdal tam bir panik içindeydi. “Bak Erdal” dedim, “eğer beni mahkemeye çıkaracaksanız, birincisi resmi elbise ile ve Donanma Komutanı olarak çıkmam, ikincisi benimle beraber en az 11 orgeneral daha çıkar. Ben aklanırım ama öbürküleri bilmem” dedim. Bu konuşma beni çok sarstı, bütün neşem kaçtı. Sevil’e hiçbir şey söylememeye karar verdim. H. C. T. bunları neden yazdı bilmiyorum. Tahminim, her zamanki gibi kendini aşağılık duygusu içinde böyle tatmin edebiliyor diye düşündüm. Ya öbürkü, Bülent benden ne istiyor. Bir alındığı nokta var ama nedir onu anlamadım.</p>

    <h2 class="h2baslik1" id="calibre_toc_78">17-23 Mart 2003</h2>

    <p class="normalnesililk">Akşam Necdet Timur orgenerallere oturmaya gittik. Bol dedikodu yaptık. Bu arada inanılması zor şeyler de öğrendim. Oturdukları daire Hüseyin Kıvrıkoğlu’nun kendisi için yaptırdığı bloğun içinde, 260 metrekare. Kıvrıkoğlu bir kez gelip daireyi görmüş ve beğenmeyerek baştan inşa ettirmiş. Hangi yetki ve hakla bu daireyi yaptırmış bilinmez. Bu kadar büyük daireler olunca yakıt parası da fazla. Hele binanın yarısı boş olunca daha da fazla, 1 milyar lira olan yakıt parasının 400 milyonunu kendileri ödüyor, geri kalan ise Genelkurmay’ın kantin parasından ödeniyormuş. Lojmanın boş kalması da ayrı bir yasal suç. Kantin parasının buraya ödenmesi ise tam yargılık bir mesele.</p>

    <h2 class="h2baslik1" id="calibre_toc_79">24-30 Mart 2003</h2>

    <p class="normalnesililk">Akşam eve gidince Sevil ne kadar üzgün olduğumu anladığı için ne olduğunu ısrarla sordu ve ben de artık anlatmak zorunda kaldım. Birazcık şoke oldu. Üzülmesini istemiyordum ama aynı evin içinde on beş gün ancak saklayabildim. Bunun üzerine hemen Erdal’ı arayalım dedi, ben de aradım ve bir gelişme olup olmadığını sordum. Henüz bir gelişme olmadığını söyledi. Bülent’in çok kıskanç biri olduğunu ve bu işi özelikle kendisinin kurcaladığını, amacının bir yıl daha uzamak olduğunu söyledi. Sonra Yaşar’ı aradım, ne olduğunu sordum. Aynı şeyleri söyledi. Ben Silahlı Kuvvetler’de olduğum müddetçe sen merak etme dedi.</p>

    <p class="normalnesililk">Bugün biraz daha sakin kafayla düşünerek Bülent’in bana söylediklerini değerlendirdim. (...) Bana H. C. T.’nin birinci mahkemesinin bittiğini ve ikinci mahkemesinin başlayacağını söyledi. Nefret duygusu başladı ve iğrendim. Adam demek ki geçen yıldan beri üçüncü yıla uzamak için planlar yapıyor. Aklıma hemen evlerinde gözümün içine bakarak “bana güven” demesi geliyor. Adam hiç kimseye güvenmediği gibi bir de sinsi ve insanların kuyusunu arkadan kazan cinsten... Yaşar’ın anlattığından anladığıma göre de servet beyannamelerimi ortaya çıkaran o. Savcı’ya danıştım. H. C. T.’nin iddiaları ile bize gelirse, biz kovuşturmaya yer yok deriz demişler.</p>

    <p class="normalnesil">(...)</p>

    <p class="normalnesil">Karargâha döndüğümde Erdal Şenel’in aradığını söylediler. Hemen kendisini aradım. Bundan önceki davada verilen kararlar yargıtaya gitmeden kesinleşmiş. Bu nedenle bizim olayı imzaya çıkarmışlar. Genkur. Başkanı yazılanları beğenmemiş ve imzalamak istememiş. Erdal gidip değiştirmiş ama gene imzalamamış ve ben Özden’le konuşacağım demiş. Konu böyle kalmış ve Erdal bana bilgi vermek istemiş. Eğer olay soruşturmaya giderse yanındaki savcıya vereceğini ve onunla görüştüğünü, Mayıs sonuna kadar bu işi bitirebileceğini söyledi. Ayrıca başka bir olay nedeniyle Bülent’in ne kadar kıskanç olduğunu anlattı. “Kolay pes etmeyin ama olay soruşturmaya giderse de merak etmeyin” dedi. Artık Genkur’un bizi çağırmasını beklemekten başka yapabileceğim bir şey yok. Zira bütün bu konuşmaları benim bilmemem gerekiyor.</p>

    <p class="normalnesil">(...)</p>

    <p class="normalnesil">29 Mart öfke ve hırs dolu bir gün olarak geçti. Aklımda hep H. C. T. olayı. Gün geçtikçe Bülent’e daha fazla kin duymaya başlıyorum. Zannediyorum kıskançlık ve aptallık bu olayın özü. Zira komutan olduğundan beri geçen olay ve konuşmaları hatırlamaya başladıkça bu savın daha kuvvetli olduğunu görüyorum. Ben fikir olarak toplumda ne söylersem hemen çıkıp o fikri kendisinin daha önce düşündüğünü söylemek gerekliliğini hissediyor. Cesareti yok, hiçbir iş yapamıyor. Ama yapanları kıskanıyor veya pislik atıyor. Geldiğinden beri hiçbir yeni proje üretemedi. Bazen kendisine bu işi yaparsanız sizi yargıya verebilirler diyorum. Hemen vazgeçiyor. (...) Bütün personel kendisinden yaka silkiyor. Biliyorum, el altından da benim aleyhimde dedikodu yayıyor. Ancak Genelkurmay Başkanı benim için aklan derse ben de “Benimle beraber aklanacak daha birçok general var. Çetin Doğan, Necdet Timur, Cumhur Asparuk, Salim Dervişoğlu, İlhami Erdil, İlhan Kılıç, Atilla Ateş, Muhittin Fisunoğlu, Bülent Alpkaya, Hüseyin Kıvrıkoğlu, Batmaz Dandin, Engin Alan gibi... Hep beraber mahkemeye gideriz, onlara da aklanma fırsatı verirsiniz herhalde” diyeceğim.</p>

    <p class="normalnesil">30 Mart günü Sevil, Çetin Doğan’ın kalp ameliyatı ve H. C. T. ile görüşmek üzere İstanbul’a gitti. H. C. T. ve eşi ile görüşmüş, adam hep inkâr etmiş. Ben defterlerime Özden için hiçbir şey yazmadım, bu komplo deyip durmuş. Sevil adamın tam bir şizofren olduğun söyledi. H. C. T. devamlı ağlamış, “Ben nasıl bu olaya sebep oldum” diye de Sevil’den hep özür dilemiş.</p>

    <h2 class="h2baslik1" id="calibre_toc_80">31 Mart – 6 Nisan 2003</h2>

    <p class="normalnesililk">Akşamüstü Erdal Şenel yine aradı. Genelkurmay Başkanı’na çıkmak için tekrar randevu istemiş, içeri girmeden önce Genelkurmay Başkanı tam 15 dakika Bülent Alpkaya ile telefonla görüşerek onu bekletmiş. Tekrar H. C. T. olayını görüşmüşler. Erdal Şenel’e Genelkurmay Başkanı, “Ama Ulus’ta da evi var, hesabını vermesi lazım” demiş. Kıskançlık bu kadar olur.</p>

    <p class="normalnesililk">Yine bizim olay ile ilgili neyi imzalayacak ise onu imzalamamış. “Ben Özden’i çağırdım, niye gelmedi acaba” demiş. Bunların hepsi akıl özürlü. Genelkurmay Başkanı beni çağıracak da ben gitmeyeceğim. Onu bile düşünmekten acizler, devleti yönetmeye soyunuyorlar. Tabii belki de Bülent’e söyledi, o beni kasten çağırmıyor. Bülent zannediyorum kışkırtıyor. Hafiye gibi çalışıyor anlaşılan. Halbuki bana sorsa ben ona evi nasıl yaptığımızı delilleri ile anlatırdım ve küçük düşmezdi. Aptal dostunuz olacağına akıllı düşmanlarınız olsun.</p>

    <p class="normalnesil">(...)</p>

    <p class="normalnesil">Öğleden sonra Sevil telefon ile aradı ve H. C. T.’nin avukatı Atilla Dengi ile görüşmeye gidecekmiş. H. C. T. telefonla Sevil’i aramış ve işi çözdük demiş. Sevil bu arada konuyu Tolga’ya açmış ve ona Düsseldorf’ta hesabı olup olmadığını veya H. C. T.’den herhangi bir şekilde para alıp almadığını sormuş. Oğlan tabii küplere binmiş ve o hışımla beni aradı. “Baba sen bizi tanımıyor musun. Bu cimri adamın parasını ben ne yapayım, zaten adamdan ne kadar nefret ettiğimi bilmiyor musun. Ama bütün bu işleri Bülent’in karıştırdığından eminim, sakın istifa etme, sonuna kadar mücadele” dedi. Tabii annesi ona olayı anlatınca hüngür hüngür ağlamış. Tolga bana böyle söyleyince çok rahatladım, zira bir şekilde borç da olsa para almış olabilirlerdi.</p>

    <p class="normalnesil">Sevil akşam eve geldi ve konuşmalarını anlattı. H. C. T.’nin bu satırlarını neden yazdığını kimse bilmiyor. Onların bu anı defterinden de haberleri yok. 800 adet defter gözden geçirilmiş. Gözden geçirenler, Per. Bşk. Tuğa. Abdullah Akgün, Savcı Bnb. Tanju, Alb. Erman Başol, iki subay.</p>

    <p class="normalnesil">Atilla Dengi, pek fazla bilgi vermemiş ancak diğer defterlerde benim adımı gördüğü yerleri yazmış. Böylece o yönden de rahatladım, zira bu şizofren adam bir köşeye bir satır yazar ve altından kalkamayabilirdim. Avukatı H. C. T. için tam bir manyak demiş, bence de doğru. Kendisine neden bu yazıları yazdığını sormuş ve “ben karımla yattığımı bile yazarım” demiş.</p>

    <p class="normalnesil">(...)</p>

    <p class="normalnesil">2 Nisan, bugün de Ankara’dan bir haber yok. Ya Genelkurmay Başkanı birine söyledi, o kişi bana söylemiyor ya da Genelkurmay Başkanı benimle görüşmeye pek niyetli değil ve doğru söylemiyor. Akşam Sevil bütün itirazıma rağmen Yaşar’ı aradı. Ona “neden beni çağırmadıklarını” sordum. O da fazla bir şey bilmiyor. “Pazartesi günü kendim yanına gidip soracağım, merak etme sonuna kadar mücadele edeceğim” dedi. “Benim bu işte hiçbir suçum yok, adaletten de kaçmıyorum ama yapmadığım zırvalar için de gidip savcıya hesap vermem. Eğer savcıya gitmem gerekirse giderim ve sivil giderim ama benimle birlikte bildiğim herkesi de götürürüm. Sonuçta yine ben temiz çıkarım ama TSK yara alır ve bunun sorumlusu da Genelkurmay Başkanı olur” dedim. İlave ettim, “Kıskanç, aptal ve yeteneksiz bir kuvvet komutanının kurbanı niye olayım.” Bu işi neden yaptığı üzerindeki değerlendirmesini sordum. “Bana karısından kaynaklanıyor gibi geldi” dedi. İşte doğruysa TSK’yı kimlerin idare ettiğini anlayın.</p>

    <p class="normalnesil">(...)</p>

    <p class="normalnesil">H. C. T. işi ile ilgili ciddi bir hazırlık yapmaya başladım. Yusuf’un, benim emir astsubayımdı, biz İtalya’da iken burada bizim paramızın muhasebesini tuttuğu kâğıtları buldum. Yeşil pasaport ve Tolga’ya yapılan harcamalar delilli olarak açıklandı. Ulus’taki eve yaptığımız ödemelerin senetlerini ve Sevil’in elden yaptığı ödemelerin makbuzlarını buldum ve sattığımız evler ile aldığımız paraları bir cetvel halinde hazırladım. Kıskanç adamın gözüne sokmak üzere 180 bin dolar gelirimizin olduğunu ve evin bize maliyetinin 135 bin dolar olduğunu gösterecek çizelgeleri hazırladım.</p>

    <p class="normalnesil">(...)</p>

    <p class="normalnesil">4 Nisan günü Burak Ankara’da tanıtma fonu parasını takip ederken kendisini Başbakan’a çıkarmışlar. Bir anda işler hallolmuş. Ayrıca Başbakan filmin gala gecesini 6 Mayıs’tan 8 Mayıs’a aldırmış ve böylece kendisi ile bakanların da katılacağını söylemiş. Ayrıca Kültür Bakanı İstanbul Belediyesi’nin de galaya sponsor olacağını belirterek onlar ile temasa geçmesini istemiş.</p>

    <h2 class="h2baslik1" id="calibre_toc_81">14-20 Nisan 2003</h2>

    <p class="normalnesililk">16 Nisan günü 22. Genelkurmay Başkanı (e) Org. İsmail Hakkı Karadayı beni, eşi de Sevil’i ziyarete geldiler. Önce yarım saat odamda özel olarak konuştuk. Sonra kendisine garnizonu dolaştırdım ve evde öğle yemeği yiyerek ayrıldılar. Özel olarak konuştuğumuz zaman bana oldukça “özel” konular anlattı. Özet olarak Genelkurmay Başkanı’nın davranışlarından ve tutumundan memnun değiller. Makamını ezdirdiği kanaatinde. Bu kanaatin, sadece kendi kanaati olmadığını ve diğer emekli komutanların da aynı şekilde düşündüğünü belirtti. Bilhassa AKP’nin cumhuriyete karşı yaptığı eylemleri çok yadırgıyorlar ve kendisinin buna ses çıkarmamasını ise daha çok yadırgıyorlar.</p>

    <h2 class="h2baslik1" id="calibre_toc_82">22 Mayıs 2003</h2>

    <p class="normalnesililk">Karargâh çalışmalarını tamamlayıp İstanbul Kalender’de verilen Yıldız Harp Oyunu yemeğine gittik. Yemekte bizim komutan hariç tüm komutanlar vardı. Bizim komutan CHENS toplantısı için Finlandiya’ya gitmişti. Bütün merakım Genelkurmay Başkanı nasıl davranacaktı. Tahminlerimin hilafına çok olumlu davrandı. Kara Kuvvetleri Komutanı <span class="idebold">[Org. Aytaç Yalman -A. G.]</span> beni bir köşeye çekerek ne düşündüğümü sordu. Ben de düşüncelerimi aynen söyledim. “Peki Deniz Kuvvetleri Komutanı bu mevzuları senle konuşmuyor mu” dedi, ben de, “Hayır biz hiç konuşmayız, ben sorarsam bir iki kelime söyler” dedim. Anladığım kadarıyla Genelkurmay Başkanı’na karşı bir tavır var. Bana, “Yaparsa yapar yoksa insana git derler” dedi. Havacı <span class="idebold">[Hava Kuvvetleri Komutanı Cumhur Asparuk -A. G.]</span> ile bizimki <span class="idebold">[Deniz Kuvvetleri Komutanı Oramiral Bülent Alpkaya -A. G.]</span> anladığım kadarı ile bu tavır koymaya dahil değil. Onun için de sevilmiyorlar. Onun için de emekliler onları sevmiyor.</p>

    <h2 class="h2baslik1" id="calibre_toc_83">23 Mayıs 2003</h2>

    <p class="normalnesililk">Akşam Sevil ile beraber Sarıyer’de 1. Ordu Komutanı ve eşi tarafından Genelkurmay Başkanı ve komutanlar onuruna verilen akşam yemeğine gittik. Bizimki ve havacı yoktu. Kara Kuvvetleri Komutanı ve Jandarma Genel Komutanı <span class="idebold">[Orgeneral Şener Eruygur -A. G.]</span> ile yaptığımız görüşmelerden anladığım, Genelkurmay Başkanı’na karşı tam bir tavır oluşmuş vaziyette. Kendisini yumuşak ve korkak buluyorlar. Ayrıca AKP ile ilişki içinde olduğundan şüpheleniyorlar. <span class="ideitalik">Cumhuriyet</span> gazetesi yazarlarından Mustafa Balbay, Jandarma Genel Komutanı’na gelerek, “Bildiklerimi bir yazarsam kaçacak delik bulamaz” demiş. Bugün ayrıca <span class="ideitalik">Cumhuriyet</span> gazetesinde “Genç subaylar AKP’den tedirgin” başlıklı bir haber yayınlandı.</p>

    <h2 class="h2baslik1" id="calibre_toc_84">29 Mayıs 2003</h2>

    <p class="normalnesililk">Sabah sabah Burak beni görmeye geldi. Ne olduğunu bilmiyordum ama benimle ilgili olduğunu tahmin ettim. Nitekim geldiğinde anlattı. Dün akşam Cengiz Yalçın ile berabermişler. Cengiz bey bizim konuyu Erdal’dan öğrenmiş ve o akşam Burak’ın yanında Erdal ile konuşmuş. Erdal’ın ona söylemesine göre Hilmi Paşa artık Bülent’in bu konuyu neden yaptığını anlamış ve sık sık da sağda solda söylemeye başlamış ve “Bülent süresini uzatmak için bu işi yapıyor” diyormuş. Bunun üzerine Burak’a, “Git hemen babanla konuş, Karadayı’yı devreye sokacağım” demiş. İlginç insan. 07:30’dan 10:00’a kadar Burak’ı beş kez aramış. Hemen kendisini aradım ve ilgilendiğine teşekkür ettim. Ama başka bir şey yapmaya gerek olmadığını söyledim.</p>

    <h2 class="h2baslik1" id="calibre_toc_85">30 Mayıs 2003</h2>

    <p class="normalnesililk">Deniz Kurdu tatbikatı üzerinde çalıştık. Öğleden sonra Komutan aradı ve Genelkurmay Başkanı’nın beni salı günü 14:00’te yarım saat kabul edeceğini söyledi. Tabii, dedim. Size uğrayayım mı diye mahsustan sordum. Ben yokum dedi, esasında ben de gelmek isterdim dedi. Ahlaksız herif kendini sorgu hâkimi zannediyor.</p>

    <h2 class="h2baslik1" id="calibre_toc_86">3 Haziran 2003</h2>

    <p class="normalnesililk">13:30’da 2. Başkan ile buluştuk ve bana söyleyecek bir şeyi olup olmadığını sordum. Yok dedi. Meseleyi daha ayrıntılı konuştuk ve “bunun bir tezgâh olduğundan eminim” dedi. 14:00’te Genelkurmay Başkanı’na geçtim. Önce dışarıda beraber şeref defterini imzaladık, sonra içeri girdik. İlk 7-8 dakika sohbet ettik. Sonra mevzuyu açtı. “Geçen yılki olayı biliyorsun. Seni çağırmamın esas nedeni, sen benim ne yapmamı istiyorsun, onu sormak istedim. Karargâhım ve hukukçular bunların bir suç unsuru olmadığını ve seni suçlayamayacaklarını söylediler” dedi.</p>

    <p class="normalnesililk">Ben de, “O defterde ne yazıyorsa hepsi yalan ve hayal ürünü. Adam yaptıklarını değil yapacaklarını yazmış. Dolayısıyla bunların olduğuna, yani gerçekleştiğine dair bir delil yok. Bu durumda ne makamımı ne de kendimi lekeleyemem. Bir Fransız bakanı on yıl önce dedikodu nedeniyle istifa edip mahkemeye gitti ve beraat etti. Sonra da ‘ben beraat ettim ama prestijimi şimdi kim kurtaracak’ diye açıklama yaptı. Bizlerin olduğu makamlar önemli” dedim ve mevzu kapandı.</p>

    <p class="normalnesil">Genelkurmay Başkanı sonra bana “Sen Marmara Grubu’nun toplantılarına resmi elbise ile katılıyormuşsun” dedi. Ben de kendisine “Marmara Grubu ile ilgili bildiğim tek şey, Necdet Timur Paşa’nın yönetim kurulu üyesi olduğu. Kimdirler, nerede ve kaç kişiler, hiçbir bilgim yok” dedim, şaşırdı. “Senin için öyle bir bilgi geldi” dedi. “Bu sıralarda herkese bir çamur atıyorlar” dedim. Marmara Grubu’nun önemi bu sıralarda sertlik ve hatta ihtilâl öneren bir grup olması. Hedef olarak da Genelkurmay Başkanı’nı alıyorlar.</p>

    <p class="normalnesil">Birileri yine bana engel olmak için uğraşıyorlardı. Bunlar nasıl insanlar. Yalan söylemekten çekinmiyorlar ve insanları bir kalemde karalayıp silip atıyorlardı.</p>

    <p class="normalnesil">(...)</p>

    <p class="normalnesil">Çıkınca Yaşar’a uğrayıp her şeyi anlattım. Erdal Şenel’e telefon ile durumu bildirdim. Çok sevindi. Yola çıktık ve geri dönüşe geçtik. Yolda bütün aile bir kaç kez aradılar, onlara durumu anlattım. Çocukların sevinci görülecek şeydi. Onlar benden daha çok üzülmüşlerdi. Şimdi mutluydular.</p>

    <h2 class="h2baslik1" id="calibre_toc_87">12 Haziran 2003</h2>

    <p class="normalnesililk">Sabahleyin Sevil ve Serpil’i de alarak SAT gösterisinin provasına gittik. (...) Beraber olduğumuz sürece Şener Paşa devamlı olarak Genelkurmay Başkanı’nın zayıf karakterli bir kişi olduğunu, hükümetin bu tutumlarına karşı daha sert tavır koyması gerektiğini ve bunu o yapmadığı takdirde bizim ona yaptırmamız gerekeceğini söyledi. Aytaç Paşa da aynı fikirde ve hep benim fikrimi öğrenmeye çalıştılar. Fırtına Paşa’nın da <span class="idebold">[Ağustos 2003 Şûrası’nda Hava Kuvvetleri komutanlığına atanacak olan Harp Akademileri Komutanı Orgeneral İbrahim Fırtına -A. G.]</span> aynı fikirde olduğunu söylediler. Genelkurmay Başkanı’na ne söylerlerse yaptıramadıklarını ve onun birazcık hükümet yanlısı olduğunu ifade ettiler.</p>

    <p class="normalnesililk">Sonunda Aytaç Paşa, “Sen Ankara’ya gel de ondan sonra bir davranış tesbit edeceğiz” dedi. Cumhurbaşkanı’nın da <span class="idebold">[2000-2007 arasında cumhurbaşkanlığı yapan Ahmet Necdet Sezer -A. G.]</span> aynı fikirde olduğunu ve biz desteklersek sertleşeceğini söylediler. Bana açıkça söylemediler ama kendilerinin Genelkurmay Başkanı’nın bir şekilde hükümeti desteklediğinden ve bir dini tarikat ile ilişkili olduğundan şüphelendiklerini zannediyorum.</p>

    <h2 class="h2baslik1" id="calibre_toc_88">25 Haziran 2003</h2>

    <p class="normalnesililk">Akşam Cengiz Beyler akşam yemeğine geldiler. Bizim konu ile ilgili her şeyi biliyordu. Herhalde Erdal Şenel kendisine söylemiş olsa gerek. Konuşma arasında bana Genkur. Per. Daire Başkanı Tümgeneral Bahadır isimli general ile Korg. Hasan Iğsız’ın benim aleyhimde soruşturma açtırmak için çok ısrarcı olduklarını söyledi. Bu generalleri takip altına alacağım.</p>

    <h2 class="h2baslik1" id="calibre_toc_89">28 Haziran 2003</h2>

    <p class="normalnesililk">Koramiral Taner Ezgü’nün kızının düğününe gittik. (...) Düğünden çıkarken Vural Bayazıd bana, “Bu Genelkurmay Başkanı dünyanın en pasif ve inisiyatifsiz adamıdır. İşiniz çok zor, ona göre tedbir alın” dedi.</p>

    <p class="normalnesililk">Herkes şimdi kendini kurtarıcı görüyor. Düne kadar Hilmi Paşa diye etrafında dönen insanlar şimdi adamın ne kadar yanlış bir seçim olduğunu söylüyorlar. Halbuki geçen yıl Org. Kıvrıkoğlu onu atamada tereddüt gösterince hepsi adamın aleyhinde yer almışlar ve “Bir Genelkurmay Başkanı olacak adama bunlar yapılır mı” demişlerdi. Kıvrıkoğlu’nun son dakikaya kadar Hilmi Paşa’yı Genelkurmay Başkanı yapmamak için uğraştığını çok kişi biliyor. Buna rağmen başaramadı ise bunun arkasında başka güçler var demektir.</p>

    <h2 class="h2baslik1" id="calibre_toc_90">16 Temmuz 2003</h2>

    <p class="normalnesililk">11:30’da 1. Ordu Komutanlığı Selimiye’de buluştuk. Genelkurmay Başkanı, Kara Kuvvetleri ve Deniz Kuvvetleri Komutanları, 1. Ordu Komutanı, ben ve Harp Akademileri K. İbrahim Fırtına. (...) Bilahare Genelkurmay Başkanı hükümet ile ilişkileri açıkladı. Her şeyin kötü gittiğini ve adamların kararlı bir şekilde hareket ettiklerini belirtti. Buna karşı AB’ye karşı herhangi bir yanlış anlamaya meydan vermemek için sesimizi çıkartmadığımızı, bunun da yanlış anlaşıldığını belirtti. “Esas itibariyle bir açmazın içine girdik. Ağzımızı açsak hem yurt içinden hem de yurtdışından tenkit ediliyoruz. Açmazsak bu sefer suskun olarak tenkit ediliyoruz. Ama buna rağmen biz gerektiğinde sertliğimizi ileri çıkararak cevap veriyoruz. Şimdi sizleri dinlemek istiyorum” dedi.</p>

    <p class="normalnesililk">1. Ordu Komutanı (Orgeneral Çetin Doğan) özetle çok yumuşak davranıldığını ve Süleymaniye olayının kabul edilemez olduğunu, halkın bunu kabul edemeyeceğini ifade ederek, hükümete karşı da her türlü tedbirin alınmasının gerektiğini söyledi.</p>

    <p class="normalnesil">Bana söz verdiği zaman, Süleymaniye olayının içimize sinmediğini ve halkın bu konuyu affetmeyeceğini, ABD’nin çok büyük bir hata yaptığını ve bu nedenle de Amerikalılar ile her türlü ilişkilerimizin azalacağını ve Amerikalı askerlerin ülkemize gelmemesinin ve bizim de Irak’a tugay veya tümen göndermeyi çok dikkatli düşünmemiz gerektiğini ve hatta bence gönderilmemesini, hükümet ile ilişkilerde ise bu adamların hedeflerinin devleti tamamen ele geçirerek bir şeriat devleti kurmak olduğunu, bu amaca ulaşmak için de her türlü engeli kaldırmaya çalıştıklarını, bizim de bu engellerden biri olduğunu ve bu nedenle AB’yi bir silah olarak kullandıklarını ama vakit geçmeden hemen tedbir alınması gerektiğini ve bunlara karşı sert, tavizsiz ve anında reaksiyon gösterecek bir hal tarzına gitmemiz gerektiğini, en büyük desteğimizin halk olduğunu ancak şeffaflıktan kaçtığımız için devamlı zemin kaybettiğimizi ve halkın giderek bizi suçlamaya başladığını açıkladım. (...) Genelkurmay Başkanı’nın bu adamlar bir daha gelemezler fikrine katılmadığımı ve bu adamların kaynakları kontrol ettiği için ikinci defa seçilmek için her türlü çareye başvuracaklarını belirttim.</p>

    <p class="normalnesil">Benden sonra Fırtına da benzer şeyler söyledi. Genelkurmay Başkanı katılımcı olmamız gerektiğini söyledi. Zannediyorum bununla birlik ve beraberlik içinde olarak tek sesli hareket etmemiz gerektiğini vurgulamak istedi.</p>

    <h2 class="h2baslik1" id="calibre_toc_91">24 Temmuz 2003</h2>

    <p class="normalnesililk">Sevil ile beraber Harp Akademileri Komutanı’nın vereceği akşam yemeğine katılmak üzere İstanbul’a gittik. Yemek öncesi Şener Paşa ile sohbet ettik. Bana durumun ne kadar kötüleştiğini ve hükümetin bilinçli olarak nasıl devleti ele geçirdiğini ve bizleri pasifize ettiğini anlattı. Bu arada Genelkurmay Başkanı’nın da ne kadar pasif kaldığını ve korkaklıkla bir reaksiyon göstermediğini tekrar anlattı. Birçok olaylardan örnekler verdi. Anladığım kadarıyla Ankara’ya gidince çok zor işler bizi bekliyor olacak.</p>

    <h2 class="h2baslik1" id="calibre_toc_92">25 Temmuz 2003</h2>

    <p class="normalnesililk">Harp Akademileri’ndeki HOSİM binasının açılış törenine katıldık. Törende Genelkurmay Başkanı, kuvvet komutanları ve davetli eski Harp Akademileri komutanlarından bazıları vardı. 30 milyon dolara çıkmış çok güzel ama lüks bir bina...</p>

    <p class="normalnesililk">Öğle yemeğinde Irak’a asker gönderme meselesi konuşuldu. Genelkurmay Başkanı ısrarla önce hükümetin tutumu belli olsun, siyasi irade ortaya konsun, ona göre bir tutum içine gireceğiz ve böyle anlaştık dedi. Aynı tutum ikinci tezkerede sergilendi ve bütün kabahat askerin üstüne kaldı. Şimdi de hükümet “askere danışalım bir” derse ne olacak? Yoktan yaratılmış olan bir asker gönderme sorunu tamamen siyasi yükümlülüğü de dahil olmak üzere askerin sırtına kalacak.</p>

    <p class="normalnesil">Genkur. Başkanı her ne kadar milli menfaatlerimiz gereği hareket edeceğiz dese de, bize pek fazla bir manevra sahası kalmayacak. Evet desek Türk halkına birçok şeyi izah edemeyeceğiz, hayır desek ABD’ye karşı “işte suç bunların” deneceği bir duruma düşeceğiz. Bence hiçbir zaman asker göndermemeli ve bu tutumumuzu da daha şimdiden açıklamalıydık. Bu sefer hükümet zor durumda kalacak ve onlar zorla ve ABD isteği paralelinde asker gönderiyor durumuna düşeceklerdi. Neyse artık bu manevrayı kaybettik ama anladığım bizim Ankara’da Genelkurmay Başkanı’nın çok esaslı ve etraflı düşünen bir danışmaya ihtiyacı var. O nedenle hariciyeciler ile yakın arkadaşlık oluşturmak zorundayız.</p>

    <p class="normalnesil">(...)</p>

    <p class="normalnesil">Öğleden sonra Harp Akademileri’nden mezun olanların diploma törenleri yapıldı ve o törene biz de katıldık. (...) Törenden hemen sonra yapılan kokteyl sırasında bir hanım yanıma gelerek şımarık bir tavırla “Sizinle mesleğiniz hakkında mülakat yapmak istiyorum, ben iletişimciyim” dedi. Ben cevap vermeden yanındaki erkeği farkettim. Kendini bana Haset Çomak olarak tanıttı. Kadın o kadar şımarık ve sürekli konuşuyordu ki dinlemeyi tercih ettim. Sonunda amaçlarını anladım. Kadın ABD’ye gitmiş ve oradayken İlhami Erdil ile Aydın Gürül hakkında bazı bilgi ve belgeler temin etmiş. Anladığım kadarıyla Cumhurbaşkanı’nı da tanıyor ve ona gidip durumu anlatmış. Cumhurbaşkanı da “kızım bana mektup yaz” demiş. Elindekileri basına verecekmiş. Kendisine pazartesi günü beni telefonla aramalarını ve Gölcük’e gelerek orada konuşmamızı ve belgeleri kesinlikle basına vermemesini rica ettim. Bakalım karşımıza neler çıkacak.</p>

    <h2 class="h2baslik1" id="calibre_toc_93">28 Temmuz 2003</h2>

    <p class="normalnesililk">İstanbul’da rastladığım hanımın telefonunu boş yere bekledim. Belki yarın arayacaktır.</p>

    <p class="normalnesililk">(...)</p>

    <p class="normalnesil">Bu arada Albay Belgütay Varımlı emir subayımı arayarak benimle özel bir konu görüşmek istediğini söyledi. Öğleden sonra kendisini kabul ettim. Belgütay daha önce benim yanımda çalışmış bir deniz piyade subayı. 1998 yılında kendisini MSB teftiş dairesine müfettiş olarak atamıştık. Son iki yılın birinci senesinde başmüfettiş olmuş ve ikinci yılında da Özel Kuvvetler’e atanmış. Yanıma geldikten sonra doğrudan konuya girdi:</p>

    <p class="normalnesil">“Efendim sizi ilgilendiren bir konuyu size anlatmak için geldim. 24 Haziran günü Genelkurmay Başkanı ile bir görüşme yaptım ve bana sizin hakkınızda bazı sorular sordu. Bu soruları ve verdiğim cevapları bilmenizi istedim. Daha öncesinden başlarsam, takriben 8-9 ay önce Bülent Alpkaya Deniz Kuvvetleri’nin arka kapısından gelmemi isteyerek benimle görüşme talebinde bulundu. Ben de giderek kendisini gördüm. Bana, ‘Özden’in bir mahkemesi var, ben üçüncü seneye uzamak istiyorum. Bu nedenle Özden hakkında ne yapabilirsin’ diye sordu. Ben de ‘Özden amirali tanırım, bana göre dünyanın en dürüst insanlarından biridir. Ben onun hakkında hiçbir şey yapamam’ dedim. Kendisine 27 Eylül 2001 tarihinde İlhami Erdil ile ilgili dosyayı verdim ve bugüne kadar hiçbir işlem yapmadı. Dosyada 47 trilyonluk harcama gözüküyor. Bu harcamalar içinde 100 çift ayakkabı, 1.5 ton çikolata, elbiseler vesairenin parasının nasıl devlet kesesinden ödendiğinin belgeleri vardı. Bunları yapan da Bnb. T. T. idi. Bu dosyaya işlem yapıldığı takdirde İlhami hemen tutuklanır.</p>

    <p class="normalnesil">“Genelkurmay Başkanı bana sizin hakkınızda ‘Özden Paşa’yı nasıl tanırsın’ diye sordu. Ben de ‘Zeki, çalışkan ve dürüst bir komutan olarak tanırım’ dedim. Sonra da ‘Peki kendisi Kuvvet’e gelirse yolsuzluklar ile mücadele eder mi?’ diye sordu. Ben de ‘bir ay içersinde üstüne gitmezse ben de rütbelerimi sökerim’ dedim. Ayrıca Bülent Paşa ile olan konuşmamızı kendisine anlattım ve bu konuşmayı da cebimdeki bir alete kaydettim. İsterseniz size bir kopya veririm.”</p>

    <p class="normalnesil">Bunun üzerine ben de kendisinden kayıttan bir kopya istedim ve bana bu çarşamba günü Ankara’ya gittiğimde orduevine getireceğine söz verdi. Belgütay devamlı olarak TSK’da birçok yerde hırsızlık yapıldığını, bir generalin yurtdışında 50 milyon doları olduğunu, bir albayın 52 dairesi bulunduğunu ve bunların hepsinin belgelerinin kendisinde olduğunu tekrarladı durdu. Ayrıca Erdal Şenel’in de kasasında olan 535 bin dolar devlet özel ödeneği ile Zirvekent’te kendisine iki daire aldığını belirtti.</p>

    <p class="normalnesil">Genelkurmay Başkanı bütün bunları biliyormuş. Ama işlem yapmıyormuş. Geçen yıl durumu Kıvrıkoğlu’na rapor edince, kendisinden, “TSK’da bazen görev dürüstlükten önemlidir” cevabı almış ve ertesi günü Deniz Kuvvetleri tarafından Özel Kuvvetler’e atanmış. Kuvvet Komutanı’na bu atama ile ilgili çıktığı zaman da kuvvet komutanı “benim haberim yok” demiş. Doğal bir kocaman yalan!</p>

    <p class="normalnesil">(...)</p>

    <p class="normalnesil">Belgütay, Genelkurmay Başkanı ile olan konuşmasında ayrıca “Sizin de üsteğmenliğinizdeki bir irtica dosyanızı Cumhurbaşkanı’nın önüne koydular. Herhalde bunu biliyorsunuzdur” demiş. Genelkurmay Başkanı da sanki ilk defa duyuyor gibi hayretler içersinde kalmış. Halbuki bu olayın geçen yıl kendisinin atamasının geç çıkmasında büyük bir rolü olduğu kesin. Ancak Kıvrıkoğlu yine de başaramadı. Herhalde Hilmi Paşa’nın arkasında büyük bir güç olsa gerek.</p>

    <p class="normalnesil">(...)</p>

    <p class="normalnesil">Diğer bir konu da Alb. B. M.’nin durumunu öğrenmek için Alb. Nuh’u aradım ve cuma günü 1. Ordu mahkemesinin tutukluluk hakkında ne karar verdiğini sordum. Bana “reddedildi” dedi. İlave ederek, “Ama işin mahiyeti farklıymış. Yedi müteahhit (hepsi tutuklu) ‘biz içerdeyiz o nasıl dışarıda olabilir’ diyerek itirafta bulunmuşlar. ‘Bizler ihale dosyalarını B. albayın istediği şekilde onun önünde hazırladık’ demişler.”</p>

    <p class="normalnesil">B. de “Ben dosyaları böyle hazırlamak için Kuvvet Komutanı’ndan emir aldım demiş. Kuvvet komutanı da Salim Dervişoğlu. Bu olay daha Bnb. K. Boğaz satınalma komisyon başkanı iken olmuş ve onu da aramaya başlamışlar. Hakkında gıyabi tutuklama kararı çıkarılmış. Eğer bu konunda üstüne gidilir ve geçmiş araştırılırsa Salim Paşa’nın da başı derde girecektir.</p>

    <p class="indentmetinilk"><span class="idebold">[20 Kasım 2009 tarihli gazeteler, Özden Örnek’in günlüklerinin 28 Temmuz 2003 tarihli bölümünde böyle anlatılan emekli Albay Belgütay Varımlı’nın Göztepe’de ikamet ettiği apartmanın 10. katında bulunan dairesinden atlayarak intihar ettiğini duyurdu. Haberlerin bir bölümünde, Milli Savunma Bakanlığı Teftiş Heyetleri Kurulu eski Başkanı’nın ölümünün şaibeli olduğu dile getiriliyordu.</span></p>

    <p class="indentmetin"><span class="idebold">Şimdi Adalet ve Kalkınma Partisi milletvekili olan Star gazetesi yazarı Şamil Tayyar, Varımlı’nın ölümünün ardından, 23 Kasım 2009’da “O albayın sırrı” başlıklı bir yazı kaleme aldı ve Varımlı’yı tanıdığını, intiharına inanmasının çok güç olduğunu yazdı.</span></p>

    <p class="indentmetinson"><span class="idebold">Varımlı’ya atfen Günlükler’in bu bölümünde yer alan bilgileri daha iyi değerlendirebilmeniz içir, Şamil Tayyar’ın o yazısını burada dikkatinize sunuyorum.]</span></p>

    <p class="indentmetinbold"><span class="idebold">O albayın sırrı</span></p>

    <p class="indentmetinilk">Albay Belgütay Varımlı’nın ölümü, resmi kayıtlara “intihar” olarak geçti. Ama kamuoyu, bu ölümü şüpheli buldu.</p>

    <p class="indentmetin">Zihinlerde “cinayet” şüphesine yol açan temel neden, albayın Ergenekon sürecindeki rolü ve intiharın çok ağır bir günah olduğunu bilecek kadar inançlı olmasıydı.</p>

    <p class="indentmetin">Bakın devre arkadaşı emekli Yarbay Tevfik Diker ne diyor: “Onu Ergenekon öldürdü, TSK’da sırlara vakıftı, darbe planlarını biliyor, Hilmi Özkök’e anlatıyordu. Savcı Zekeriya Öz olaya el koysun.”</p>

    <p class="indentmetin">Albayla 1 yıl mesai arkadaşlığı yapan eski bir silah arkadaşından (H.İ.T) da mesaj aldım: “Sizden istirhamım, intihar süsü verilerek şüpheli bir şekilde ortadan kaldırılan Albay Belgütay Varımlı cinayetine eğilmeniz.”</p>

    <p class="indentmetin">Gerçekten, intihar değil, cinayet olabilir mi?</p>

    <p class="indentmetin">Komplo teorisi üretecek değilim. Birçok önemli ve kritik şahıs gibi albay da intihar edebilir, kazaya kurban gidebilir. Gerçek olan şudur, zihinleri bulandıran sorulara cevap bulmadan dosya kapatılırsa, “intihar” tespitine kimseyi inandıramazsınız.</p>

    <p class="indentmetin">Eski Deniz Kuvvetleri Komutanı Oramiral İlhami Erdil’e cezaevinin yolunu açan, Ergenekon’un ortaya çıkarılmasında önemli rol oynayan, Özel Kuvvetler ve İstihbarat’ta önemli operasyonlara katılmış Albay Varımlı ile 2007 yılında Cumhurbaşkanlığı seçimlerinden önce telefonla tanıştım.</p>

    <p class="indentmetin">Vesile olan, devresi Tevfik Diker’di.</p>

    <p class="indentmetin">Gönlü, eski Genelkurmay Başkanı Hilmi Özkök’ün Cumhurbaşkanlığındaydı. Hükümetin, Özkök’ü Çankaya’ya aday gösterilmesini istiyordu. Hatta bu konuda hükümetle bir temas kurulduğunu ve aday gösterilme ihtimalinin yüksek olduğunu söylüyordu.</p>

    <p class="indentmetin">Darbelere direnmiş ve demokrasiye sahip çıkmış bir generalin Cumhurbaşkanı seçilmesinde hiçbir beis görmediğimi, ancak hükümette böyle bir niyet beyanına rastlamadığımı ifade ettim. Ayrıca, tüm olumlu yanlarına rağmen asker kökenli olması nedeniyle konjonktürel olarak Özkök’ün şansının düşük olduğunu anlattım.</p>

    <p class="indentmetin">Aradan zaman geçti, köprünün altından epeyi sular aktı. Abdullah Gül, Cumhurbaşkanı seçildi. Ergenekon süreci başladı.</p>

    <p class="indentmetin">Bir gün Albay aradı, dedi ki: “İstanbul’dayım. Sırf sizinle görüşmek için Ankara’ya geleceğim. Ne zaman müsait olursunuz?”</p>

    <p class="indentmetin">Randevulaştık, gazetedeki odamda buluştuk. Yüzünü ilk defa o zaman gördüm. Dikkatimi çeken husus, buluşuncaya kadar iki üç kez görüşme saatini değiştirmesi, farklı telefonlardan araması ve büroya gelene kadar sıkça araç değiştirmesiydi.</p>

    <p class="indentmetin">Oturur oturmaz, daha cümleye başlamadan el yazılı bir kağıt uzattı: “Takip ediliyorsun, telefonlarınız dinleniyor, telefon ve elektrik hatlarını kontrol ettir, dikkatli konuş.”</p>

    <p class="indentmetin">Sonra, görüşebileceğimiz başka bir oda olup olmadığını sordu. Büroda boş başka bir oda buldum, oraya geçtik. Bu esnada cep telefonlarını bıraktırdı, ceketimi çıkarttırdı, göz ucuyla dinleme cihazı olup olmadığını kontrol etti.</p>

    <p class="indentmetin">Hakkını helal etsin, itiraf etmeliyim, o an içimden şöyle geçti: “Nerden çattık bu deliye?”</p>

    <p class="indentmetin">Fakat konuştukça, bond çantasındaki belgeleri çıkarıp anlattıkça, neden bu kadar ihtiyatlı olduğunu daha iyi anladım.</p>

    <p class="indentmetin">Çantasında ayrıca çok sayıda fotoğraf vardı. Kar maskeli katıldığı bazı operasyonlarda çekilmiş fotoğraflar dikkat çekiciydi. Temizlik görevlisi gibi çalıştığı bir cami avlusundaki sakallı ve elinde (saplı) süpürge bulunan fotoğraf, bunlar arasındaydı.</p>

    <p class="indentmetin">İlhami Erdil soruşturmasını nasıl başarıyla sonuçlandırdığını, Sarıkız darbe senaryosunu nasıl engellediğini, Hilmi Özkök’ün o süreçteki rolünü ayrıntılı olarak anlattı.</p>

    <p class="indentmetin">Sohbetin sonunda şöyle dedi: “Yazılarını takip ediyorum. Allah rızası için çok önemli işler yapıyorsun. Sana yardımcı olmak istiyorum. Şimdilik beni tanımanı istedim. İleride çok önemli belgeler vereceğim.”</p>

    <p class="indentmetin">Ayrılırken namaz kılabileceği bir yer sordu. Kendisine gösterdiğimiz odada öğle namazını kıldıktan sonra ayrıldı.</p>

    <p class="indentmetin">Kısa süre sonra yine aradı. Yine aynı kuşkucu yollardan sonra büroda buluştuk. “1 Numara” olarak tarif ettiği emekli generalin Tercüman Gazetesi’nde yayınlanan bir köşe yazısı üzerine aldığı notu gösterdi.</p>

    <p class="indentmetin">Not, dönemin Genelkurmay Başkanı Orgeneral Yaşar Büyükanıt’a yönelik ve sitem doluydu. Albay, Ergenekon taifesinin Büyükanıt’tan memnun olmadığını ve hayal kırıklığı yaşadığını anlattı.</p>

    <p class="indentmetin">Bir başka buluşmada Albay, “Operasyon Ergenekon kitabında Sarıkız’ı deşifre eden bir albayın mektubundan söz ediyorsun ya o albay benim” dedi.</p>

    <p class="indentmetin">Dondum kaldım. Devam etti: “Darbeler konusunda hükümeti sürekli uyardım. Hilmi Paşa (Özkök) olmasaydı Türkiye bugün çok farklı olurdu.”</p>

    <p class="indentmetin">Birkaç defa daha ziyaretime geldi. Çok aktifti, kuşkucuydu, Ergenekon süreciyle yakından ilgiliydi. Bir ricada bulundu, ama iki parçalıydı: “Beni Başbakan Erdoğan ve savcı Zekeriya Öz’le görüştürebilir misin?” Ergenekon’la ilgili hem başbakanı hem savcıyı yüz yüze bilgilendirmek istediğini söyledi.</p>

    <p class="indentmetin">Bunun mümkün olmadığını anlattım: “Başbakanlık Özel Kalem’i veya danışmanlarını arayarak not bırak, ben de ricacı olayım ama ötesinde yapabileceğim bir şey yok. Savcıyla bir defa görüştüm, o da ifade vermeye gittiğimdeydi. Beşiktaş Adliyesi’nde çalışıyorlar, ara, belki görüşür.”</p>

    <p class="indentmetin">Ardından uzun süre sessizlik oldu, aramadı, sormadı. Bir gün haberlerde, Albay’ın bazı işadamlarını tehdit ettiği gerekçesiyle gözaltına alındığını okudum. Serbest bırakıldıktan sonra telefonla aradı, Zekeriya Öz’ün cep telefonunu sordu.</p>

    <p class="indentmetin">“Komutanım savcının bende telefonu yok, daha önce de söyledim” deyip ekledim: “Bu çete işi nerden çıktı?” Albay: “O yazıldığı gibi değil, çok büyük kumpas var, sonra konuşuruz.”</p>

    <p class="indentmetin">O konuşma, son konuşmamız oldu.</p>

    <p class="indentmetin">Kamuoyu, onu yakından tanımadı. Şunu söylemeliyim; Albay Belgütay Varımlı, Sarıkız başta olmak üzere Ergenekon’un darbe senaryolarını çökerten birkaç isimden biridir. Çok dikkatliydi. Cinnet geçirdiyse bilemem ama intiharın ne anlama geldiğini bilecek kadar yüksek inanç sahibiydi.</p>

    <p class="indentmetinson">Devre arkadaşı Tevfik Diker’in “Ergenekon’un müdahalesi olabilir” iddiası yabana atılmamalıdır.</p>

    <p class="indentmetinson">Şamil Tayyar, <span class="ideitalik">Star</span>, 23 Kasım 2009</p>

    <h2 class="h2baslik1" id="calibre_toc_94">30 Temmuz 2003</h2>

    <p class="normalnesililk">Ankara’ya gittik. Kuvvet Komutanı’nı ziyaret ederek orduevine geri döndüm. Kendisini ziyaret esnasında havaların sıcak olması ve rutubetten konuştuk. Sonra bana 92 idari soruşturma açtırdığını ve bunlardan 58 adedi için adli soruşturma emri verdiğini anlattı. Herkesin başarı ölçüsü değişik.</p>

    <p class="normalnesil">Geri geldikten bir müddet sonra Albay Belgütay Varımlı’nın geldiğini söylediler. Kendisini kabul ettim ve bana bir ses dosyasının kayıtlı olduğu bir disket verdi. Ses file’da kendisinin Genelkurmay Başkanı ile 24 Haziran 2003 günü yaptığı bir konuşma var. Daha önce bana söylediklerinin aynısı kayıtlı. Kaydın içersinde Bülent Paşa ile 6 Ocak 2003 tarihi 18:00’de buluştuğunu ve bu buluşma için Bülent Paşa tarafından kendisinin Deniz Kuvvetleri binasının en az kullanılan E kapısından gelmesinin istendiğini belirtiliyor. Buluşmadan sonra Bülent Paşa kendisine hitaben çok iyi bir subay olduğunu ve hakkının bugüne kadar yendiğini ama kendisini terfi ettirmeyi düşündüğünü ifade ediyor. Bundan sonra Bülent Paşa devamla “Ben üç yıl komutanlık yapmak istiyorum. Bu nedenle benin yerime gelecek olan adam hakkında elinde ne bilgi varsa bana ver” diyor. Kendisine terfi teklif edildiği ve karşılığında da hakkımda elinde ne delil varsa teslim edilmesinin istendiğine dair bir konuşma kayıtlı.</p>

    <h2 class="h2baslik1" id="calibre_toc_95">1-3 Ağustos 2003</h2>

    <p class="normalnesililk">YAŞ toplantısı başladı. Sabah ilk oturum başladığında Başbakan Tayyip Erdoğan ve Milli Savunma Bakanı Vecdi Gönül ayrı ayrı salona geldiler. RTE, Genelkurmay Başkanı ile beraber salona girdi. Salonda bulunan tüm orgeneral ve amiraller kendisine ne selam verdiler ne de ayağa kalktılar. Başbakan ilk olarak açılış konuşmasını yaptı. Adamın bütün konuşması bir takiyye idi. Anayasa’nın değiştirilemeyen maddelerine gönderme yaptı ve Atatürk’ten bahsetti.</p>

    <p class="normalnesil">Bunun üzerine ordudan ihraç edileceklerin görüşmesine geçildi. Bir takdim yapılarak hangi kriterlere göre ihraç kararları alındığı ve nasıl bir süreç içerisinde ihraç kararı verildiği açık ve net olarak takdim edildi. Bilahare ihracı istenen 18 kişinin durumu görüşülmeye başlandı. Görüşme bitince söz verilerek herkesin görüşü soruldu. İlk söz alan Milli Savunma Bakanı geçen şûrada olduğu gibi bu şûrada da çekince koyacağını ve bunun tüzüğün 24. maddesine göre doğal hakkı olduğunu ifade etti. Arkasından başbakan da çekince koyacağını açıkladı.</p>

    <p class="normalnesil">Bunun üzerine üyelerden bazıları söz alarak konuşmak istediler. Asparuk Paşa iki mektup okudu. Genel teması irtica nedeniyle ihraç edilmiş olan iki astsubayın pişmanlık duyduklarına dair olan mektuplardı. Hükümete mesaj ise bizim yaptığımız iyidir, atılanlar bile bizi teyit ediyor.</p>

    <p class="normalnesil">Çetin Doğan general ise “Siz Aralık şûrasında da çekince koydunuz ve o günden bugüne hiçbir şey değişmedi. Bizim yaptığımız işlem tamamen yasaldır. Eğer yapılan bu yasal işlemi beğenmiyorsanız bugüne kadar yasayı değiştirseydiniz. Tabanınıza hitap edeceğim diye yaptığınız iş ülkeye değil, partinize yaramak ve yaranmak üzere yapılmaktadır. Bu nedenle de samimi olduğuna inanmıyoruz ve bunu Silahlı Kuvvetler’e bir meydan okuma olarak kabul ediyoruz” dedi.</p>

    <p class="normalnesil">Söz alan Kara Kuvvetleri Komutanı ise “Hükümet ile Silahlı Kuvvetler arasında büyük bir güven sorunu vardır” dedi. Bilahare söz alan MGK sekreteri Tuncer Kılınç ise “Atılan askerlerin devlette veya bazı siyasi partilerin hakim olduğu belediyelerde iş bulmaları bizi gücendirmektedir. Bir çeşit bizimle alay edilmekte ve siz atarsanız biz de alırız denmek istenmektedir” dedi.</p>

    <p class="normalnesil">Söz alan Jandarma Genel Komutanı Şener Eruygur ise “Biz çok dikkatli davranıyoruz ve çok esaslı bir elemeden geçiriyoruz, hata yapma olasılığımız az” dedi ve bir örnek verdi.</p>

    <p class="normalnesil">Genelkurmay Başkanı söz alarak “Şerh koymak yasal hakkınız, ancak eğer koymazsanız bu dışarıya bizim bir bütün olduğumuz şeklinde yansıyacaktır ve bu dönemde ihtiyacımız olan konu da budur” dedi.</p>

    <p class="normalnesil">Bunun üzerine RTE söz alarak “Bir güven bunalımı yoktur. Bu konuyu abartıyorsunuz, din istismarına biz de karşıyız. Ama anlamadığınız şey, güzide Silahlı Kuvvetlerimiz acaba neden bu sorununu yargı yolu ile halletmiyor. Biz diğer kararların, örneğin terfilerin yargıya kapalı olmasından yanayız. Atılanlara da ses çıkarmıyoruz. Onların bunu hak ettiğine inanıyoruz ama atma işleminin hukuk yoluyla ve yargıya açık olarak yapılmasını istiyoruz. Silahlı Kuvvetlerimiz acaba neden askeri yargıya güvenmiyor. Silahlı Kuvvetler’e meydan okuma tabirini uygun bulmadım ve yanlış kullanıldığından eminim. Bazı kişilerin atıldıktan sonra devlet bünyesinde iş bulmaları da yanlış bir şey değil. Zira atarak kişiyi cezalandırıyorsunuz. Eğer devlette iş vermezseniz ailesini de cezalandırırsınız” diye bir konuşma yaptı.</p>

    <p class="normalnesil">Bunun üzerine oylamaya geçildi ve 18 kişi, askeri oyların tümü ile ordudan ihraç edildi.</p>

    <p class="normalnesil">(...)</p>

    <p class="normalnesil">Pazar akşamı Cumhurbaşkanı’nın yemeğine gittik. Kapıda bizi görünce, seneye artık hep beraberiz dedi. Yemekte Başbakan Cumhurbaşkanı’nın elini sıkmak istedi ama o elini geri çekti. Böyle bir devlet zirvesi olabilir mi. Tüm generaller ve Genelkurmay Başkanı Başbakan ile konuşmaz ve ona yüklenir, Başbakan ile Genelkurmay, Başbakan ile Cumhurbaşkanı birbiri ile dargın, bizi kim idare edecek acaba.</p>

    <p class="normalnesil">Pazar günü son celse yapılırken emekliye ayrılanlar birer veda konuşması yaptılar. Bu konuşma geleneksel bir konuşmadır ve yine geleneksel olarak ayrılanlar ne duyduklarını dile getirirler. Bu sefer durum farklı idi. Çetin Doğan hükümeti tenkit eden bir konuşma yaptı. Onlara orta sağ ile birleşmelerini tavsiye etti ve hepimize İstanbul’da bastırdığı paradan dağıttı. Paranın her iki yüzünde de Atatürk’e dair sözler vardı.</p>

    <h2 class="h2baslik1" id="calibre_toc_96">4-10 Ağustos 2003</h2>

    <p class="normalnesililk">Pazartesi sabahı 42 adet imza atarak şûra kararlarını onayladık ve Genelkurmay karargâhından ayrıldık. Bilgisayar devrinde böyle bürokrasi daha çok uzun yolumuz olduğunu göstermektedir. Ayrılmadan önce Başbakan’ın gelmesini beklerken Yaşar Paşa ile bir saate yakın konuştuk. Daha doğrusu o konuşmak istedi. Bana Ankara’daki orgeneraller arasındaki çekişmeyi anlattı ve “lafla pehlivanlık yapmaya çalışıyorlar” dedi.</p>

    <p class="normalnesililk">Jandarma Genel Komutanı Şener’in bütün bilgileri <span class="ideitalik">Cumhuriyet</span> gazetesine sızdırdığını ve bunu bildiklerini anlattı. Kuvvet karargâhına geçtik ve Cumhurbaşkanı’ndan, onaydan gelen kararları aldıktan sonra amiralleri arayarak kendilerine tebliğ ettik. En zor kısım da emekli olan amirallere tebliğlerdi. Bazıları reaksiyon gösteriyor ama açığa vuramıyordu. Bu iş de bitince biraz Kuvvet Komutanı ile sohbet edip ayrıldım. Sohbetimiz esnasında kendine 28 Ağustos günü yapılacak olan törenin daha geniş bir salonda yapılmasını önerdim, kabul etmedi. Niye kabul etmediği açık, çünkü çağıracak kimseleri yok. Ama düşünce fettanı olduğu için hiç değilse bizim durumumuzu düşünebilir demiştim. Sonra dönüp bana demez mi, “Ben zaten bir yıldır ayrılmak için hazırdım.” Bu adamı çok fena yapacağım ve ne olduğunu o zaman anlayacak.</p>

    <p class="normalnesil">(...)</p>

    <p class="normalnesil">Öğleden sonra veda etmek için Kocaeli Valisi Erdal Ata, Büyükşehir Belediye Başkanı Hikmet Erenkaya ve Kocaeli Rektörü Baki Komşuoğlu’nu ziyarete gittim. Bu kişiler ile yaptığımız sohbette herkesin benden ve Silahlı Kuvvetler’den bir şeyler yapmasını beklediğini anladım. Kimse elini taşın altına sokmak istemiyor ve herkes nasıl olsa TSK var deyip konular ile gerektiği şekilde ilgilenmiyor.</p>

    <p class="normalnesil">Hikmet Erenkaya’nın yanında Kocaeli milletvekili Sefa Sirmen de vardı. Kendisine CHP’nin ne kadar pasif kaldığını ve muhalefet olarak çok yetersiz olduklarını söyledim. Bana, çok azınlığız dedi. Ama mantık hatası yapıyordu. Zira çoğunluk olsalar zaten muhalefet olmazlar. Kendisine gazeteye ilanlar vermek dahil yapılacak çok iş olduğunu ama bunlara hiç baş vurmadıklarını, halkı aydınlatma yükümlülüklerini yerine getirmediklerini, parlamentoda şeytanın avukatı rolünü oynamaları gerekirken onların adeta süt dökmüş kedi rolünü üstlendiklerini anlattım.</p>

    <h2 class="h2baslik1" id="calibre_toc_97">11 Ağustos 2003</h2>

    <p class="normalnesililk">Burak aynı gün MHP İstanbul Bölge Başkanı’nın odasına gitmiş. Adam Burak’ı tanımıyormuş. Sohbet sırasında il başkanı, “Bugün gazetede çıkan haberde adı geçen amiral Özden Örnek çok müthiş bir adammış. Bir de bizim aptal Bahçeli, Sefer Ulusoy’un anlattıklarına ve yazdığı mektuba inanarak onu terfi ettirmemek üzere uğraştı” (demiş). Ulusoyların entrikaları yavaş yavaş ortaya çıkıyordu.</p>

    <p class="ortayazi">* * *</p>
  </div>
</body>
</html>
