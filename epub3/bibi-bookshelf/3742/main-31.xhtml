<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <meta name="charset" content="UTF-8"/>
  <title></title>
  <link rel="stylesheet" href="main.css" type="text/css"/>
</head>

<body>

  <h2><a id="bookmark0"></a><span style="font-weight:bold;"><a id="bookmark1"></a>Emperyalizmin Aracı Kurumu İnsan Taciri STÖ’ler ve Mankurt Akademisyenlerimiz</span></h2>

  <p>Sığınmacılar ve mülteciler denilince üzerinde durulması gereken olgulardan biri de bu konu üzerinde çalışan sivil toplum örgütleridir. Bu örgütler sürekli olarak “Sığınmacılar geldikleri ülkede kalırlar, geri döndürmeye çalışmak boşuna çabadır” şeklinde bir tezi işliyor. AKP liderleri de bu tezi işleyerek Türk halkını öğretilmiş çaresizliğe mahkûm etmeye çalışıyor. Son süreçte bazı köşe yazarlarının da aynı çizgiye katılarak, “Artık Suriyelilerin dönmeyeceği kesin, entegrasyonun yollarına bakmalıyız” yaklaşımları da Türk halkına bir dayatma yapmaktır. Oysa gerçek hiç de bu STÖ’lerin ileri sürdüğü, AKP ve köşe yazarlarının iddia ettiği gibi değildir. Afganistandan Pakistan’a göç eden Afgan sayısı 1992 yılında 6,2 milyona kadar yükselmişti. 2002 yılında bu sayı 3 milyona düşmüş, 2018’de 1,3 milyona kadar gerilemiştir. Üstelik, Afganistan’da Taliban rejiminin kurulması, Amerikan müdahalesi, sonrasında içsavaş ve Taliban’ın geniş bölgeleri kontrol etmesine rağmen Afgan sığınmacıların ülkelerine geri dönüşleri devam etmiştir. Demek ki, sığınmacılar dönmez ön kabulü doğru değildir.</p>

  <p>Söz konusu sığınmacı ve mülteciler ile ilgili çalışan STÖ’ler olunca öncelikli olarak şunun altı çizilmelidir ki bu STÖ’ler mültecilerin ve sığınmacıların varlıkları ile sermaye oluşturmakta, proje yapmakta ve para kazanmaktadırlar. Ellerini ovuşturup bu projelerden elde edecekleri gelirlere odaklı STK’lar, müteahhitler, danışmanlar var. Suriyeli çocuklar için yapılacak 100 okulun ihalesini alınca, parayı aralarında nasıl bölüşüp, hangi model BMW, nerede villa alacağını konuşan müteahhitlerin ses kayıtları internette yayınlandı. Emperyalizm için çalışan STÖ’ler Türk akademisyenleri de fonlayarak Suriyeli sığınmacıların entegrasyonu görüşünü savunan araştırmalar/ raporlar yazdırmaktadırlar. Bu akademisyenlerin bir bölümü yanlış yönlendirilmiş, bir bölümü mankurtlaşmıştır. Önlerine konulan “Mültecilerin yüzde 80’i geri dönmez” tezini hiç sorgulamadan kabul etmekte ve konuya “Madem öyle nasıl entegre edebiliriz?” şeklinde yaklaşmaktadırlar. Oysa mülteci ile sığınmacı farklı kategorilerdir. Mülteci ülkesini değişik nedenler ile bilinçli bir tercih koyarak terk etme kararı almış ve yaşamını iltica edeceği ülkede geçirme kararı almış kişidir. Sığınmacı ise böyle bir karar vermemiştir. Ülkesini ebediyen terk etme konusunda bir kararı yoktur. Ayrıca “Yüzde 80’i geri dönmez” şeklindeki veri Pakistandan Afganistan’a dönenleri kapsasaydı ortaya çok farklı bir durum çıkardı. Fonlanan ve/ veya mankurtlaşan aydınlar ise Türk milletine “neden Suriyeliler ile birlikte yaşamaya alışmaları gerektiğini” anlatan yazılar/ raporlar yazmaktadır.</p>

  <p>Bu STÖ’lerin büyük bir bölümünün Batı tarafından finanse edildiği göz önünde tutulmalıdır. Batı, ısrarla almadığı Suriyelilerin Türkiye’de kalması için çalışmaktadır. Çünkü Batı’da bazı gruplar, Türkiye’nin içinde oluşacak güçlü bir Arap azınlığın Türkiye’ye karşı kullanılabilecek büyük bir baskı aracı olacağına inanmaktadırlar. Bundan dolayı örneğin AB’nin Türkiye’de desteklediği projelerin hepsi Suriyelilerin Türkiye’ye entegrasyonu projeleridir. Oysa, Suriyelilerin Türkiye’de kalması Ortadoğu’yu AB ile sınırdaş hale getirecektir. AB, bundan sonra Ortadoğu’daki her jeopolitik sarsıntıyı Anadolu coğrafyası emmeden olanca sertliği ve şiddeti ile yaşamaya başlayacaktır. Özetle, aslında AB Suriyeli sığınmacıların Türkiye’de kalmasını isterken doğru ve kendi çıkarlarını temsil eden bir hesaplama yapmamaktadır.</p>

  <p>Suriyeli sığınmacıların vatanlarına geri dönüşü konusu üzerinde hiç çalışılmamıştır. Oysa Suriyeli sığınmacıların çoğu, ülkelerine dönmek istemektedir. AFAD’ın 2014’te Suriyeli kadınlar arasında yaptığı bir araştırmaya göre “Suriye’ye hiçbir zaman dönmeyi düşünmüyorum” cevabını verenlerin oranı sadece yüzde 6.3’tür. Geriye kalanlar “çatışmaların bitmesi durumunda” yüzde 58,5, “Esad yönetiminin değişmesi durumunda” yüzde 23,1 şeklinde dağılmaktadır. Birçok bilimsel araştırma Suriyelilerin geri dönmeyi arzu ettiğini göstermektedir. Eğer Türk devleti Suriyelilerin geri dönmesi için gereken şartları oluşturursa çok kısa zamanda bu oran yüzde 95’lere çıkacaktır. Suriyelilerin çok önemli bir bölümünün bireysel iradesi bile yoktur. Özetle anne babaları döndüğü zaman onlar da dönecektir. Türkiyede yaşayan 0-4 yaş grubundaki Suriyeli sayısı 552 bindir. Suriye hükümeti de Rusya ile işbirliği yaparak Suriye’den komşu ülkelere kaçan insanların Suriye’ye dönmesi için çalışmaktadır. Türkiye’nin hızla bu çalışmalara katılması gerekmektedir.</p>

</body>

</html>