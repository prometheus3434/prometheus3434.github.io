<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Aristoteles her biri varlığın ayrı bir türü veya çeşidini ele alan ve bu varlık türüne ilişkin özel problemleri inceleyen &ldquo;bağımsız bilimler&rdquo; kavramını ilk ortaya atan, konu, yöntem ve amaçlarından hareketle bu bilimlerin &ldquo;sınıflaması&rdquo;nı yapan ilk filozoftur. Bu bilimler sınıflaması, aynı zamanda bilimlerde içerilmiş olan bilginin, bu bilgiye yönelen veya onu üreten aklın veya düşüncenin de bir sınıflamasıdır.</p>

  <h3 class="h30"><a id="ncx111"></a><a id="a10"></a>Kaç Türlü Bilim Vardır?</h3>

  <p class="p0">Aristoteles&rsquo;e göre bilim veya bilgi ya da akıl üç türlüdür: Bilime, bilgiye veya akla sahip insan ya bir şeyi seyreder, eski deyimle temaşa eder; bir şey üzerinde düşünür veya bir şeyi üretir, meydana getirir veya nihayet bir fiil, eylem veya davranışta bulunur. Bu özelliklerinden ötürü Aristoteles insanın sahip olduğu bu üç tür bilgiyi, bilimi veya düşünme biçimini; I) &ldquo;görmeye&rdquo; (theoretik, teorik, nazari), II) &ldquo;yapmaya, meydana getirmeye, üretmeye&rdquo; (poetik, sınai) ve III) bir &ldquo;fiilde bulunmaya, eylem veya davranış gerçekleştirmeye&rdquo; dayanan (pratik, ameli) bilgi, bilim veya düşünüş tarzı, akıl türü olarak nitelendirir (<span class="t12">Topikler,</span> VI, 145 a 15; VIII, 157 a 10; <span class="t12">Metafizik,</span> XI, 1064 a 1-b 15). Daha sonra bu her üç tür bilimi veya bilgiyi de yine kendi içinde alt gruplara ayırır (<span class="t12">Metafizik, VI,</span> 1025 b 20-1026 a 30).</p>

  <p class="p0">Önce bu üçlü ayrımının dayandığı temeli inceleyelim. Aristoteles&rsquo;e göre &ldquo;birinci tür bilgide, yani asıl anlamında bilimde (episteme) bizden bağımsız olan ve üzerlerinde herhangi bir tasarrufta bulunamayacağımız&rdquo; nesnelerin, olguların seyredilmesi, görülmesi (theoria, nazar) ve onların özlerinin, doğalarının, mahiyetlerinin ne olduğunun bilinmesi söz konusudur. Örneğin fiziksel varlıklar böyle varlıklardır ve fizik bilimi de böyle bir bilimdir. Biz bir meşe ağacının, bir atın veya kar yağışının ne olduğunu, onun doğasını ve bu doğası gereği gerçekleştirdiği oluş veya hareketi anlamak istiyorsak yapabileceğimiz tek şey söz konusu nesneleri ve onların hareketlerini izlemek, gözlemlemek ve üzerlerinde düşünmek olabilir. Aynı şekilde geometrik nesnelerin, örneğin dairenin, üçgenin ne olduğunu bilmek veya onu tanımlamak istiyorsak yapabileceğimiz şey, yine onları seyretmek ve Üzerlerinde akıl yürütmek olabilir.</p>

  <p class="p0">Buna karşılık, bir ağacı kesip yontarak ondan bir sandalye yapmayı veya bir balığı yakalayıp temizleyerek ondan lezzetli bir yemek yapmayı da düşünebiliriz. Bu ikinci durumda düşünüş veya etkinlik tarzımız farklıdır. Burada artık bir şeyi meydana getirmemiz, üretmemiz (poiesis, production) söz konusudur. Burada biz yararlı veya güzel bir şey meydana getirmek üzere nesneler üzerinde tasarrufta bulunur ve yeni şeyler üretiriz. Böyle bir üretme faaliyeti olarak sadece marangozluk, mimarlık, kap kacak yapımı gibi zanaatlar veya genel anlamda sanatı düşünmemeli, onun içine, daha dar anlamda güzel sanatları da sokmalıyız. Bir şiir yazmak veya resim yapmak, bir müzik parçası bestelemek, hatta beden hareketleriyle bir insanın davranışını taklit etmek, yani dans etmek bu anlamda bir şey meydana getirme, üretme, yaratma kavramı içine girer.</p>

  <p class="p0">Ancak biz bununla da kalmaz, bir başka şey daha yaparız veya bir başka türden faaliyette daha bulunuruz. Örneğin iyilik veya mutluluk hakkında sahip olduğumuz bilgiye veya inanca dayanarak iyi veya erdemli, soylu veya cömert &ldquo;davranışlarda (praksis, amel) bulunabiliriz veya tam tersi bir seçim yaparak başkalarına karşı kaba, kötü, cimrice vb. davranışlarda bulunmayı seçebiliriz.</p>

  <h3 class="h30"><a id="ncx116"></a><a id="a11"></a>Pratik ve Poetik Bilimler Arasındaki Farklar</h3>

  <p class="p0">Şimdi bu dayandığımız veya kendimize rehber edindiğimiz bilgi veya görüşe uygun olarak seçtiğimiz davranışların bir önceki grupta gerçekleştirdiğimiz etkinlikten farkı açıktır: Poetik eylemde bir faaliyetin sonucu olarak ortaya bir &ldquo;ürün&rdquo;, &ldquo;eser&rdquo; çıkar. Mimarlık, poetik bir bilgi veya bilimdir, onun ürünü &ldquo;bina&rdquo;dır. Şiir, poetik bir bilgi veya bilimdir, onun ürünü vezinli sözler veya &ldquo;mısralar&rdquo;dır. Aynı durum yararlı veya güzel veya haz verici bir eser meydana getiren her türlü sanat veya disiplin için, örneğin marangozluk, aşçılık vb. için de söz konusudur. Bu tür bir düşünce ve bu düşüncenin sonucu olan bilgi veya sanatta daima &ldquo;ortaya çıkan bir eser&rdquo;, bir &ldquo;ürün (poiesis), sanatkârın dışında meydana gelen bir şey vardır. &ldquo; Başka deyişle poetik veya prodüktif bir düşüncenin fiili &ldquo;geçişli bir fiil&rdquo;dir ve o, fiili yapanın dışında bir nesne üzerine geçer, onu meydana getirir.</p>

  <p class="p0">Oysa üçüncü tür düşünce veya bilginin, yani pratik düşünce veya pratik fiilin sonucu böyle bir şey değildir. Onun bu fiili yapan veya bu davranışta bulunanın <span class="t12">dışında</span> bir eser meydana getirmesi söz konusu değildir. Praksis, &ldquo;eylemi yapandan ayrı bir eser meydana getirmeyen, eylemi yapanın içinde kalan, ona dönük olan, eylemden başka bir ereği olmayan bir faaliyettir.&rdquo; Bu tür bir eylemde insan bir şey &ldquo;yapmaz&rdquo; yani üretmez, bir davranışta bulunur, bir şey &ldquo;olur&rdquo; (İngilizcede &ldquo;making&rdquo; ve &ldquo;doing&rdquo;, Almancada &ldquo;machen&rdquo; ve &ldquo;tun&rdquo;, Arapçada &ldquo;san&rsquo;at&rdquo; ve &ldquo;amel&rdquo; fiil veya mastarları arasındaki ana fark). Cömert birinin bir yoksula para veya yiyecek vermesi, onun karnını doyurması, cesur bir insanın düşmanını savaş sahasından kaçırması eylemleri bizi yanıltmamalıdır. Burada sanki bu eylemlerin sonucu olarak ortada bir eser varmış gibi görünmektedir. Ama gözü önünde cereyan eden ahlâk-dışı bir eylemi ona hiçbir müdahalede bulunmaksızın seyreden bir adam örneğini göz önüne alırsak; burada hiçbir ürün, hatta dar anlamda hiçbir eylem söz konusu olmadığı halde onun pratik alana ilişkin bir &ldquo;davranış&rdquo; olduğunu anlayabiliriz.</p>

  <p class="p0">Aristoteles&rsquo;in bu üçlü bilimler sınıflamasının içinde yer alan ikinci grup disiplinleri bugün artık bilim kabul etmediğimiz açıktır. Şiir, mimari, marangozluk vb. gibi şeyleri bugün artık birer bilim değil, sanat, hatta bazılarını zanaat olarak kabul etme eğilimindeyiz. Öte yandan bugün Aristoteles&rsquo;in sonuncu grup içinde saydığı şeyleri, yani ahlâk ve politikayı da yine bilim olarak görmeme eğilimindeyiz. Ahlâkın bir bilim değil de, felsefenin değerler felsefesi diye adlandırılan geniş alanın içinde yer alan bir disiplin, ahlâk felsefesi (etik) olduğunu düşünüyoruz. Bugün hiç şüphesiz politika denilen bir bilim (political science) vardır. O politik yapıları, politik olguları, politik süreçleri bilimsel-tasviri olarak inceleyen bir sosyal bilimdir. Ancak Aristoteles&rsquo;in politikadan kastettiği şeyin içinde bu tür bir yaklaşım ve bu yaklaşımın ürünü olan şeylerin örnekleri hem de çok sayıda varsa da, onun esas olarak insani değerler ve mutluluk açısından en iyi rejimin nasıl bir rejim olması gerektiği biçimindeki sorularla ilgilenen siyaset felsefesine benzer bir şey olduğunu biliyoruz. O halde ahlâk ve politikayı içine alan bu disiplinler de bugün dar anlamda bilim olarak kabul edilmemektedir. Aslına bakılırsa, bu bakış açısı Aristoteles&rsquo;e tamamen yabancı olan bir bakış açısı da değildir. Çünkü çeşitli eserlerinde, bilimler hakkında yukarda sözünü ettiğimiz sınıflamayı vermekle birlikte, onun bunlar arasında asıl bilimler olarak her zaman birinci gruba giren şeyleri, yani teorik bilimleri kabul ettiğini görüyoruz.</p>

  <h3 class="h30"><a id="ncx120"></a><a id="a12"></a>Teorik Bilimler</h3>

  <p class="p0">Teorik bilimlere daha yakından bakalım: Aristoteles bu grup içinde başlıca üç bilim kabul etmektedir. Bunlar matematik, fizik ve metafizik veya teolojidir. Aristoteles, bu üç bilimin birbirinden ayrılmasının ilkesini ise basit olarak şöyle açıklar: Matematik hareketsiz, yani oluş ve yokoluş içinde olmayan, ancak öte yandan &ldquo;bağımsız bir varlığa&rdquo;, yani &ldquo;tözsel bir varlığa da sahip olmayan&rdquo; nesneleri inceler. Fizik, bağımsız bir varlığa sahip olan, yani tözler olan, ancak &ldquo;hareketsiz olmayan&rdquo;, tersine &ldquo;hareket veya oluş ve yokoluş içinde bulunan&rdquo; varlıkları inceler. Bu ölçütlere göre metafiziğin veya teolojinin neyi inceleyeceği tahmin edilebilir: Hem tözler olan, yani &ldquo;bağımsız bir varlığa sahip olan, hem de hareket, yani oluş ve yokoluş içinde bulunmayan&rdquo; varlıkları (<span class="t12">Metafizik,</span> XI, 7).</p>

  <p class="p0">Aristoteles&rsquo;in kabul ettiği bu ölçütlerden söz konusu üç bilimin değerlerinin ne olacağı da ortaya çıkmaktadır: Bu üç bilim içinde onur veya değer bakımından en yukarda olan üçüncüsü, yani <span class="t12">metafizik</span> veya onun da en üst kısmı olan <span class="t12">teolojidir.</span> Çünkü o hem hareketsiz, hem bağımsız tözleri inceler. Teorik bilimler arasında değer ve onur bakımından en aşağıda bulunanı, belki düşünülebileceğimizin tersine, matematiktir. Çünkü o hareketsiz varlıkları inceler ama bu varlıklar, bağımsız varlıklar, &ldquo;tözler değildir&rdquo;. Fiziğe gelince onun konusu veya konuları bağımsız varlıklar olmaları bakımından matematiğin nesnelerinden yukarda, ancak harekette bulunmaları bakımından teolojinin nesnelerinden aşağıda olan şeylerdir. Dolayısıyla ona tahsis edilecek yer, orta yerdir. Ortaçağ İslâm filozoflarının deyimiyle fizik veya doğa bilimi, &rdquo;orta bilim&rdquo;dir (el-&rsquo;ilm el-vasat). Aristoteles&rsquo;in kendisi ise bu tasnifine uygun olarak başka bir terminoloji kullanır: Metafiziği &ldquo;ilk felsefe&rdquo; (prote philosophia), fizik veya doğa bilimini &ldquo;ikinci felsefe&rdquo; olarak adlandırır. Ona göre eğer konusu bağımsız ve hareketsiz varlıklar olan teoloji veya metafizik olmasaydı, fizik &ldquo;ilk felsefe&rdquo; adını hak ederdi. Ancak bu tür varlıklar (ilerde göreceğimiz gibi Tanrı, göksel akıllar ve nihayet Faal Akıl) olduğu için fizik ancak &ldquo;ikinci felsefe&rdquo; olarak adlandırılabilir (<span class="t12">Metafizik,</span> 1064 b 10).</p>

  <h3 class="h30"><a id="ncx123"></a><a id="a13"></a>Platon ve Aristoteles&rsquo;e Göre Matematik</h3>

  <p class="p0">Bu noktada matematikle ilgili olarak, Platon&rsquo;la Aristoteles arasındaki görüş farkı da ortaya çıkmaktadır. Daha önce değindiğimiz gibi Platon için matematik en yüce bilimdir. Platon Akademi&rsquo;sinin kapısına &ldquo;Geometri bilmeyen buraya girmesin!&rdquo; yazısını koydurmuştu. Platon&rsquo;u İdealar Kuramı&rsquo;na götüren nedenlerden birinin duyusal dünyadaki nesnelerin oluş ve değişme içinde olduğunu görmesine karşılık, matematiğin nesnelerinin her zaman kendi kendileriyle aynı kalan, değişmeyen şeyler olduklarına ilişkin gözlem ve düşüncesi olduğunu görmüştük. Ayrıca Platon&rsquo;un bilimin ideali olarak geometri örneğine göre tasarlanmış yani doğruluğu apaçık ilkelerden hareketle yapılan çıkarsamalardan meydana gelen dedüktif-formel bir sistemi önerdiğini de görmüştük. Nihayet onun hayatının sonlarına doğru ideaların kendilerini sayılar olarak tanımlayan bir düşünce çizgisine yöneldiğini biliyoruz. Sonuç olarak matematik, Platon&rsquo;un hayatında ve okulunda her zaman en önemli bir rol oynamış ve Platon felsefeyi daha sonraları Descartes&rsquo;ın da savunacağı yönde son tahlilde bir tür matematiğe indirgemeye çalışmıştır.</p>

  <p class="p0">Buna karşılık Aristoteles&rsquo;in bambaşka bir yolda ilerlediğini görmekteyiz. Çünkü Platon&rsquo;un bir &ldquo;matematikçi&rdquo; olmasına karşılık Aristoteles &ldquo;biyolog&rdquo;dur. Platon&rsquo;u matematik nesnelerin hareketsizliği, değişmezliğinin ilgilendirmesine karşılık, Aristoteles&rsquo;in ilgisi hayatın, biyolojik veya doğal hayatın kendisine yöneliktir. Bu hayat ise içinde sürekli değişmenin ve hareketin, oluşun ve yokoluşun, gelişme ve evrimin olduğu, süreçlerin gerçekleştiği bir alandır. Platon&rsquo;un elindeki bütün imkânlarla değişmeden kaçmak istemesine karşılık Aristoteles değişmeyi anlamaya ve açıklamaya çalışmaktadır. Aristoteles&rsquo;e göre Platon, değişmeyi, oluş ve yokoluşu bir tarafa, değişmezliği, hareketsizliği, kendi kendisiyle aynı kalmayı ve sürüp gitmeyi başka bir tarafa koymuş ve bu iki olguyu veya gerçeği birbiriyle birleştirememiştir. Aristoteles de değişmez, hareketsiz, kalıcı olanın bilginin veya bilimin konusunu teşkil etmesi gerektiği konusunda Platon&rsquo;la hemfikirdir. Bu tür şeylerin varolduğunu da kabul etmektedir. Ancak o, sadece bunları kabul etmemektedir; hareket, oluş, gelişme içinde olan şeylerin de varlığını kabul etmektedir. Daha doğrusu hareket, oluş ve yokoluşu da kabul etmektedir. Bundan daha önemlisi değişmeyen, hareketsiz ve kalıcı olanı bizzat değişme içinde olan duyusal dünyanın içine sokmaya çalışmaktadır. Peki onun matematik nesnelerin doğası üzerine öğretisi nedir?</p>

  <p class="p0">Aristoteles matematik nesnelerin doğası hakkında Platon&rsquo;dan tamamen farklı düşünmektedir. Özet olarak belirtmemiz gerekirse, matematik nesneler ona göre herhangi bir dereceden, yani ne birinci, ne ikinci dereceden tözler değildirler. Çünkü onların &ldquo;bağımsız bir varlıkları&rdquo; yoktur. Aristoteles&rsquo;e göre matematik nesneler, daha da özel olarak geometrinin nesneleri &ldquo;duyusal niteliklerinden soyutlanmış olarak göz önüne alınan duyusal nesnelerdir.&rdquo; Başka biçimde ifade edersek; Aristoteles&rsquo;e göre fizik ile matematik aslında aynı nesneleri incelerler. Bunlar taş, insan, ağaç veya yıldız gibi fiziksel nesnelerdir. Ancak fizik veya daha genel olarak doğa bilimi tarafından incelenen doğal bir cismin diğer bazı özellikleri, örneğin sertlik, yumuşaklık, ağırlık, hafiflik, sıcaklık, soğukluk gibi dar anlamda fiziksel özellikleri yanında bir şekli, yüzeyi, hacmi, kısaca niceliksel denebilecek bazı özellikleri veya nitelikleri de vardır. Örneğin Ay, bir doğal-fiziksel cisimdir, ancak Ay öte yandan o, bir küre şeklindedir. Düzgün gövdeli bir ağacın yine asıl anlamda fiziksel özellikleri yanında matematiğin konusunu oluşturacak bazı özellikleri de vardır: Örneğin yüzeyinin silindir biçiminde olması gibi.</p>

  <h3 class="h30"><a id="ncx127"></a><a id="a14"></a>Fizik ve Matematik Arasındaki İlişkiler</h3>

  <p class="p0">Fizik ile matematik arasındaki fark şudur ki fizik bu cisimleri kendiliklerinden &ldquo;bir hareket ve sükûnet ilkesine sahip olmaları bakımından&rdquo; yani fiziksel doğaları bakımından inceler. Buna karşılık geometri onları sahip oldukları geometrik nitelikleri bakımından, yani bir hacme, yüzeye, doğruya sahip olmaları veya daha basit bir ifadeyle &ldquo;fiziksel bir cismin sınırları&rdquo; olmaları bakımından inceler. Bu incelemeyi hacimleri, yüzeyleri, doğruları veya noktaları aslında &ldquo;kendisinden ayrılamaz oldukları fiziksel cisimden akıl yoluyla soyutlaması&rdquo; ve bu şekilde &ldquo;soyut şeyler olarak göz önüne alması&rdquo; yoluyla yapar. Aristoteles&rsquo;in her zaman verdiği örneği, Sokrates&rsquo;in içbükey veya basık burun örneğini ele alırsak; Aristoteles&rsquo;e göre burada iki şey vardır: İçe büküklük veya basıklık ve içe bükük bir şekle sahip olan burun, basık burun. Bunlardan ikincisi fiziğin, birincisi matematiğin konusudur. Fizik veya doğa bilim, doğal bireysel, duyusal nesneleri ele alır. Bu nesneler ise ilerde geniş olarak göreceğimiz gibi mutlaka bir madde ve Formdan meydana gelen bileşik varlıklardır. Sokrates&rsquo;in basık veya içbükey burnunda Form içe basıklık, iç bükeyliktir; madde ise bu Formun kendisiyle birleşik bulunduğu et, kemik ve deri vb.den meydana gelen şeydir. Kısaca fizik, sözü edilen Formu veya şekli &ldquo;hiçbir zaman kendisiyle birlikte bulunduğu ve böylece doğal bir cismi meydana getirdiği maddesinden ayrı olarak&rdquo; ele alamaz. Buna karşılık matematikçi kendisini meydana getiren et, kemik, deri vb.yi &ldquo;göz önüne almaksızın&rdquo; söz konusu burnu bir içbükeylik olarak ele alabilir, yani maddesinden soyutlayarak, sadece söz konusu şekil, içbükeylik üzerinde düşünebilir.</p>

  <p class="p0">Peki geometricinin bu şekilde ele aldığı içbükeylik veya küresellik ile silindirliğin bu soyutlama aşamasında fiziksel anlamda maddi olmamakla birlikte gene de bir tür maddelerinden söz etmek mümkün değil midir? Çünkü bu yüzeyler veya hacımlar bu aşamada hâlâ bir tür madde, yani &ldquo;uzay&rdquo; veya &ldquo;uzam&rdquo; içermezler mi? Aristoteles&rsquo;in bu görüşe bir itirazı yoktur. O söz konusu uzay veya uzanım kendisini &ldquo;bir tür madde&rdquo; olarak almakta da bir mahzur görmez. Ancak bu artık fiziksel değil, &ldquo;zihinsel, akılsal&rdquo; bir maddedir, &ldquo;geometrik uzay&rdquo;dır.</p>

  <p class="p0">Diğer yandan Aristoteles, Ross&rsquo;un haklı olarak işaret ettiği gibi söz konusu soyutlama işleminde, bir adım daha atabileceğimizi ve duyusal şeyleri duyusal maddelerinden soyutlayıp geometrik nesneleri elde ettiğimiz gibi bu geometrik nesneleri, bu kez akılsal maddelerinden yani uzamlarından da soyutlayıp onların tanımına, özüne veya bugünkü deyişle &ldquo;formül&rdquo;üne ulaşmamızın mümkün olduğunu kabul eder (Ross, 49-50). Ancak ister birinci soyutlamada kalalım, ister ikinci soyutlamayı da ona ekleyelim, yine de Platon ile Aristoteles arasında temel bir görüş ayrılığı vardır: Bu Aristoteles&rsquo;in bu her iki soyutlamanın ürünü olan şeylere &ldquo;herhangi bir bağımsız mevki veya töz özelliği tanımamasına karşılık, Platon&rsquo;un geometrinin ve tabii aritmetiğin nesnelerini İdealarla aynı düzeyde, hatta bazı yorumculara göre İdealardan da daha yukarda bir yerde bulunan asıl gerçekler, &ldquo;bağımsız varlıklar, tözler&rdquo; olarak kabul etmiş olmasından ileri gelen görüş ayrılığıdır.</p>

  <p class="p0">Aristoteles&rsquo;in bu görüşlerinden çıkan diğer bir sonuç, doğa biliminin veya fiziğin konusunu anlama ve tanımlamada, mutlaka maddenin kendisini de dikkate almak zorunda olduğumuzdur. Aristoteles&rsquo;in kendi ifadesiyle &ldquo;içbükey (veya basık) burnun tanımı içine şeyin maddesi de girer. Buna karşılık içbükeyliğin tanımı maddeden bağımsızdır. Çünkü basık burunluluk bir burunda bulunur, dolayısıyla burnun kendisini bir tarafa bırakmaksızın onun tanımını ararız. O halde her zaman etin, gözün ve diğer parçaların tanımını da maddeyi dışarda bırakmaksızın yapmamız gerekir&rdquo; (<span class="t12">Metafizik,</span> 1064 a 20 vd; 1025 b 25 vd.)</p>

  <p class="p0">Peki, Aristoteles Platon gibi maddeden bağımsız, madde ile hiçbir şekilde karışmamış olan saf varlıkların, Platon&rsquo;un İdealarına benzer olan veya onlarla benzeri nitelikler taşıyan varlıkları tümüyle inkâr mı etmektedir? Hayır! Aristoteles, İdeaların bu tür varlığını kabul etmemekle birlikte böyle bir özelliğe sahip, ancak sayıları çok sınırlı olan bazı şeyleri kabul etmektedir. Bunlar başta maddeden tamamen bağımsız, saf düşünce, saf akıl, saf zihin olan Tanrı; bu Tanrı ile benzeri özellikleri taşıyan gök kürelerini döndüren akıllar; nihayet daha önce de işaret ettiğimiz gibi insan ruhuna dışardan gelerek onu kuvve halinden fiil haline geçiren ve kendisi her zaman fiil halinde olan &ldquo;Faal Akıl&rdquo;dır. Fizikle ondan bir derece daha üstün olan metafizik veya teoloji arasındaki fark da, zaten bundan ileri gelmektedir: Metafiziğin konusu fizikten farklı olarak aynı zamanda hem bağımsız bir varlığa sahip tözler olan, hem de hareketsiz olan bu tanrısal şeyler, saf Formlar ve saf Akıllardır.</p>

  <p class="p0">&nbsp;</p>
</body>
</html>
