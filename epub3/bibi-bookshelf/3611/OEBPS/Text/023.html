<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Devlet Nedir?</title>
</head>

<body>
  <h3 class="h30"><a id="a52"></a>Devlet Nedir?</h3>

  <p class="p0">Aristoteles&rsquo;in ahlâk ve politika arasında ne tür bir ilişki kurduğunu, politikanın hangi anlamda en üstün pratik bilim olarak ele alınması gerektiğini ileri sürdüğünü bir önceki bölümde gördük: Politika ile ethik aynı amaç peşinde koşarlar. Bu, insan için mümkün olan iyiyi gerçekleştirmektir. Ancak politikanın konusu toplum ve devlet olduğu ve bunlar bireyden daha büyük, onu içine alan şeyler oldukları için onlara ilişkin iyinin gerçekleştirilmesi daha önemli ve daha değerlidir:</p>

  <p class="p6"><span class="t14">&ldquo;Her devlet bir tür topluluktur ve her topluluk belli bir iyiyi amaçlar. Çünkü insanlar her zaman iyi olduğunu düşündükleri bir şeyi elde etmek amacıyla eylemde bulunurlar Şimdi bütün topluluklar şu ya da bu iyi şeyi amaçladıklarına göre, toplulukların en üstünü ve hepsini içine alanı da en yüksek iyiyi amaç edinecektir&rdquo; (Politika, 1512 a 1-7).</span></p>

  <p class="p0">&nbsp;</p>

  <p class="p0"><span class="t10">Devletin Kaynağı ve Ereği</span></p>

  <p class="p0">Aristoteles ortada birçok topluluk olduğunu gözlemler. Aile ve ailelerin birleşmesinden meydana gelen köy, bu tür birer topluluktur. Bu toplulukların da amaçladıkları ve gerçekleştirdikleri işleri, yani iyileri vardır. Ancak bunlar &ldquo;kendilerine yeterli olmayan&rdquo; eksik topluluklardır ve amaçladıkları iyiler de insanın erişmesi mümkün olan iyinin ancak bir parçası, küçük bir parçasıdır. Aristoteles gerek ailenin, gerekse köyün insanın doğal, önemli, fakat yetersiz olan bir ihtiyacını, &ldquo;salt yaşamak veya hayatını devam ettirmek&rdquo; ihtiyacını karşılamak için varolduğunu düşünür. Ama insan için iyi, bir önceki bölümde de gördüğümüz gibi, sadece &ldquo;yaşamak&rdquo; değil, &ldquo;iyi yaşamak&rdquo;tır ve topluluklar bu iyi yaşamayı, yani insanın insan olarak erişmek istediği en yüksek iyiyi sağlamak bakımından yeterli değildirler. İnsanın insan olma bakımından elde etmek istediği daha yüksek, en yüksek iyi ancak siyasal toplulukta, devlette gerçekleşir.</p>

  <p class="p0">Aristoteles insanları bir araya getiren bağın, sadece birbirlerine olan ihtiyaçları, yardımlaşma ihtiyaçları olmadığını düşünür. İnsanda toplum halinde yaşamak yönünde doğal bir arzunun varolduğuna da inanır. (Farabi daha sonra bunu insanların birbirlerine karşı duydukları doğal sevgi veya sempati duygusu olarak tanımlayacaktır). Ancak insanları bir araya getiren en önemli faktörü onların ortak çıkarlarında bulur. Çünkü onların hepsinin yararı her birinin iyi yaşamına katkıda bulunur. İyi yaşam ise gerek bireylerin gerek devletlerin ana ereğidir (1278 b 20-25).</p>

  <p class="p0">Aristoteles devletin insana sağladığı bu iyi yaşamın, en yüksek iyinin ne olduğu konusunda daha ayrıntılı bir açıklama vermez. Ama biz onun ne olduğunu bilmekteyiz. <span class="t12">Nikomakhos Ahlâkı</span>&rsquo;nda insanın eylemlerinde hedeflediği şeyin mutluluk, mutluluğun ise ruhun erdeme uygun etkinliği olduğunu ortaya koymuştu. Yine bu eserde erdemleri de kendi aralarında iki gruba ayırdığını görmüştük. Ahlâksal erdemler ve entelektüel erdemler. O halde siyasal toplulukta insan sadece varlığını devam ettirmek için gerekli olan araçları (beslenme, barınma, korunma vb.) bulmakla kalmayacak, aynı zamanda asıl iyisi, mutluluğunun kaynağı olan bu ahlâksal ve enteklektüel erdemleri yaşamak ve gerçekleştirmek imkânını elde edecektir.</p>

  <p class="p0">Bu gözlem ve düşüncelerinin sonucu olarak Aristoteles iki önemli ve ünlü görüşünü ortaya koyar: I) Devlet, doğada varolan şeyler sınıfına giren <span class="t12">doğal</span> bir varlıktır, II) İnsan yine &ldquo;doğası gereği toplumsal ve siyasal bir hayvan&rdquo;dır. Toplumsal olmayan veya devleti olmayan bir kişi ya insanlığın altında veya onun üstünde olan biridir. Aristoteles&rsquo;in ünlü ve daha veciz sözleriyle böyle bir varlık ya hayvandır veya Tanrı. Ama her halükârda insan değildir.</p>

  <p class="p0">Aristoteles&rsquo;in devletin doğal bir varlık olduğu, insan için zorunlu bir iyi olduğu şeklindeki görüşünün, devleti ve yasaları uylaşımın sonucu olarak ortaya çıkan kurumlar olarak gören ve dolayısıyla onları doğaya aykırı, adalete aykırı, kötü şeyler olarak niteleyen Thrasymakhos ve Lycophron gibi bazı Sofistlere karşı yöneltilen bir eleştiri olduğu açıktır. Öte yandan bu eleştirinin, aynı zamanda, insanın ihtiyaçlarının alanını mümkün olduğu kadar daraltan ve bilge kişiyi aile, toplum ve devlet de dahil olmak üzere hiçbir kuruma muhtaç olmaksızın kendine yeterli bir hayat sürme idealine sahip bir insan olarak tanımlama yoluna giden küçük Sokratesçi okullardan Kinikleri de hedef aldığını söyleyebiliriz.</p>

  <p class="p0">Ancak Aristoteles devletin doğal ve gerekli bir kurum olduğunu söylemekle kalmaz, aynı zamanda -ve biraz da tehlikeli bir biçimdeonun gerek aile ve gerek bireyden önce geldiğini söyler. Ona göre nasıl ki bir bütün olarak insan, organlarından önce gelirse ve insanın organlarından herhangi birinin, kolu veya bacağının bedeninin dışında bir varlığı yoksa, yani bedenden ayrılmış bir kol veya bacağın artık bir kol veya bacak olmasından söz etmek mümkün değilse, aynı şekilde bir bütün olarak devlet de onun dışında olan veya yalnız başına yaşayan bir bireyin hayatının kendi kendine yetmemesi anlamında, kendisini meydana getiren bireyler veya ailelerden önce gelir ((1253 a 17-27).</p>

  <p class="p0">&nbsp;</p>

  <p class="p0"><span class="t10">Devletin Özü ve Doğası</span></p>

  <p class="p0">Aristoteles&rsquo;in siyasal topluluğun doğası, ereği, bireyle devlet arası ilişkiler konusundaki bu düşünceleri üzerine bazı ön tespit ve değerlendirmelerde bulunalım. Aristoteles&rsquo;in devleti modern çağda bazı liberallerin ileri sürdükleri gibi insanların bazı temel ihtiyaçlarını veya doğal haklarını gerçekleştirmek için bir araya gelerek iradelerini ortaya koymak suretiyle tesis ettikleri bir <span class="t12">sözleşme devleti</span> değildir. Aristoteles devletler arası ittifakları onlar arasında aktedilen sözleşmelerin ürünü olarak açıklar ama bir devletin kendisini bireylerin iradeleri sonucu ortaya çıkan yapay bir ittifak türü olarak görmez.</p>

  <p class="p0">Aristoteles bu temel görüşünün sonucu olarak, devlete yine liberal bir siyaset felsefecisinin kabul edebileceğinden daha fazla ödev yükler. Şüphesiz Aristoteles&rsquo;in devleti yasalar yoluyla yurttaşlarının özgürlüğünü güvence altına alacaktır. Ancak bu onun ödevlerinin ancak bir parçasıdır. Aristoteles devlete aynı zamanda bazı <span class="t12">pozitif</span> görevler verdirir. Devlet çeşitli yollarla ve araçlarla yurttaşlarının erdemli ve mutlu olmalarını sağlayacak tedbirleri almakla yükümlüdür. Bu araçlardan birinin gelir dağılımını düzenlemek olduğunu biliyoruz. Aristoteles daha önce gördüğümüz üzere adaletin iki türünden birini dağıtıcı adalet olarak tanımlamakta ve devletin adalete uygun olarak yurttaşları arasında servet dağıtmasını doğal bir şey olarak görmektedir Bu araçlardan bir diğeri ise eğitim olacaktır. Aristoteles kararlı bir şekilde devletin yurttaşlarının ahlâksal hayatından sorumlu olduğunu ve onları erdemli ve mutlu kılmak üzere geniş kapsamlı bir programa uygun olarak eğitmesi gerektiğini savunur ve <span class="t12">Politika</span>&rsquo;nın son iki kitabını bu programa ayırır.</p>

  <p class="p0">Bununla birlikte Aristoteles devlete birey veya aile karşısında tanıdığı önceliği ona bağımsız bir ontolojik ve ahlâkî varlık tanıyacak kadar ileri götürmez. Daha önce de değindiğimiz gibi Aristoteles bireyin iyisi ile devletin iyisi arasında bir karşıtlık görmediği gibi devletin iyisi veya mutluluğunu bireylerin iyisi veya mutluluğu üzerine çıkarmayı veya yerleştirmeyi de düşünmez. Bu anlamda o, Hegel gibi devleti totaliterleştiren ve kutsallaştıran modern çağ siyaset filozoflarına tamamen yabancıdır. Aristoteles&rsquo;in devleti yurttaşların birbirlerinin hak ve özgürlüklerine haksız bir şekilde tecavüz etmelerini önleyen liberal bir &ldquo;hakem devlet&rdquo;ten ne kadar uzaksa, devletin çıkarları ve hakları karşısında bireylerin çıkar ve haklarını tanımayan totaliter bir devletten o kadar uzaktır.</p>

  <p class="p0">&nbsp;</p>

  <p class="p0"><span class="t10">Devletin Doğal ve Doğru Formu: Site Devleti</span></p>

  <p class="p0">Aristoteles&rsquo;in siyaset felsefesini incelerken bir başka önemli noktayı daha gözden kaçırmamalıyız: Platon için olduğu gibi Aristoteles için de devletin doğru ve doğal formu, site devletidir. Platon gibi Aristoteles de Yunan dünyasına özgü olan site devleti dışında merkezi imparatorlukların varlığını şüphesiz bilir. Örneğin Doğu&rsquo;daki Pers devleti, böyle bir merkezi imparatorluk devletidir. Hatta Aristoteles&rsquo;in kendi zamanında Büyük İskender&rsquo;in Yunan dünyasının kendisiyle ilgili olarak da benzeri bir projesini olduğunu ve Aristoteles henüz hayattayken bu projeyi gerçekleştirmeyi başardığını biliyoruz. Ancak Aristoteles, İskender&rsquo;in ne Yunan sitelerini zorla bir araya getirerek onlardan merkezi bir devlet meydana getirme projesine ne de bu devletin boyutlarını Pers devletini de içine alacak şekilde genişletme tasarısına ilgi duyar. Onun kabul ettiği ve üzerinde düşündüğü devlet, yurttaşlarının birbirlerini kişisel olarak tanıdıkları, temsilcileri aracılığıyla değil doğrudan doğruya yönetime katıldıkları, yöneticilerini seçtikleri veya seçildikleri, nüfusu ve yüzölçümü fazla büyük olmayan bir şehir devletidir.</p>

  <p class="p0">Aristoteles <span class="t12">Politika&rsquo;</span>nın 1. kitabında devletin doğası, varlık nedeni, amacı, aile ve köy gibi diğer topluluklardan onu ayıran özellikler üzerinde durduktan sonra II. kitapta Yunan dünyasında tarihsel olarak ortaya çıkmış ve iyi diye kabul edilmiş, ün salmış yönetim biçimleri veya anayasalarla bazı ünlü yazarlar tarafından tasarlanmış olan ideal rejimleri ele alır. Sözü edilen tarihsel iyi veya en iyi anayasalar Kartaca, Girit ve Isparta kent devletleri anayasalarıdır. Yazarlar olarak ise Aristoteles, Platon, ünlü Yunan şehir plancısı Hippodamos ve Kadıköylü Paleas&rsquo;ı anar. Gerek gerçekten var olmuş olan, gerekse yazarlar tarafından tasarlanmış olan bu iyi ve ideal rejimlerin, anayasaların eleştirisi Aristoteles&rsquo;e kendi en iyi rejimini, en iyi anayasasını önerme imkânını sağlayacaktır.</p>

  <p class="p0">&nbsp;</p>

  <p class="p0"><span class="t10">Platon&rsquo;un İdeal Devletinin Eleştirisi</span></p>

  <p class="p0">Aristoteles&rsquo;in Platon&rsquo;un siyaset felsefesine yönelttiği eleştiri, özellikle Devlet&rsquo;te ortaya konan devlet modelini hedef almaktadır. Ancak bu modelin daha gerçekçi yönde bir iyileştirilmesini temsil eden <span class="t12">Yasalar</span> da Aristoteles&rsquo;in eleştirisinden kendini kurtaramaz. Aristoteles&rsquo;in Platon&rsquo;un <span class="t12">Devlet</span>&rsquo;ini eleştirisi ise esas olarak onun bu eserdeki akıl yürütmesinin temelinde bulunduğunu düşündüğü ilkeye yöneltilmiştir. Bu ilke Aristoteles&rsquo;e göre, &ldquo;bir devlette birlik ne kadar çok olursa bunun onun için o kadar iyi olacağı&rdquo; ilkesidir. Oysa Aristoteles&rsquo;e göre bu doğru değildir, çünkü bu birlik, bir devleti devlet olmaktan çıkaracak bir boyuta ulaşabilir. Nitekim Platon&rsquo;da da o bu noktaya ulaşmaktadır.</p>

  <p class="p0">Aristoteles bireyin aileden, ailenin devletten daha çok birlik olduğunu ve bunun onlar yani birey veya aile için doğru ve iyi olduğunu söyler. Ama devlet bir aile değildir. Devletin doğası &ldquo;çokluk&rdquo;tur. O, farklı nitelikleri olan bireylerden, farklı işlevleri olan meslek sahiplerinden, farklı sınıflardan meydana gelen bir çokluktur. Devlet, yalnızca &ldquo;çok sayıda&rdquo; insandan değil, &ldquo;farklı türde&rdquo; insanlardan meydana gelen bir şeydir. Bir devlette en yüksek birliği istemek, onu ortadan kaldırmayı istemektir. Böyle bir birliği sağlamak, bireylerin, mesleklerin, sınıfların birbirlerinden farklı olmalarından dolayı sadece mümkün olmayan bir şey olmakla kalmaz, gerçekleştirilmesi mümkün olsa bile iyi bir devleti ortadan kaldırır.</p>

  <p class="p0">Aristoteles&rsquo;in bu Platoncu genel ilkeyi veya kuralı eleştirisi özel olarak Platon&rsquo;un ideal devletinde koruyucular sınıfı için önerdiği mülkiyet ve kadınların, çocukların ortaklığına yönelmektedir. Platon koruyucu sınıf için özel mülkiyetin ve ailenin bu sınıfın üyeleri arasında çatışmalara yol açabileceği, onlar arasındaki birlik ve dayanışmayı yok edeceği görüşündeydi. Aristoteles ise buna tamamen ters görüşe sahiptir. Ona göre bir şeye ortak olarak sahip olanların sayısı çoğaldıkça ona karşı gösterilen özen, ilgi ve sorumluluk azalır. İnsanlar kendilerinin olan şeylere, ortaklaşa sahip oldukları şeylerden daha fazla özen gösterirler. Platon&rsquo;un devletinde her yurttaşın bin tane oğlu vardır, ama bunlar hiç kimsenin oğlu değildir. Aristoteles&rsquo;in ünlü cümlesiyle &ldquo;Bir kimsenin herkes tarafından paylaşılan böyle bir oğlu olmasındansa, kimse tarafından paylaşılmayan kelimenin olağan anlamında amcasının oğlu olması daha iyidir.&rdquo;</p>

  <p class="p0">Aristoteles Platoncu gereksiz veya gereğinden fazla birliğin başka sakıncalarını da sergiler: Akrabalık ilişkisi ne kadar yakın ve ne kadar bilinirse suçlar o ölçüde azalır. Kimsenin kimsenin akrabası olduğunu bilmediği bir toplulukta adam öldürme, dövüş, hırsızlık gibi suçlar doğal olarak artacaktır. Sonra kadınlar ve çocukların ortaklaşa olduğu bir toplumda sevgi duyguları da zayıflar. Böyle bir toplulukta babanın &ldquo;oğlum&rdquo; diyeceği, oğulun &ldquo;babam&rdquo; diyeceği ve kendisine karşı sıcak duygular duyacağı biri olmayacaktır. Aristoteles insanlara birbirlerini sevdiren ve düşündüren iki güçlü içgüdünün &ldquo;bu benimdir&rdquo; ve &ldquo;ben bunu seviyorum&rdquo; dedirten duygular olduğunu düşünür.</p>

  <p class="p0">&nbsp;</p>

  <p class="p0"><span class="t10">Mülkiyet ve Geçim Yolları</span></p>

  <p class="p0">Aristoteles, <span class="t12">Politika&rsquo;</span>nın 1. kitabında aile ve çocuk ortaklığını ele aldıktan sonra genel olarak mülkiyet konusunu ve para kazanmayı inceler. Geçim sağlamanın belli başlı yolları olarak sırasıyla göçebelik, avcılık ve çiftçilik üzerinde durur. Bu üç uğraş geçim sağlamanın belli başlı yollandır. Ama bir toplumda veya devlette sadece bunlarla uğraşan gruplar yoktur. Ayrıca iki sınıf daha vardır. Bunlar da zanaatçılar ve tüccarlardır. Bunlarla birlikte ortaya değiş tokuş veya takas denen faaliyet çıkar.</p>

  <p class="p0">Aristoteles bu noktada daha sonra ekonomide ünlenip kullanılacak olan ayrımını devreye sokar. Buna göre bir şeyin iki değeri vardır: <span class="t12">Kullanım</span> değeri ve <span class="t12">değişim</span> veya değiş tokuş değeri. Bir ayakkabıyı alıp giyebilirsiniz veya onu bir başka şeyle, örneğin yiyecekle veya parayla değiş tokuş edebilirsiniz. Aristoteles bunlardan birinciyi doğal, birincil ve asıl değer olarak görür. İkinciyi ise ancak belli bir noktaya kadar, yani hayatın sürdürülmesi için gerekli şeyleri edinmenin aracı olması bakımından doğal olarak niteler. Ama değiş tokuşun bunu aşan bir sonucu olabileceğini biliyoruz. Bir ayakkabıya karşı yiyecek veya ayakkabı karşılığında yiyecek almamız için değiş tokuş aracı olarak para normaldir. Ama bir değiş tokuş aracı olan paranın daha büyük miktarlarda para kazanmak için kullanılması da mümkündür. Bu ise kısaca ticaret demektir. Ticaret servet edinmek amacıyla paradan para kazanmak demektir.</p>

  <p class="p0">Öte yandan doğal değiş tokuş aracı olarak değil de servet kazanmanın aracı olarak parayı kullanmanın bir başka ve daha kötü çeşidi de vardır. Bu, faizcilik veya tefeciliktir. Faiz, paranın doğal işlevinden değil, bizzat kendisinden bir kazanç elde etmektir. Paranın doğal işlevi, bir değiş tokuş aracı olmasıdır. Faiz ise paranın para doğurmasıdır.</p>

  <p class="p0">Aristoteles&rsquo;in ekonomiyle ilgili bu görüşlerinin liberal bir ekonomistin kabul edebileceği görüşler olmadığı açıktır. Hatta ekonomide liberal görüşlere sahip birini bir yana bırakalım, ekonomide ticaretin ve paranın rolü ve değeri hakkında temel bilgilere sahip birinin Aristoteles&rsquo;in bu görüşlerini çağdışı bulacağı muhakkaktır. Açıkça görüldüğü gibi Aristoteles, ne ticaretin ekonomi içindeki vazgeçilmez rolünü ne kapitalin faiz karşılığında verilen borç para olarak sağladığı ekonomik değeri görmek istemektedir</p>

  <p class="p0">Mülkiyetle ilgili görüşüne gelince, Aristoteles mülkiyetin belli bir noktaya kadar ortak olması ama kural olarak özel olması gerektiğini düşünür. Mülkiyet özel kişilerde kalmalıdır, ama onun kullanımında ortaklık bulunmalıdır. Aristoteles mülkiyetin özel ellerde kalmasının daha iyi olacağı yönündeki görüşünün gerekçelerini şöyle sıralar: Ortak mülkiyette çalışanlar emeklerinin doğru karşılığını alamamaktan şikâyet ederler. Ortada her zaman kendisinin çok çalışıp az kazandığını, buna karşılık başka bazılarının az çalışıp çok kazandığını düşünen insanlar bulunur. Sonra insan bir şeye sahip olmaktan, bir şeyin kendisinin olmasından zevk duyar. Doğa insana kendini sevme duygusu vermiştir. İnsanın kendisini sevmesi kötü değildir, kötü olan bunun aşırı, ölçüsüz olması, yani bencilliktir. Nasıl ki, insanın parayı sevmesi de kötü olmayıp yalnızca onu, yani parayı ölçüsüz, aşırı sevmesi, yani cimrilik kötüyse. Ayrıca insan, dostlarına, misafirlerine ikramda bulunmak, onlara yardım etmek, onların sıkıntılarını gidermek ister. Bunun da insanın bunu yapabilecek ölçüde serveti, yani malı mülkü olmasını gerektirdiği açıktır.</p>

  <p class="p0">Ancak burada ilginç olan, Ross&rsquo;un haklı olarak işaret ettiği gibi Aristoteles&rsquo;in özel mülkiyeti asıl önemini teşkil eden ekonomik işlevi ve yararı bakımından ele almamış olmasıdır (Ross, 298). Oysa modern çağlarda özel mülkiyet, onun taraftarları olan liberallerce özellikle bu işlevi açısından savunulur, haklı çıkarılmaya çalışılır. İnsanların kendi çıkarlarını başkalarından daha iyi bilecekleri, çalışmalarının ürünlerine istedikleri gibi tasarruf edememeleri, onları doğrudan doğruya kendilerine ayıramamaları ve çocuklarına bırakamamaları, ortak bir fona aktarmaları durumunda daha az çalışacakları vs. söylenir. Ancak Aristoteles&rsquo;in ekonomiyle ilgili diğer konular gibi, mülkiyet konusuna da ekonomik değil de <span class="t12">ahlâkî</span> açıdan baktığını düşünürsek onun savunulması ile ilgili olarak ekonomik değil de, yukarda belirttiğimiz türden ahlâkî gerekçelere başvurmasının anlaşılabilir olduğunu söyleyebiliriz.</p>

  <p class="p0">Sonuç olarak Aristoteles ortak mülkiyetin de devlette aşırı birliği, mutlak birliği sağlamanın bir çaresi olarak ortaya atıldığını ama bu amacın kendisinin yanlış olduğu gibi ortak mülkiyetin bu amacı gerçekleştirmeye de hizmet etmediğini ileri sürer.</p>

  <p class="p6"><span class="t14">&ldquo;Ailede olduğu gibi devlette de bazı bakımlardan birlik gereklidir, ama devletin esası birlik değildir, çokluktur. Bu çokluğu birliğe kavuşturacak ve bir toplum yapacak olan şey ise eğitimdir. Devleti erdemli kılacağını düşündüğü bir eğitim sistemini ortaya atan birinin yurttaşlarını felsefe veya gelenekler ve yasalar yoluyla değil de bu tür düzenlemelerle iyi kılmayı düşünmesi doğrusu oldukça tuhaftır&rdquo; (1263 b 30-40).</span></p>

  <h3 class="h30"><a id="ncx1001"></a><a id="a53"></a>Siyaset Felsefesi&rsquo;nin Temel Değerleri: Ortak Çıkar, Adalet, Erdem Ve Liyakat</h3>

  <p class="p0"><span class="t12">Politika</span>&rsquo;nın II. kitabı Aristoteles&rsquo;in siyaset felsefesinin en can alıcı sorularını sorduğu, en önemli sorunlarını tartıştığı, bu soru ve sorunlarla ilgili olarak günümüze kadar en kalıcı önem taşıyan düşüncelerini ortaya koyduğu kitaptır. Bu sorunlar devletin ne olduğu, ne olmadığı, devletin kurucu unsurları ve ereği, yurttaşlığın ölçütleri, devletin temel erdemi olarak adalet, hak ve güç arası ilişkiler, doğru ve yanlış siyasi rejimler veya anayasalar vb.dir.</p>

  <p class="p0">Aristoteles <span class="t12">Politika&rsquo;</span> nın 1. kitabında devletin doğal ve insanın doğası gereği politik bir varlık olduğunu söylemişti. Onun amacının ise insan için mümkün olan iyi hayatı sağlamak olduğunu belirtmişti. III. kitapta bu konudaki düşüncelerini biraz daha açar ve özellikle kendisine benzetilmesi mümkün olan başka bazı topluluk ve örgütlenmelerle karşılaştırmasını yaparak devletin özünü ve öz niteliklerini ortaya koymaya çalışır.</p>

  <p class="p0">Buna göre insanları bir toplum halinde bir arada yaşamaya iten nedenler farklı türdendirler. Bir defa insanlar &ldquo;sadece yaşamak&rdquo;, varlıklarını devam ettirmek için politik toplum halinde örgütlenmek zorundadırlar. Çünkü insanlar salt yaşamanın kendisinin tatlı ve mutluluk verici bir şey olduğunu düşünürler ve büyük acılar, felaketlere rağmen hayatta kalmaya çalışırlar. Ayrıca insanlar arasında birlikte yaşama yönünde doğal bir arzu da vardır. Yani insanlar hayatta kalmak için birbirlerinin yardımına muhtaç olma zorunlulukları dışında birbirlerine karşı <span class="t12">doğal bir sempatiye</span> ve bir arada olma yönünde doğal bir arzuya da sahip görünmektedirler. Nihayet ortak yarar onları bir araya getiren en önemli etkendir. Çünkü hepsinin yararı her birinin iyi yaşamına katkıda bulunur. İyi yaşam ise insanların gerek bireysel olarak, gerekse topluluk olarak peşinden koştukları şeydir.</p>

  <p class="p0">&nbsp;</p>

  <p class="p0"><span class="t10">Ortak Çıkar</span></p>

  <p class="p0">Aristoteles&rsquo;in doğada bulunan her varlığın doğasını, özünü açıklamak için onun işlevine, ereğine bakmamız gerektiği yönünde temel bir görüşü olduğunu biliyoruz. Buna genel olarak erekbilimci açıklama denilmektedir. Aristoteles aynı bakış açısını devlete de uygulamaktadır: Politik topluluğun özünü ve öz niteliklerini anlamak için onun ereğine bakmak zorundayız. Bu erek ise bellidir: İyi yaşam. Bununla birlikte bu iyi yaşam kavramı fazla soyuttur. Bunu daha somut, daha pratik ve daha politik bir biçimde ifade etmemiz gerekir. Aristoteles&rsquo;in yukardaki açıklamalarında bu yönde bir unsur olduğunu görmekteyiz. Politik toplumun amacı onu meydana getiren insanların &ldquo;ortak çıkarı&rdquo;nı (common interests) sağlamaktır. O halde politikada anahtar kavram ortak çıkar veya ortak yarar kavramıdır. Siyasal rejimleri, yasaları, politik kurumları hep bu kavrama göre ölçüp yargılayabiliriz. Toplumun ortak çıkarlarını göz önüne alan, onlara uygun düşen veya onu meydana getiren bir rejim, bir yasa, bir yönetici, bir uygulama iyidir; onu göz önüne almayan, ona aykırı olan, onu sağlamayan veya sağlayamayan bir yönetici, bir yasa, bir uygulama kötüdür.</p>

  <p class="p0">Bu ortak çıkar veya yarar yerine çoğu durumlarda adalet kavramını da kullanabiliriz. Ortak yararla adalet kavramı çoğu durumda rahatça birbirleri yerine geçmesi, biri yerine diğerinin kullanılması mümkün ve meşru iki kavramdır. Adil bir yasa toplumun ortak yararına hizmet eden bir yasadır veya adil bir yönetici kendi özel çıkarlarını değil, toplumun genel çıkarını göz önüne alan bir yöneticidir. Adil olmayan bir kurum veya adil olmayan bir uygulamanın buna ters bir özelliğe sahip bir kurum veya uygulama olacağı açıktır.</p>

  <p class="p0">Devlet bir topluluktur ama politik topluluktur. Politik topluluğun ereği ise yukarda söylediğimizdir. Ama onu başka topluluklardan ayıran karakteristiği amacında değil, yapısında bulunur. Devlet denilen topluluğu diğer topluluklardan ayıran şey, devletin yurttaşlar üzerinde sahip olduğu egemenliğin veya otoritenin diğer topluluklardaki egemenlikten, örneğin bir efendinin kölesi veya bir evin reisinin ev halkını teşkil eden diğer üyeler üzerindeki egemenliğinden, otoritesinden olan farklılığında yatar. Aristoteles&rsquo;e göre efendinin köle üzerindeki otoritesi birincil olarak efendinin ancak ikincil olarak kölenin yararına işler. Ev sahibinin ev halkını oluşturan karı, çocuklar ve diğerleri, üzerindeki otoritesi ise birincil olarak bu otoriteye tabi olanların çıkarına hizmet eder.</p>

  <p class="p0">Siyasal otoritede ise durum farklıdır. Burada o &ldquo;ancak siyasal topluluğu meydana getiren bireylerin, yani yurttaşların ortak çıkarına hizmet ettiği zaman&rdquo; gerçek özünü, amacını gerçekleştirir. O halde sonuç açıktır: Bir özgür yurttaşlar topluluğu demek olan devlette egemenliği veya otoriteyi ellerinde tutanlar, bunu topluluğun ortak çıkarlarına hizmet edecek bir şekilde kullandıklarında ortada doğru bir hükumet, doğru bir yönetim ve doğru yöneticiler söz konusudur. Buna aykırı düşen yönetim biçimleri, anayasalar ve yöneticiler ise yanlış, kusurlu yönetim biçimleri, anayasalar ve yöneticilerdir.</p>

  <p class="p0">&nbsp;</p>

  <p class="p0"><span class="t10">Ana Yönetim Biçimleri</span></p>

  <p class="p0">Aristoteles, bu noktaları belirledikten sonra kaç türlü yönetim biçimi olduğunu, bu yönetim biçimlerinin neler olduğunu ve onların doğru biçimlerinin hangileri olduğunu soruşturmaya koyulur. Bununla ilgili değişik ölçütler kullanılabilir. Bu ölçütlerden biri, yönetimi elinde tutanların sayısı olabilir. Egemenlik veya otorite bir kişinin, bir azınlığın veya çoğunluğun elinde olabilir. Ortak çıkarı gözeterek yönetmeleri durumunda bu üç türlü yönetim de doğru yönetim olacaktır. Buna karşılık yöneten ister tek bir kişi, ister azınlık, ister çoğunluk olsun, yöneticilerin ortak çıkarı değil de kendi çıkarlarını göz önünde tutarak yönettikleri bütün yönetimler yanlış yönetimlerdir. Aristoteles söz konusu doğru yönetimleri sırasıyla krallık, aristokrasi ve siyasal yönetim (politeia, polity) olarak adlandırır. Bunlara karşılık olan sapmaları veya bunların yanlış biçimlerini, bozuk biçimlerini ise sırasıyla tiranlık (zorbalık), oligarşi ve demokrasi olarak nitelendirir: Tiranlık tek bir kişinin kötü yönetimi, oligarşi bir azınlığın kötü yönetimi, demokrasi ise çoğunluğun kötü yönetimidir.</p>

  <p class="p0">Ancak yönetim biçimlerinin ölçütü olarak sadece sayıyı almak doğru bir yaklaşım mıdır? Evet, demokrasinin çoğunluğun yönetimi olduğu söylenir ama demokrasinin özünü oluşturan şey çoğunluk değildir. Aynı şekilde oligarşinin azınlığın egemenliği olduğu söylenir, ama onun da özünü oluşturan sayı azlığı değildir. Aristoteles şöyle der: 1300 kişiden oluşan bir şehir farz edelim. Bunların 1000 i zengin, geri kalan 300 ü yoksul insanlar olsunlar. Bu 1000 kişi, yoksul ama özgür olan 300 kişiye yönetimden bir pay vermesin. O zaman bu bir demokrasi mi olacaktır? Benzeri şekilde tutalım ki, sayı bakımından azınlıkta olan yoksullar, çoğunlukta olan zenginlere yönetimden hiçbir pay vermiyorlar. O zaman bu yönetime de oligarşi mi diyeceğiz? Hayır. O halde demokrasi ve oligarşiyi birbirinden ayıran şeyi azlık veya çoklukta değil de zenginlik ve yoksullukta veya daha doğrusu mülkiyete sahip olmak ve olmamakta aramalıyız. Mülkiyete sahip olanların azınlık olması sadece ilineksel bir şeydir, nasıl ki yoksulların çoğunluk olması da aynı şekilde ilineksel bir şeyse. İster az sayıda, ister çoğunluk olsunlar insanların &ldquo;servetlerine dayanarak&rdquo; yönettikleri bir rejim oligarşi, yine ister az ister çok sayıda olsunlar insanların servete göre değil de &ldquo;özgürlüklerine&rdquo; dayanarak yönettikleri bir rejim demokrasidir veya daha tam bir şekilde söylersek oligarşi &ldquo;içinde zenginlerin egemen oldukları yönetim biçimi, demokrasi ise özgür insanların yönetici oldukları yönetim biçimidir.&rdquo;</p>

  <p class="p6"><span class="t14">&ldquo;</span><span class="t15">Aynı zamanda</span> <span class="t14">yoksul ve çoğunluk olan özgür insanların yönetim biçimlerine demokrasi,</span> <span class="t15">aynı zamanda</span> <span class="t14">sayı bakımından az olan zengin ve soyluların egemen oldukları yönetim biçimine oligarşi denir&rdquo; (III. Kitap, 8 ve IV. Kitap, 4. bölümler).</span></p>

  <p class="p0">Bununla birlikte insanlar yönetimle ilgili taleplerini, yönetimden pay almaları veya kendilerinin yönetmeleri gerektiğine ilişkin hak iddialarını bir &ldquo;olgu durumu&rdquo; olan bu zenginlik veya yoksulluklarına dayandırmazlar. Başka bir alana, değerler alanına ait bir kavrama, politikanın en üstün değeri olan <span class="t12">adalet</span> kavramına atıfta bulunarak meşrulaştırmak isterler. Bundan dolayı Aristoteles, kaç türlü yönetim bulunduğu, bunların neler olduğu ve birbirlerinden neyle ayrıldıklarını ortaya koyduktan sonra oligarşi ve demokrasinin adaleti nasıl tanımladıkları konusuna eğilir.</p>

  <p class="p0">&nbsp;</p>

  <p class="p0"><span class="t10">Oligarşi ve Demokrasiye Göre Adalet</span></p>

  <p class="p0">Aristoteles, insanların eşitlere eşit, eşit olmayanlara eşit olmayan bir şekilde davranmanın adalet olduğu konusunda aşağı yukarı aynı fikirde olduklarını görmektedir. Yani adaletin tanımı üzerinde insanlar arasında fazla kavga yoktur. Sorun bu eşitleri ve eşit olmayanları meydana getiren şeyin ne olduğu konusunda ortaya çıkmaktadır. Bazıları, yani oligarşi taraftarları eşitliği meydana getiren veya &ldquo;eşitliğin kendisinden hareketle tesis edilmesi gereken şeyin servet&rdquo; olduğunu söylemekte, buna karşılık başka bazıları, yani demokratlar onun özgürlük olması gerektiğini savunmaktadırlar. Oligarşi taraftarları bu noktadan hareketle servete sahip olanların bu servetle orantılı olarak yönetimde sahip olmaları gerektiğini ileri sürmekte, buna karşılık demokratlar insanların, daha doğrusu yurttaşların özgürlük bakımından eşit olmalarından hareketle yönetimden eşit olarak pay almaları gerektiğini savunmaktadırlar.</p>

  <p class="p0">Aristoteles&rsquo;in kendisi ise bu her iki görüşe de karşıdır. Ona göre, politik hakların ilkesi veya hareket noktası ne tek başına <span class="t12">servet,</span> ne tek başına <span class="t12">özgürlük</span> olabilir. Ayrıca belli bir noktada eşit olanların her şeyde eşit olmaları gerekmediği gibi tek bir yönde eşitsiz olanların da her yönde eşitsiz olmaları gerekmez.</p>

  <p class="p0">Demokratlar tek bir yönde eşit olanların, yani doğuşları bakımından özgür olanların, özgür yurttaşların her şeyde eşit olmalarını, yani her türlü yasama, yürütme ve yargı faaliyetlerinden eşit olarak pay almalarını istemektedirler. Buna karşılık oligarşi taraftarları tek bir yönde eşitsiz olanların, yani servete sahip olmayanların her noktada eşitsiz olmalarını, yani devletten, iktidardan hiçbir şekilde pay almamalarını istemektedirler.</p>

  <p class="p0">Ancak Aristoteles, yukarda belirttiğimiz gibi, bu iki görüşe de karşıdır. Çünkü ona göre politik toplumun ilkesi veya ereği &ldquo;iyi hayat, tüm üyelerin ortak iyiliği ve mutluluğu&rdquo;dur. Bu iyi hayata, ortak iyiliğe ve mutluluğa, ne doğuş bakımından özgürlük eşitliğine, ne doğuş bakımından zenginlik eşitsizliğine bakılmaksızın kimin ne kadar çok katkısı varsa siyasal alanda onun o kadar hakkı olmalıdır, bunları kim ne kadar çok sağlayabilirse politik iktidardan o, o nispette pay almalıdır.</p>

  <p class="p0">Aristoteles, demokrasi ve oligarşi taraftarlarının bu ana tezlerini ve iddialarını tartışırken, devletin özü ve öz nitelikleri hakkındaki düşüncelerini daha da açıklığa kavuşturur. Bu vesileyle daha önce işaret ettiğimiz düşüncelerini bir kez daha tekrarlar: Devlet sadece hayatın kendisini mümkün kılma hedefine yönelik bir kurum değildir. Çünkü öyle olsaydı, köleler ve hayvanlar da bir devlet kurabilirlerdi. Oysa onlar mutluluktan veya özgür seçimin sonucu olan bir hayattan pay alamadıklarından bunu yapamazlar. Sonra devlet sadece bir &ldquo;karşılıklı koruma sözleşmesi&rdquo;nden veya &ldquo;mal ve hizmetleri değiş tokuş etmek için yapılan bir antlaşma&rdquo;dan da ibaret değildir. Çünkü eğer öyle olsaydı aralarında ticari antlaşmalar olan bütün devletler tek bir devlet olurlardı. Oysa aralarında mal ve eşya değiş tokuş etmek üzere antlaşmalar bulunan devletler birbirlerinin uyruklarının <span class="t12">niteliğiyle,</span> hatta kendi devletlerinin uyruklarıyla alışverişleri dışında onların davranışlarının dürüst olup olmadığıyla ilgilenmezler. Buna karşılık bir devlet kendi yurttaşlarının ahlâki özellikleri, erdem veya erdemsizlikleri ile hem de yakından ilgilenir. Gerçekten devlet olan bir devlet, erdemle ilgilenmek zorundadır. Böyle bir devlette yasalar, devletler arası antlaşmalarda olduğu gibi basit bir sözleşmeden, bir uylaşımdan ibaret değildir. Bir devlette yurttaşları iyi ve adil yapmak yasaların temel amac ve karakteristik özelliğidir.</p>

  <p class="p0">Sonuç olarak devlet, yalnızca aynı yerde yaşayan ve üyelerinin karşılıklı olarak birbirlerine zarar vermemeleri, aralarında mal ve hizmetlerin değiş tokuşunu sağlamaları için kurulmuş bir topluluk değildir. Bunlar &ldquo;kendileri olmaksızın&rdquo; bir devletin var olamayacağı şeylerdir. Ama &ldquo;onların tümü&rdquo; birlikte bir devleti oluşturmazlar. Devlet üyelerinin mutluluğu için, mükemmel ve kendine yeterli bir hayat için tesis edilmiş bir topluluktur. Devletin ereği iyi hayattır. Devlet mutlu ve onurlu bir hayat demek olan mükemmel ve kendine yeterli bir hayat için aile ve köylerin bir araya getirdikleri bir birliktir.</p>

  <p class="p0">Öyleyse kabul etmeliyiz ki, devlet dediğimiz siyasal birlik yalnızca bir arada yaşamak için değil, soylu eylemlerde bulunabilmek için vardır. Bundan dolayı böyle bir topluma en fazla katkıda bulunanlar, kendileriyle aynı veya daha fazla özgür doğum veya soy asaletine sahip olan, ancak siyasal erdem bakımından kendilerinden daha aşağıda olanlardan veya servetçe kendilerinden daha üstün olan, ama erdemce kendilerinden daha aşağıda bulunanlardan daha fazla devletten pay alma hakkına sahiptirler (III. Kitap, 9. Bölüm).</p>

  <p class="p0">&nbsp;</p>

  <p class="p0"><span class="t10">Erdem ve Liyakat</span></p>

  <p class="p0">Aristoteles&rsquo;in bu sözlerinden siyaset felsefesinin bütün ruhu ortaya çıkmaktadır. Ayrıca yine bunlardan onun ne tür bir yönetimi en mükemmel, Platoncu anlamda ideal bir yönetim olarak gördüğü de son derece açık bir biçimde anlaşılmaktadır. Aristoteles için iktidarın kaynağı ancak onun amacıyla meşrulaştırılabilir. Bu amacı kim en fazla yerine getirebilecek niteliklere sahipse, o iktidar olmalıdır. İktidarın amacı toplumun iyiliği, mutluluğudur. Toplumun ortak iyiliği veya çıkarını değil de, kendi özel çıkarını gerçekleştirmek için iktidarı elinde tutmaya çalışan her yönetim -bu yönetim ister tek bir kişi, ister bir azınlık, ister çoğunluk olsun gayrı meşrudur. Ne zenginlik, ne özgürlük iktidarı meşru kılmaz. İktidarın kaynağı liyakattir. İktidarın amacı erdemdir, yurttaşları erdemli kılmaktır.</p>

  <p class="p0">Aristoteles&rsquo;in bu sözlerinden onun siyasete ne kadar yüksek, pozitif bir değer atfettiğini görmekteyiz. Aristoteles&rsquo;in siyasete koyduğu çıta çok yüksektir. Siyaset sırf insanların birbirlerine zarar vermelerini önlemek için var değildir. Bu Aristoteles için daha evvel de gördüğümüz gibi &ldquo;medeni&rdquo; insana yakışmayacak küçük bir hedeftir. Aristoteles, modern liberal sözleşmeci siyaset teorilerinin savunur göründükleri gibi bireysel özgürlüğe ancak diğerlerinin özgürlüğünü engellemeye yeltendiği anda müdahele edilmesi gerektiğini söyleyen ve devleti sadece bir &ldquo;hakem&rdquo; olarak gören bir filozof da değildir. Çünkü o özgürlüğün kendisini salt özgürlük olarak değerli görmemektedir. Aristoteles&rsquo;in temel ahlâkî kavramı &ldquo;özgürlük&rdquo; değil &ldquo;erdem&rdquo;dir, eşitlik değil liyakattir. Bundan dolayı Aristoteles&rsquo;in politik toplumu özgürlüğü değil erdemi gerçekleştirmeyi hedef alır ve iktidarı da ancak bu erdemi yaratma yönünde en büyük liyakate sahip olanlara vermeyi doğru bulur.</p>

  <h3 class="h30"><a id="ncx1030"></a><a id="a54"></a>Siyasal Rejimlerin Karşılaştırılması</h3>

  <p class="p0"><span class="t10">En İyi ve En Kötü Siyasal Rejimler</span></p>

  <p class="p0">Aristoteles&rsquo;in bu görüşlerinden onun hangi rejimi en iyi veya ideal rejim olarak görebileceği anlaşılabilir. Aristoteles&rsquo;in ideali hiç şüphesiz başta gerekli erdem ve mükemmellik özelliklerine sahip bir kişinin bulunacağı bir krallık rejimidir. Ama o da hocası Platon gibi böyle bir filozof-kralın insanlar arasında bulunmasının hemen hemen imkânsız denecek kadar zor olduğunu bilmektedir.</p>

  <p class="p0">O halde ikinci en iyi rejim, birden fazla iyi insanın, soylu insanın birlikte yönetecekleri aristokratik rejim olacaktır. Ancak bu insanların soylu oldukları için, yani doğuştan sahip oldukları özellikleri veya nitelikleri itibariyle değil &ldquo;erdem bakımından&rdquo; üstün oldukları, &ldquo;mükemmel&rdquo; oldukları için yönetim yetkesine sahip olacaklarını unutmamalıyız.</p>

  <p class="p0">Bununla birlikte Aristoteles kendi çağında böyle bir yönetimin de var olma veya tutunma şansını fazla görmemektedir. Çünkü rüzgârlar Yunan sitelerinde halk kitlelerinden, demos'tan yana esmektedir. Dolayısıyla geride iyi rejimler arasında sonuncusu, Aristoteles&rsquo;in anayasal yönetim, siyasal yönetim (politeia) dediği rejim kalmaktadır:</p>

  <p class="p6"><span class="t14">&ldquo;Politik egemenlik için gerekli olan erdem konusunda üstün bir topluluk meydana getirmeye doğası bakımından yetenekli olan bir halka uygun olan rejim, krallıktır. Sahip oldukları erdemleri kendilerini politik görevlere yetenekli kılan insanlar tarafından özgür insanlar olarak yönetilmeye rıza gösteren bir halk için uygun rejim aristokrasidir. Mali bakımdan varlıklı olanlara liyakatlerine göre görev veren bir yasa uyarınca sırayla yönetme ve yönetilmeyi kabul eden savaşma yeteneğine sahip bir çoğunluğun bulunduğu yerde ise uygun rejim anayasal yönetimdir&rdquo; (III. Kitap, 17. Bölüm).</span></p>

  <p class="p0">Rejimleri en iyisinden, en idealinden en az iyisine, en az idealine göre sıraladığımızda karşımıza yukardaki liste çıkmaktadır. Bunun tersine onları en kötüsünden en az kötüsüne göre sıraladığımızda ise bunun tam tersi bir listeyle karşılaşmaktayız. Aristoteles en kötü rejimin krallığın bozulması veya bozuk biçimi olan tiranlık olduğunu söylemektedir. &ldquo;Çünkü ilk ve en tanrısal olan şeyin bozulması zorunlu olarak en kötüdür&rdquo; ve krallık, kralın erdeminin olağanüstülüğüne dayandığından bu erdemin olmayışı, yani kralın yerini erdemsiz, kötü bir insanın alışı rejimi temelinden yıkar ve olabilecek en kötü duruma sokar (Burada Aristoteles'in tek bir kişinin yönetiminin hem gücünü, hem zaafını en keskin bir biçimde gördüğünü söyleyebiliriz). Buna karşılık Aristoteles iyi rejimlerin bozulmasının en az kötü biçiminin anayasal yönetimin bozulması veya bozuk biçimi olan demokrasi olduğunu düşünmektedir. Oligarşi bu iki kötü rejim arasında bir rejim, tiranlıktan daha az, demokrasiden daha çok kötü bir rejimdir (IV. Kitap, 2. Bölüm).</p>

  <p class="p0">Aristoteles iyi ve kötü rejimleri teker teker ele alıp incelerken oligarşi ve demokrasi üzerinde özellikle durur. Çünkü Aristoteles&rsquo;in yaşadığı dönem olan 4. yüzyılda Yunan sitelerinde krallık artık hemen hemen sadece ismen varolan bir kurumdur. Aristokrasinin de fazla pratik bir anlamı yoktur. Başta Atina ve İsparta olmak üzere gerek Yunan şehir devletleri arasında gerekse sitelerin kendi içlerinde ortaya çıkan çatışmalar başlıca iki rejimin, oligarşi ile demokrasinin taraftarları arasında cereyan etmektedir ve bu çatışmada zaman da gitgide daha fazla demokrasi taraftarlarının lehine işlemektedir.</p>

  <p class="p0">&nbsp;</p>

  <p class="p0"><span class="t10">Kısmi Bir Demokrasi Savunması</span></p>

  <p class="p0">Aristoteles bir demokrasi taraftarı değildir. Bununla birlikte onun lehinde birtakım gerekçeler ileri sürülebileceğini kabul eder. Bu gerekçelerin bazılarını da mümkün olduğu kadar nesnel bir tutum takınmaya çalışarak sıralar.</p>

  <p class="p0">Bu gerekçelerden ilkinde sıradan insanlardan meydana gelen bir topluluğun, topluluk olarak, iyi insanlardan meydana gelen bir azınlıktan daha iyi olabileceği ve daha doğru karar verebileceğini ileri sürer. Çünkü tek tek mükemmel değilseler de sıradan insanların her birinin erdemden aldıkları belli bir pay ve sağduyuları vardır. Nasıl ki, herkesin katkıda bulunduğu bir şölenin tek bir kişinin kesesinden verilen yemeğe oranla daha zengin olma şansı varsa, birçok insanın erdem ve sağduyusunun da bir veya birkaç insanın vereceği karardan daha iyi bir karar olma olasılığı vardır.</p>

  <p class="p0">Ancak Aristoteles, bu kanıtın her demokrasiye uygulanabileceğinden fazla emin değildir. Bazı durumlarda ise hiç işe yaramayacağı görüşündedir. Bununla birlikte bu akıl yürütmede belli bir doğruluk payı olduğunu kabul eder. Aristoteles&rsquo;e göre sıradan insanlara siyasal-toplumsal bazı görevlerin verilmesinde bir mahzur yoktur. Ancak bu onlara önemli yürütme görevlerinin verilmesi noktasına kadar gitmemelidir.</p>

  <p class="p0">Çünkü onlar aşağı nitelikte olmaları yüzünden bu görevlerde yanlışlar yapacak ve erdemsiz olduklarından dolayı da suç işleyeceklerdir.</p>

  <p class="p0">Öte yandan, insanların çoğunluğunun genel olarak yönetimin dışında bırakılması onları zorunlu olarak sisteme düşman eder, bu ise rejimin güvenlik ve istikrarını tehlikeye düşürür (Bu, çoğunluğun yönetimden pay almasını gerektiren ikinci gerekçedir). Bu gerekçeyi mantıklı bulan Aristoteles çoğunluğa önemli ve yüksek görevlerin değil, ama yasama ve yargıya ilişkin bazı görevlerin verilmesinin bu mahzuru ortadan kaldırabileceğini düşünür.</p>

  <p class="p0">Demokrasiye karşı olanlar, anayasal görevlerin bu şekilde dağıtımının karşımıza bazı sorunlar çıkaracağını ileri sürmektedirler. Onlara göre halk kitlesine ne devlet görevlilerini seçme, ne de onlardan hesap sorma yetkisi verilemez, çünkü bunlar bu görevlerle ilgili uzmanlara bırakılması gereken yetkilerdir. Tıpla ilgili bir işte doğru yapılıp yapılmadığına karar verecek olan hekimdir ve bir hekim ancak bir başka hekime hesap verebilir. Bu durum doğru seçim yapma konusunda da geçerlidir. Doğru bir hekimi seçme meselesinin kendisi bile hastanın değil yine hekimin bilebileceği bir meseledir. Ancak Aristoteles buna demokrasinin günümüzdeki savunusunda kendisine başvurulan önemli bir gerçeğe atıfta bulunarak itiraz eder: Öyle bazı eserler vardır ki, onların yargılayıcıları bu eserleri imal eden sanatkârlardan çok kullananlardır. Örneğin bir evin yapıcısı veya mimarı kadar o evde oturan veya o evi kullanan da o evin iyi veya başarılı bir ev olup olmadığına karar verebilir. Sıradan insanın veya yurttaşın gerek kendisini yönetecek insanı seçmesinde, gerekse ondan yaptığı işlerden dolayı hesap sormasında yargılama hakkı, bundan dolayı, makul bir hak olarak kabul edilebilir.</p>

  <p class="p0">Aristoteles, yönetimden pay almak için mal mülk sahibi olmak gerektiğini ileri sürenlere, sıradan yurttaşların hepsinin birlikte sahip oldukları mülkiyetin toplamının, yüksek görevlerde bulunan insanların topluca veya bireysel olarak sahip oldukları mülkiyetlerinin toplamından daha fazla olabileceğini de hatırlatır.</p>

  <p class="p0">Ancak bütün bunlar daha önce de işaret ettiğimiz gibi, Aristoteles&rsquo;in demokrasiyi iyi bir rejim olarak gördüğü anlamına gelmez. Hatta demokrasinin bozulmuş bir formu olduğunu söylediği anayasal yönetimin kendisi bile, Aristoteles için en iyi yönetimlerin ancak son sırada gelenidir. Bununla birlikte, Aristoteles Yunan dünyasında artık ne krallığın ne de aristokrasinin yaşama şansının olmadığını gördüğü için bu anayasal yönetim dediği şeyin en iyi seçenek olduğunu düşünmektedir.</p>

  <p class="p0">&nbsp;</p>

  <p class="p0"><span class="t10">Siyasal veya Anayasal Yönetim (Polity)</span></p>

  <p class="p0">Bu rejim, oligarşi ile demokrasi arasında bir rejim, daha doğrusu onların bir karışımı gibi görünmektedir. Ancak bu karışımda ağır basan daha ziyade demokrasiye ilişkin özelliklerdir. Aristoteles&rsquo;in tanımladığı gibi, bu rejimde, oligarşiden farklı olarak, yönetenler çoğunluk veya halk olacaktır. Ancak bu halk hiçbir geliri, malı mülkü olmayan çıplak yoksullar değildir. Belli bir geliri veya mülkü olan orta sınıftır. Çünkü Aristoteles&rsquo;in bu rejimin kendisi için uygun olduğunu söylediği halkın &ldquo;savaşma yeteneği&rdquo;ne sahip olması gerektiğini görüyoruz. Copleston&rsquo;un haklı olarak değindiği gibi Yunan sitesinde bir savaşçı olarak görev yapmak demek, ağır silahlı piyade donatımını karşılayabilecek imkâna sahip olmak demektir. Bu ise belli bir zenginlik gerektirir (Copleston, 355). Öte yandan, bu rejimde oligarşiye benzeyen bir taraf da vardır. Çünkü bu rejimde &ldquo;mali bakımdan varlıklı olanlara liyakatlerine göre görev veren bir yasa&rdquo; bulunmaktadır. Sonuç olarak Aristoteles&rsquo;in kendi çağında Yunan sitesi için düşündüğü &ldquo;mümkün olan&rdquo; en iyi devletin, kendini savunma yönünde güçlü bir askeri erdeme sahip olacak bir orta sınıf devleti olduğu anlaşılmaktadır.</p>

  <p class="p0">Aristoteles, kendi çağındaki Yunan siteleri için uygulanabilir bir ideal olarak ortaya koyduğu bu devlette, orta sınıfın neden dolayı güçlü olması gerektiğini <span class="t12">Politika</span>&rsquo;nın IV. kitabının 11. Bölümü&rsquo;nde özel inceleme konusu yaparak, yine son derece ilginç saptamalarda bulunur. Bu konuda hareket noktası <span class="t12">Nikomakhos Ahlâkı</span>&rsquo;nda karakter erdemleri ile ilgili olarak ortaya koyduğu <span class="t12">altın orta</span> ilkesidir: Bu ilkeye göre erdem, ifrat ve tefritten kaçınma ve orta yola uygun davranmadır. Şimdi tek tek insanların hayatı, onların erdem ve erdemsizlikleri ile ilgili olarak doğru olan bu kural, Aristoteles için siteler ve anayasalarla ilgili olarak da geçerlidir. &ldquo;Çünkü bir şehrin anayasası da bu şehrin hayatıdır.&rdquo;</p>

  <p class="p0">Aristoteles şehrin veya anayasanın iyisi ile ilgili olarak da bu genel ilkeyi oluşturduktan sonra orta sınıfın önemiyle ilgili şu düşüncelerini sıralar: Her devlette üç sınıf vardır. Biri çok zengin, diğeri çok yoksul ve üçüncüsü orta halli, arada olan sınıflar. İlk iki sınıf aşırı uçları temsil eder. Birinci sınıfa mensup olanlar büyük çaplı ve şiddetli suçlar işler; ikinci sınıfın mensupları ise küçük şeylerde hilekarlık ve düzenbazlıklara girişir. Birinci sınıfa mensup olanlar başarı, güç ve servete çocukluktan itibaren sahip olduklarından küstah, şımarık ve itaatsizdirler. İkinci sınıfın mensupları ise çocukluklarından itibaren ezilmiş olduklarından boyunları bükük ve korkaktır. Birinciler itaat etmeyi, ikinciler ise emir vermeyi, kumanda etmeyi bilmezler. Buna karşılık orta sınıfta yer alanlar her ikisi de olumsuz olan bu tutum ve davranışlardan uzaktır. Onlar ne taşkın, ne de korkaktır. Emir almayı bildikleri gibi gerektiğinde emretmeyi de bilirler. Yoksul olmadıkları için zenginleri kıskanmaz. Zengin olmadıkları için de yoksullar tarafından kıskanılmazlar. Yoksul olmadıkları için zenginlere karşı tertiblere girmezler, zengin olmadıkları için de onlara karşı komplolar düzenlenmez. Bu nedenlerle toplumda barış ve istikrar bu orta sınıfa ve onun güçlü olmasına bağlıdır</p>

  <p class="p6"><span class="t14">&ldquo;O halde en iyi politik topluluğun orta sınıfın yurttaşlarından meydana geleceği ve orta sınıfın geniş, mümkünse diğer iki sınıfın toplamından veya her halükârda onların her birinden daha güçlü olduğu devletlerin iyi yönetilmelerinin muhtemel olduğu açıktır.&rdquo;</span></p>

  <p class="p0">Orta sınıfı güçlü olmayan toplumları veya devletleri bekleyen en büyük tehlike ise sürekli bir istikrarsızlık ve devrim ortamıdır.</p>

  <h3 class="h30"><a id="ncx1055"></a><a id="a55"></a>Devletin Unsurları: Yasalar, Sınıflar, Görevler Ve Kuvvetler</h3>

  <p class="p0">Aristoteles buraya kadar kaç türlü doğru anayasa olduğunu ve onların bozuk biçimlerinin neler olduğunu araştırır. <span class="t12">Politika</span>&rsquo;nın IV kitabında ise Aristoteles politika biliminin incelemesi gereken sorunlara başka bazı önemli sorunları ekler. Politika biliminin ödevi sadece soyut olarak en mükemmel veya iyi rejimi, başka bir deyişle ortada dış engeller olmasa özlemlerimize en uygun düşecek rejimi incelemek değildir; mümkün olan ve fiilen var olan bütün anayasaları, bütün rejimleri incelemektir. O halde Aristoteles bazı politika yazarları (örneğin Platon) gibi ilgisini sadece ideal anayasa üzerine odaklayamaz. Çünkü böyle bir anayasanın gerçekleşemez olduğunu bizzat o anayasayı ileri sürenler de kabul etmektedirler. Aristoteles&rsquo;e göre bu tür politika yazarlarının mükemmel fikirleri vardır, ancak bu fikirler aynı ölçüde uygulanamaz niteliktedir. O halde politika yazarının ödevlerinden biri ve belki birincisi bu yani ideal, en iyi rejimlerin araştırılması olmakla birlikte, onun bundan başka ve şu tür problemleri de araştırması gerekir: Anayasa nedir? Yasa nedir? Anayasayla yasalar arasındaki ilişkiler nedir? Devletin belli başlı kurumları veya güçleri hangileridir? Devletin parçaları yani onu meydana getiren unsurlar, sınıflar hangileridir? Hangi anayasa genel olarak kabul edilebilir bir anayasadır? Kaç anayasa biçimi vardır? Hangi anayasalar hangi halklar veya sınıflar için uygundur? Anayasalar nasıl korunup devam ettirilebilirler? Hangi anayasa veya rejim içinde yaşanırsa yaşansın, bu rejimi ortadan kaldırma yönündeki teşebbüsler, yani devrimler nasıl önlenebilirler? (IV Kitap, 1. Bölüm)</p>

  <p class="p0">&nbsp;</p>

  <p class="p7"><span class="t10">Anayasa ve Yasalar</span></p>

  <p class="p0">Aristoteles anayasayı &ldquo;bir devlette yetki içeren görevlerin (offices), egemenliğin düzenlenmesi ve her topluluğun gerçekleştirmeyi amaçladığı hedefin belirlenmesi için benimsenen organizasyon biçimi&rdquo; olarak tanımlar. Bir başka yerde anayasa hakkında yine buna benzer bir tanım verir: Anayasa, &ldquo;farklı sınıfların sahip oldukları güce uygun olarak devlet görevlerinin düzenlenmesidir.&rdquo; Bu arada Aristoteles yasaların anayasaların ilkeleriyle karıştırılmamaları gerektiğini de söyler: &ldquo;Yasalar yöneticilerin kendilerine göre devleti yönettikleri ve yurttaşların çiğnemesine izin vermedikleri kurallardır.&rdquo; Aristoteles, anayasaların yasalara göre değil, yasaların anayasalara göre yapılması gerektiğini ve öyle de yapıldıklarını belirtir.</p>

  <p class="p0">&nbsp;</p>

  <p class="p0"><span class="t10">Sınıflar</span></p>

  <p class="p0">Anayasalar devletin parçaları veya unsurları olan sınıfların sahip oldukları güce uygun olarak, devlet görevlerinin dağıtımı veya düzenlenmesi olduğuna göre bu sınıfların türüne, hâkim olanın hangisi olduğuna, aralarındaki birleşme ve dengelere göre farklı anayasalar veya siyasal yönetim biçimleri ortaya çıkacaktır.</p>

  <p class="p0">Aristoteles söz konusu sınıflarla ilgili olarak farklı sınıflamalar yapar. Bu sınıflamalardan en geniş olanı içine şu grupları veya sınıfları alır: 1) Yiyecek üretimiyle uğraşanlar, yani toprağı sürenler (çiftçiler); II) Bir şehrin varolabilmesi için gerekli olan sanatları icra edenler, yani esnaf veya sanatkarlar; II) Alım, satım işleriyle, toptan veya perakende ticaretle uğraşanlar, yani tüccar sınıfı; IV) Ücret karşılığı çalışanlar, yani işçi sınıfı; v) şehri yabancı güçlere karşı savunanlar, yani savaşçılar sınıfı; VI) Adalet dağıtanlar, yani yargıçlar sınıfı; VII) Devlete malları ve mülkleriyle hizmet edenler, yani varlıklılar sınıfı; VIII) Yönetsel işlerle uğraşanlar, yani asıl anlamda yöneticiler sınıfı.</p>

  <p class="p0">Bir başka yerde bu sınıflama biraz daha geneldir. Burada Aristoteles söz konusu sınıfları önce ikiye ayırır: Aşağı ve yukarı sınıflar veya halk, avam ve varlıklılar. Daha sonra bu aşağı sınıfı da kendi içinde uğraşlarına göre üçe ayırır: Tarımla uğraşanlar (çiftçiler), ticaretle uğraşanlar (tüccarlar) ve sanatlarla uğraşanlar (sanatkârlar veya zanaatkârlar). Bundan başka varlıklı sınıfın da yine kendi aralarında sahip oldukları servet ve mal mülkün miktarına göre daha alt gruplara ayrılabileceğini kabul eder (IV. Kitap, 4. Bölüm)</p>

  <p class="p0">Aristoteles&rsquo;in anayasaları veya siyasal yönetim biçimlerini sınıflamasında işlevsel olan bu ikinci sınıflama, sitede yurttaşları varlıklılar ve varlıksızlar olarak ikiye ayıran sınıflamadır. Oligarşi, daha önce gördüğümüz gibi özü itibariyle varlıklıların servetlerine dayanarak devlet görevlerini paylaşmalarına, demokrasi ise yoksulların özgürlüklerine dayanarak onlar üzerinde hak iddia etmelerine dayanan iki farklı ana rejimdir.</p>

  <p class="p0">Ancak Aristoteles demokrasi ve oligarşinin de kendi içlerinde bazı farklı türlerinin olduğunu ileri sürer. Demokrasinin birinci çeşidi yoksulların zenginlere herhangi bir üstünlüğü olmamasını öngören, görevlerin dağıtımında her ikisine de aynı ağırlığı tanıyan türdür. Eğer demokrasinin ölçütü özgürlük ve eşitlik ise zenginler de diğer yurttaşlarla birlikte özgür ve eşit olarak göz önüne alınmak zorundadır. Kuşkusuz halk veya yoksullar daha kalabalık bir sınıf olduğu ve çoğunluğun kararı geçerli olduğu için, demokraside söz konusu görevlerin dağıtımında yoksullar lehine bir ağırlık ortaya çıkacaktır. Ama görünürdeki bu eşitsizlik söz konusu rejimin bir demokrasi, hem de demokrasinin bu adı en çok hakkeden türü olmasını engellemeyecektir.</p>

  <p class="p0">Ancak demokrasinin bir başka türü daha vardır. Bu, yöneticilerin belli bir mülkiyet koşuluna bağlı olarak seçimine izin veren türdür. Bu türde mülkiyet ölçüsü düşük tutulur, ama sürekli olarak gözetilir. Belirlenen miktarın üzerine çıkan kişiler seçilebilirler, ancak onu kaybedenler seçilme hakkını da kaybederler. Demokrasinin üçüncü türü, özgür olan bütün yurttaşların herhangi bir sınırlama olmaksızın yönetim görevlerine seçilebildiği, bununla birlikte yasanın her şeyden üstün olduğu türdür. Bundan bir sonraki ve en aşırı, en olumsuz tür, içinde yasanın değil de çoğunluğun iradesinin hâkim olduğu, çoğunluğun iradesinin yasaları hiçe saydığı ve onların yerine geçtiği türdür.</p>

  <p class="p0">Aristoteles, yasaların değil çoğunluğun iradesinin hâkim olduğu bu demokrasinin tiranlıktan hiçbir farkı olmadığını düşünür. Burada tek değişiklik bir kişinin keyfi iradesi yerine çoğunluğun keyfi idaresinin geçmiş olmasıdır. Tiranlıktaki tiranın despotluğunun yerini burada çoğunluğun despotluğu almıştır. Bu demokraside tiranın dalkavuğunun yerini demagog yönetici alır. Burada demagog yönetici, halka dalkavukluk eder. Böyle bir demokraside anayasanın varlığından bile söz edilemez.</p>

  <p class="p0">Aristoteles oligarşinin de dört türünü ayırt eder. Birinci türde bir devlet görevine atanabilmek için mülkiyet koşulu vardır. Yoksullar çoğunluğu oluşturmakla birlikte yönetimde yer alamazlar. Ancak belli bir mülkiyet sahibi olma durumuna eriştiklerinde yönetime katılabilirler. İkinci türde bu mülkiyet koşulu öylesine yukarı çekilmiştir ki varlıklılar arasında bile onu yerine getirenlerin sayısı sınırlıdır. Dolayısıyla bütün görevler doldurulamaz ve dolmayan bu görevleri atanmış görevliler, kendi aralarında toplanıp ortak olarak verdikleri kararlarla doldururlar. Oligarşinin üçüncü türünde devletin herhangi bir görevinde bulunan babanın yerini oğlu alır. Dördüncü türde de görevler kalıtsal olarak babadan oğula geçer ama burada ayrıca yöneticiler yasanın üstünde bir güç teşkil ederler.</p>

  <p class="p0">Aristoteles&rsquo;in gerek demokrasi, gerekse oligarşinin bu farklı türleri arasında göreli sempatisi birinci türlere gider. Şüphesiz o ne demokrasiyi ister, ne oligarşiyi. Ama ortada en çok olan, en çok rastlanan rejimler de bunlardır. Bunlar arasında bir seçim yapmak gerekirse Aristoteles demokrasinin ve oligarşinin birinci türlerinin nispeten iyi olduğunu düşünür. Çünkü bu her iki rejimde de hem yasanın hâkimiyeti vardır, hem de dağıtımda belli bir eşitlik söz konusudur.</p>

  <p class="p0">Ama Aristoteles için, siyasal yönetim dediği şeyin bu ikisinden de iyi bir yönetim olduğunu biliyoruz. Siyasal veya anayasal yönetim demokrasiyle oligarşinin bir karışımı, ama bu karışımın daha çok demokrasiye yaklaşan biçimidir. Aristoteles bu karışımın daha çok oligarşiye yaklaşan biçimini ise bir aristokrasi olarak adlandırmamız gerektiğini söyler.</p>

  <p class="p0">Aristokrasinin yol gösterici ilkesinin erdem, oligarşinin <span class="t12">servet,</span> demokrasinin <span class="t12">özgürlük</span> olduğunu biliyoruz. O halde siyasal yönetimin yol gösterici ilkesi nedir? Hem servet, hem bireysel özgürlük. Siyasal yönetimin amacı hem zenginlerin hem yoksulların çıkarlarını, hem serveti hem bireysel özgürlüğü kollamaktır. Ama bu nasıl olacaktır?</p>

  <p class="p0">Aristoteles, siyasal yönetim dediği şeyin, oligarşi veya demokrasi gibi fiilen varolan, uygulanmakta olan bir yönetim biçimi olmadığını kabul eder (Ancak Aristoteles, İsparta&rsquo;nın biraz siyasal yönetimi andırdığını söyler ve İÖ 411 yılında iktidarın ağır silahlı beş bin kişi tarafından ayakta tutulduğu ve toplantılara katılanlara para ödeme sisteminin kaldırılmış olduğu Atina rejiminin de bu sözü edilen dönemde bir siyasal yönetim olarak adlandırılabileceğini düşünür). Bu anlamda onun Platon&rsquo;un ideal devleti gibi bir şey olduğu izlenimine kapılabiliriz. Ama Aristoteles&rsquo;e göre bu doğru değildir. Çünkü Platon&rsquo;un ideal devletinin insan doğasının temel ihtiyaçlarını, temel özelliklerini göz önüne almamasına karşılık siyasal yönetim fiilen varolan ve uygulanan oligarşi ve demokrasinin bir karışımı, uygun bir karışımıdır. Demokrasi ve oligarşiden uygun parçaları alıp birbirleriyle uygun bir şekilde birleştirdiğimiz takdirde, bu rejimin fiilen gerçekleşmemesi için ciddi bir neden yoktur.</p>

  <p class="p0">Aristoteles, bu birleştirmenin nasıl yapılabileceğinin bazı somut örneklerini de verir. Bunlardan biri altın orta, orta yol kuralının uygulamasına dayanacaktır. Örneğin, demokrasilerde halk meclisi üyeliği için mülkiyet koşulu yoktur, buna karşılık oligarşilerde bununla ilgili olarak aranan mülkiyet koşulu çok yüksektir. Şimdi aralarında orta bir yol bulunsa yani hem mülkiyet koşulu aransa, hem de bu koşul sıradan bir yurttaşın bile karşılayabileceği ölçüde düşük tutulsa her iki tarafın da ihtiyaçlarına veya arzularına cevap verilmiş olmaz mı? Kuşkusuz evet. O halde böylece ortaya çıkacak uygun bir birleşim hem demokratlara, hem de oligarklara fazla aykırı gelmeyecektir. Çünkü o, onların önem ve değer verdikleri şeyi göz önüne alan, kollayan bir birleşim olacaktır. Sonuç olarak ortaya çıkan yönetim biçimi veya anayasaya demokrasi de oligarşi de denebilirse, yani bu iki grup insan da onlarda kendilerini bulabilirlerse, durum iyi demektir (IV. Kitap, 8-9. bölümler).</p>

  <p class="p0">&nbsp;</p>

  <p class="p0"><span class="t10">Görevler veya Kuvvetler Ayrımı</span></p>

  <p class="p0"><span class="t12">Politika&rsquo;</span>nın IV. Kitabının 14. Bölümü&rsquo;nde Aristoteles bu kitabın başında bir siyaset bilimcinin ele alması gereken konular içinde belirttiği bir başka konuya, her türlü anayasanın doğru bir biçimde düzenlemek zorunda olduğu belli başlı görev alanlarının neler olduğuna geçer. Bu, çağdaş anayasa veya devletlerde kuvvetler ayrımının karşılığı olan konudur.</p>

  <p class="p0">Aristoteles&rsquo;e göre her anayasa, her iyi bir yasa koyucunun göz önüne almak zorunda olduğu üç farklı alanı düzenlemek zorundadır. Bunlardan birincisi kamusal işler üzerinde düşünüp taşınma, onları müzakere etme ve sonuçta karara bağlama alanıdır (Bu yaklaşık olarak bizim bugünkü yasama alanımıza karşılıktır). İkincisi devlet makamlarının hangileri olması, onların yetkilerinin hangi konuları içine alması ve bu makamlara atanacak kimselerin nasıl seçilmesi gerektiği konularıyla ilgili alandır (Bu da yaklaşık olarak bizim bugün yürütme organının alanı dediğimiz şeye karşılık olmaktadır). Üçüncü ve sonuncu alan ise yargıya ilişkin konuları içine alan alandır.</p>

  <p class="p0">Devletin birinci unsurunun veya gücünün yetki alanı içine giren konular hangileridir? Aristoteles bunları sırasıyla savaş ve barış yapma, ittifaklar kurma veya bozma, ölüm, sürgün ve kişilerin mallarına el koyma (müsadere) cezaları verme, yürütme organına atanacak kişileri seçme ve onlardan hesap sorma olarak belirler. Bütün bunları karara bağlama hakkı ya vatandaşların tümüne ya bazılarına veya bazıları belli bir gruba, ötekileri başka bir gruba vb. verilebilir. Her şeyin herkes tarafından karara bağlanması demokrasinin ayırt edici özelliğidir.</p>

  <p class="p0">Aristoteles her şeyin herkes tarafından karara bağlanması olarak tanımladığı demokrasi ilkesinin çeşitli yollarla uygulanabileceğine de işaret eder: Örneğin yurttaşların hepsi sadece yasama ve anayasa konuları için bir araya gelip, diğer işleri sırayla yapabilirler. Veya yasalar yapmak, savaş ve barışa karar vermek ve soruşturmaları yürütmek için bir araya gelebilirler, ama geri kalan işler için kurayla veya seçimle görevlileri atarlar. Bir başka yöntem savaş veya barışa karar vermek, devlet görevlerine atanacak kişileri seçmek ve soruşturmaları yönetmek için yurttaşların bir araya gelmeleri, diğer konuları ise mümkün olduğu kadar seçim yoluyla görevlendirilecek kendi konularında özel bilgi ve beceri sahibi uzmanlara havale etmeleridir. Demokrasinin dördüncü türünde herkes her şeyi müzakere etmek için bit araya gelir, devlet görevlileri hiçbir şey hakkında karar vermezler, sadece ön araştırmaları yaparlar (Aristoteles&rsquo;in en fazla eleştirdiği demokrasi türünün bu dördüncü tür olduğunu gördüğümüze göre bu demokrasi türünde uygulanan yasama yönteminin onun en fazla eleştireceği bir yöntem olacağı açıktır).</p>

  <p class="p0">Yürütme görevine gelelim. Aristoteles yürütme organı ile ilgili olarak da birçok konuyu ele alır. Bunlardan birincisi yürütmeyle ilgili görevlere atananların ne kadar süreyle atanmasının (altı ay, bir yıl, daha uzun bir süre, hayat boyu) doğru olacağıdır. İkincisi yine böyle bir göre ve sadece bir dönem için mi atamanın ya da birden fazla dönem için mi atamanın daha uygun olacağı ile ilgilidir. Bir başka önemli konu yürütme görevinin kendisinin tanımıyla ilgilidir. Bu görev içine neler girebilir veya girmelidir? Aristoteles devlet görevini kabaca belli tedbirleri görüşmeye, onlar üzerinde hüküm vermeye ve en önemlisi buyruk vermeye yetkili olan görev olarak tanımlar; çünkü bir yöneticinin özel ödevi buyruk vermektir. Bundan başka eğer bir devlet olacaksa, bu devletin varlığı için hangi tür görevlerin veya makamların zorunlu olduğunu, hangilerinin zorunlu olmasalar da topluluğun mutluluğu için yararlı olduğunu da araştırmak gerekir. Aristoteles, büyük bir devlette ayrı ayrı görevlerin ayrı ayrı görevlilere verilmesi gerektiği, buna karşılık küçük devletlerde bir kişiye birden fazla görev verilebileceği görüşündedir. Şüphesiz görevlilerde aranacak özellikler de rejimin türüne yani bir demokrasi mi, oligarşi mi veya başka bir rejim mi olduğuna göre değişecektir.</p>

  <p class="p0">Aristoteles devletin üç temel organından yargı organını incelemeye de ayrı bir bölüm ayırır. Burada kaç çeşit mahkeme olduğunu &ndash;sekiz çeşit mahkeme sayar&ndash; bu mahkemelerin üyelerinin kimler arasından &ndash;yani belli bir sınıftan mı, yoksa aralarında bir ayrım yapmaksızın her sınıftan mı&ndash; ve hangi yönteme göre &ndash;kurayla mı, yoksa seçimle mi&ndash; seçilmesi gerektiğini ele alır. Bu konularla ilgili olarak da hem farklı rejimlerde fiilen varolan uygulamalardan söz eder, hem de bazı önerilerde bulunur.</p>

  <h3 class="h30"><a id="ncx1083"></a><a id="a56"></a>Devrim ve İstikrar</h3>

  <p class="p0"><span class="t12">Politika&rsquo;</span>nın V. Kitabının konusunu İÖ 7. yüzyılın başlarından Aristoteles&rsquo;in kendisinin yaşadığı 3. yüzyıl sonlarına kadar Yunan sitelerinin üzerinde bir hayalet gibi, Demokles&rsquo;in kılıcı gibi dolaşan <span class="t12">devrim</span> oluşturur. Daha önce Yunan Orta Çağı&rsquo;nı takip eden bu dönemde Yunan dünyasında hangi önemli değişikliklerin ortaya çıktığına işaret etmiştik. Bu değişiklikler, bildiğimiz gibi hemen hemen her alanda ve son derece önemli bazı sonuçlarla ortaya çıkmıştı. Hatta ta başlangıçlarından itibaren Yunan filozoflarını meşgul eden ön önemli problemin, varlık ve oluş probleminin Yunan insanının hayatında her alanda yaşadığı bu hızlı, çarpıcı değişmenin felsefi plandaki bir görüntüsü olarak göz önüne alınabileceğini belirtmiştik.</p>

  <p class="p0">Hiç kuşkusuz bu değişikliklerin en çarpıcı ve Yunanın gündelik alanında en fazla etkisi olanı siyasal ve sosyal alandaki değişikliklerdi. 7. yüzyıldan itibaren Yunan siyaset adamları, kanun koyucuları, filozofları Yunan sitelerinin içinde bulunduğu şiddet dolu devrim ortamı içinde yaşamışlar ve toplumda düzeni, istikrarı, barışı sağlamak için çareler, tedbirler aramışlardır. Solon&rsquo;un Atina&rsquo;da gerçekleştirmeye çalıştığı siyasal ve sosyal reformlar bu ihtiyacın sonucu olarak ortaya çıkmıştı. Platon&rsquo;un kendisi de yarattığı o muhteşem siyasal kuramıyla, aslında temelde devletin istikrar ve güvenlik içinde devam edebileceği bir rejim arayışı içindeydi.</p>

  <p class="p0">Aristoteles&rsquo;in kendisi de, gerek Yunan siteleri içinde sürekli bir iç savaşa yol açan, gerekse siteler ve site ittifakları arasında sürekli ve açık savaşlara neden olan bu siyasal ve sosyal mücadeleleri ortadan kaldırabilecek pratik, basiretli çareler aramakla meşguldür.</p>

  <p class="p0">&nbsp;</p>

  <p class="p0"><span class="t10">Devrimlerin Nedenleri</span></p>

  <p class="p0">Ancak bunun için onun önce devrimlerin genel olarak nedenlerine eğilmesi, arkasından daha özel olarak farklı rejimler içinde devrime yol açan nedenleri ortaya koyması gerekmektedir. Böylece V. kitabın ana planı şu biçimde ortaya çıkar: I) Genel olarak devrimin nedeni veya nedenleri; II) Özel olarak farklı anayasaları veya rejimleri bekleyen tehlikeler; III) Genel ve özel olarak devrimi önlemenin, farklı siyasal rejimleri koruma ve devam ettirmenin yolları, yöntemleri, bunun için alınması gereken tedbirler. Aristoteles&rsquo;in özellikle bu sonuncu amacı onu ne pahasına ve hangi rejim olursa olsun, &ldquo;hatta bu rejim isterse tiranlık olsun&rdquo;, onu korumak ve devam ettirmek için siyasal-pratik bilgeliğe uygun önerilerde bulunmaya itmekte ve kitabın bu bölümü daha sonra Doğu-İslâm dünyasında <span class="t12">Hükümdarlara Öğütler, Siyasetna</span>me&rsquo;ler genel adıyla işaret edilen siyaset yazarlığı geleneğine bol malzeme sağlamaktadır.</p>

  <p class="p0">Aristoteles ister oligarşi, ister demokrasi, ister örnekleri çok az olmakla birlikte monarşi olsun, Yunan sitelerinin tümünde kuytuda bekleyen devrim tehlikesinin, devrimci ruh halinin temelinde adalet hakkında yanlış, tek yanlı veya abartılmış anlayışları görmektedir. Daha önce gördüğümüz gibi demokratlar herhangi bir bakımdan (özgürlük bakımından) eşit olan insanların her bakımdan eşit olmaları, oligarşi yanlıları ise herhangi bir bakımdan (servet bakımından) eşit olmayan insanların hiçbir bakımdan eşit olmamaları gerektiği yönünde yanlış, tek yanlı, aşırı bir anlayışa sahiptirler. Bu anlayışlarının sonucu olarak, her iki grup da yönetimde sahip oldukları paylarının kafalarındaki bu düşünceye uymadığını gördükleri her seferinde devrime yönelmektedirler. Onların bu düşünceleri yanlış ve bozuk olduğu için sonuçta varılan yer de yanlış ve bozuktur, yani şiddete dayanan ayaklanmadır, devrimdir.</p>

  <p class="p0">Bununla birlikte Aristoteles demokrasilerin oligarşilere göre devrime daha dayanıklı, daha güvenli olduğunu düşünür. Çünkü oligarşilerde oligarkların hem kendi aralarında birbirlerine düşmeleri, hem de halkla çatışmaları ihtimali olmasına karşılık demokrasilerde halkın sadece oligarklarla çatışma ihtimali vardır. Öte yandan demokrasilerde halkın kendi içinde ciddi anlaşmazlıklar ortaya çıkmaz. Ayrıca esas itibariyle orta sınıfın ağır bastığı rejimin oligarşiden çok demokrasiye benzediğini ve böyle bir toplumda devrimin ortaya çıkma ihtimalinin daha az olduğunu biliyoruz.</p>

  <p class="p0">Aristoteles her devrimin temelinde bir devrim psikolojisi, bir devrimci ruh halinin bulunduğu kanaatindedir. Demokratlar söz konusu olduğunda bu devrimci ruh hali kendisini eşitlik arzusunda gösterir: Demokratlar kendileriyle eşit olduklarına inandıkları insanların kendilerinden daha yukarda olmasına tahammül edemezler. Oligarklar söz konusu olduğunda ise devrim psikolojisinin kaynağında eşitsizlik arzusunun yattığı görülür: Oligarklar da kendilerine üstün olduklarını düşündükleri insanların kendileriyle aynı haklara sahip olmalarını kabul edemezler. Kısaca</p>

  <p class="p6"><span class="t14">&ldquo;aşağıda bulunanlar eşit olmak için, eşitler ise üstün olmak için ayaklanırlar. İşte devrimlere yol açan zihin hali budur&rdquo; (2. Bölüm).</span></p>

  <p class="p0">Aristoteles insanları devrim yapmaya götüren öğeleri, yani devrimle elde edilmek istenen amaçları da esas olarak iki grupta toplar: 1) Kazanç, II) Şeref kazanma arzusu (veya aynı şey demek olan zarara uğrama ve şerefini kaybetme korkusu).</p>

  <p class="p0">Aristoteles devrimlere yol açan, devrimlere götüren genel nedenler olarak ise farklı türden birçok şey sayar. Bunlardan ilki yöneticilerin hırs ve tamahı, başkalarının, halkın zararına olarak kazanç ve şereflerini arttırma arzularıdır. Başkalarına şeref ödülleri verildiğini ve kendilerinin alçaldığını görenler ise devrim yanlısı olurlar.</p>

  <p class="p0">Devrimlerin ikinci genel nedeni korkudur. İnsanlar ya işledikleri bir suç sonucu cezalandırılacaklarından veya kendilerine bir haksızlık yapılacağından korktuklarında bunu önlemek üzere yönetimi devirmeye kalkarlar.</p>

  <p class="p0">Baş kaldırma veya başta bulunan yönetimi devirmeye kalkmanın üçüncü genel nedeni olarak, Aristoteles yönetilenlerin yönetenler tarafından küçümsenmesi, aşağı görülmesini gösterir. Oligarşilerde yönetimde payı olmayanlar, çoğunluğu oluşturup kendilerini güçlü hissettiklerinde, bu aşağılanmaya tepki olarak ayaklanırlar. Aynı şekilde demokrasilerde de zenginler devlette hüküm sürdüğünü gördükleri düzensizlik ve anarşiyi hor gördüklerinden isyan ederler.</p>

  <p class="p0">Aristoteles&rsquo;e göre devrimin dördüncü genel nedeni, devletin herhangi bir parçasında zamanla ortaya çıkan oransız büyümedir. Demokrasilerde zenginlerin sayısının zamanla artması veya ellerinde bulundurdukları mal, mülklerinin büyümesi bir süre sonra başkaldırmalarına ve yönetimlerinin biçimini oligarşiye dönüştürmelerine yol açar. Oligarşilerde ise savaşlar veya başka olaylar sonucu yukarı sınıfın sayısında meydana gelen azalmaya karşılık yoksulların sayısında meydana gelen oransız, artış yoksulları rejimin yönünü demokrasiye doğru değiştirecek bir başkaldırmaya iter.</p>

  <p class="p0">Bununla birlikte Aristoteles anayasalarda veya rejimlerde her değişikliğin, mutlaka şiddete dayanan bir devrim sonucu ortaya çıkmadığını kabul eder. Seçim hilelerine dayanan değişikliklerin de bir rejim değişikliğine yol açması mümkündür ve bunun örnekleri vardır. Herae&rsquo;de önceleri yöneticilerin seçimle işbaşına gelmelerine karşılık zamanla bu usulün yerini kura çekme almıştır. Çünkü eski yöntemde en başarılı adayların kapı kapı dolaşarak propaganda yapanlar olduğu anlaşılmıştır. Bu ise rejimin yapısında bir değişiklik meydana getirmiştir. Ayrıca mevcut rejime karşı olanların, o rejimin taraftarlarının ihmali veya dikkatsizlikleri sonucu kilit görevlere gelmeleriyle rejimin kendisini değiştirdikleri durumlar da olabilir ve bunun da örneği vardır. Oreus&rsquo;ta böyle olmuş ve Herakleodoros adlı biri rejimi oligarşiden demokrasiye dönüştürmüştür. Aristoteles ortada büyük çıkarların söz konusu olduğu rejim değişikliklerine götüren devrimlerin bir kısmının önemsiz nedenlerle veya bahanelerle patlak verebileceğini de sözlerine ekler.</p>

  <p class="p0">Aristoteles devrimci zihniyeti, devrimlere yol açan ana nedeni ve genel nedenleri bu şekilde ortaya koyduktan sonra, yukarda değindiğimiz gibi her bir rejim için bu analizini devam ettirir. Sırasıyla demokrasilerde, oligarşilerde, aristokrasi ve siyasal yönetimlerde, monarşinin iki biçiminde, yani krallık ve tiranlıkta anayasaların nasıl ve hangi faktörler altında, hangi seyri izleyerek değiştiğini veya ortadan kalktığını ele alır. Burada da genel olarak iki nedeni ele alır: Dış nedenler ve iç nedenler. Bütün bu analizlerinde Yunan sitelerinin tarihsel gelişimi, bu sitelerde zaman içinde hangi rejimlerin ortaya çıktığı ve yerini hangi nedenlerle yeni rejimlere bıraktığı üzerine geniş bilgisini gösteren bol sayıda örnekler verir.</p>

  <p class="p0">Önce demokratik bir rejimin içinde ortaya çıkan devrimleri görelim. Aristoteles eskiden, demokratik sitelerin tiranlığa doğru değişmesine karşılık, yenilerde oligarşilere dönüşme yönünde bir eğilimin varlığını ileri sürer. Ancak her iki durumda da aynı neden bulunmaktadır: Halk önderleri olan demagogların halka hoş görünmek veya kişisel güç ve servetlerini arttırmak için mülk sahiplerinin mallarına zorla el koymaları veya onların yönetimdeki paylarını azaltmaları. Bunun sonucunda haksızlığa maruz kalanlar, bir araya gelerek ve bazı durumlarda dışardan da yardım alarak demokrasiyi yıkarlar.</p>

  <p class="p0">Oligarşilerde meydana gelen devrimlerin kaynağında ise iki neden türü ağır basmaktadır: Oligarşinin kendi içindeki ayrılıklar ve kendilerine yapılan baskılar sonucu halkın oligarşiye karşı çıkışı. Aristoteles oligarşiyi yine demokrasiye, siyasal yönetime veya tiranlığa götüren bu her iki türden olayların da çeşitli örneklerini verir. Kendi içinde anlaşan varlıklıların meydana getirdiği bir oligarşiyi yıkmak kolay değildir. Ancak bu oligarşi, yönetimden pay alan varlıklıların sayısını gereğinden çok dar tutarsa dışarda kalanlar ayaklanırlar veya yönetimi oligarşiden siyasal yönetime çevirirler veya halkla birleşerek onu demokrasiye doğru değiştirirler. Üyelerinin lüks içinde yaşamasından ötürü yıkılan oligarşiler de vardır.</p>

  <p class="p0">Oligarşilerin yıkılmasına savaşlar da yardımcı olabilir. Savaşlarda oligarşiler halka güvenmediklerinden paralı askerler tutma yoluna giderler. Bu durumda birliklerinin komutanlığını verdikleri kişilerin kendilerini de devirip tiranlık kurmaları zor olmaz. Bazı oligarşiler ise aşırı despotluk etmeleri yüzünden yıkılırlar.</p>

  <p class="p0">Aristoteles, aristokrasiler ve siyasal yönetimlerin içinde ortaya çıkan devrimleri araştırmayı da ihmal etmez. Aristokrasilerin yıkılmasının temel nedeni, egemenlikten çok az sayıda insanın pay almasıdır. Geride kalan geniş halk kitlesi, yöneticileri kadar iyi oldukları yönünde bir düşünceye sahip olduklarında, aristokraside devrimin tohumları atılmış olur. Bir başka neden başta bulunan kişilerle aynı liyakate sahip insanların, yukarı görevlerde bulunan kişiler tarafından aşağılanmalarıdır. Bir başka neden zaten güçlü olan bir insanın daha da güçlü olma arzusudur.</p>

  <p class="p0">Ancak, gerek siyasal yönetim gerekse aristokraside devrimci bir havanın ortaya çıkışının asıl nedeni anayasalarının ilkelerinden sapılmış olmasıdır. Siyasal yönetimin, demokrasi ve oligarşinin iyi bir karışımı olduğunu biliyoruz. Aristokrasi ise bunların erdemle uygun bir biçimde karıştırılmasıdır. Bu uygun karışımın bozulması aristokrasiyi oligarşiye, siyasal yönetimi ise demokrasiye götürür. Ancak bunun tersi de olabilir. Yoksulların baskı altında ezilmesi aristokrasiyi demokrasiye, siyasal yönetimde hakkaniyete dayanan eşitliğin ve bireysel mülkiyetin bozulması ise onu oligarşiye götürebilir.</p>

  <p class="p0">Aristoteles son olarak tek kişinin egemen olduğu rejimleri (monarşileri) devrime götüren nedenleri ele alır. Bu rejimin, biri iyi diğeri kötü iki türü olduğunu, iyiyi krallığın temsil etmesine karşılık, kötünün bütün rejimler arasında en kötüsü olan tiranlık veya tek kişinin despotça, zorbaca yönetimi olduğunu biliyoruz. Aristoteles önce, krallıkla tiranlık arasındaki temel ayrılık noktalarını belirtir: Krallık aristokrasi gibi liyakate dayanır, kralın kendisi ya da ailesi erdemli davranışlarından ötürü değerli insanlar tarafından seçilmiş ve yükseltilmişlerdir. Tiran ise halkın arasından çıkmıştır ve yukarı sınıflara karşı kendilerini koruması için halk tarafından seçilmiştir. Kralın amacının varlıklı sınıfları haksız muameleden ve halkı hakaret ve baskıdan korumak olmasına, yani genel olarak kamunun yararı olmasına karşılık tiranın amacı kendi kişisel çıkarını gerçekleştirmektir. Kralın hedefinin şeref olmasına karşılık, tiranınki hazdır. Bundan dolayı onlar arzularında da birbirlerinden ayrılırlar: Tiran para toplar, kral şeref verici şeyler. Bunun bir nedeni de tiranın kendini korumak için ücretli askerlere ihtiyacı olmasıdır. Oysa kralın koruyucuları yurttaşlardır. -</p>

  <p class="p0">Aristoteles, krallık veya tiranlık olsun bir monarşiyi devrime götüren nedenlerin öteki rejimlerdekine benzer olduğu düşüncesindedir. Uyruklar yöneticilerine korkularından veya onu aşağı gördüklerinden veya onun tarafından haksız bir muameleye maruz kaldıklarından dolayı ayaklanırlar. Bu haksız muamelenin en sık rastlanan şekli hakarete uğramak veya aşağılanmaktır. Diğer şekli ise insanların mal mülklerinin ellerinden zorla alınmasıdır. Yöneticilerin bunları yapmalarının nedeni ise genel olarak insanın hırsı, tamahı, her şeyi, her türlü servet ve ayrıcalığı, ünü, şerefi yalnız kendisi için istemesidir. Aristoteles, yönetilenlerin maruz kaldıkları haksız muamele, hakaret, cinsel tacize uğrama ve benzerlerinin doğurduğu öfke, kızgınlığın sonucu meydana gelen baş kaldırma ve rejim değişikliklerinin çok sayıda örneğini verir. Bunlara yine yönetilenlerin cezaya uğrama korkusu, yöneticiyi aşağı görme duygularının doğurduğu başka ayaklanma örneklerini ekler, ayrıca özel olarak tiranlara karşı duyulan nefret ve öfkenin türlerini ve sonuçlarını da araştırır.</p>

  <p class="p0">&nbsp;</p>

  <p class="p0"><span class="t10">Devrimleri Önlemenin Yolları</span></p>

  <p class="p0">Bundan sonra sıra bütün bu farklı rejimlerde devrimleri önlemenin yollarını incelemeye gelir. Bu yolların bir kısmı genel, bütün rejimler için geçerli olabilecek tedbirleri içerir; bir kısmı ise rejimin özelliğine göre değişen şeylerdir. Aristoteles, birinci türden tedbirler bağlamında, devlet görevlerinde bulunmanın bir kazanç kaynağı olmamasını sağlayacak yasal ve özellikle mali düzenlemeler yapılmasının her türlü anayasanın veya rejimin korunması için üzerinde durulması gereken en önemli şey olduğu görüşündedir. Bunun basit ve kolayca görülebilecek nedeni halkın yöneticilerin kamu parasını iç etmelerine karşı duydukları öfkedir. Onun bir başka kötü sonucu ise ne kamu görevinde bulunma yönünde bir arzusu, ne bilgi ve uzmanlığı itibariyle bu görevleri işgal etmeye liyakati bulunmayan insanların, sırf bir kazanç kapısı olarak gördükleri için bu görevlere talip olmalarıdır.</p>

  <p class="p0">Aristoteles anayasanın kurallarına aykırı hiçbir şey yapılmaması için tedbir alınmasını, önemsiz gibi görünen değişikliklere bile en ufak bir hoşgörü gösterilmemesini yine genel olarak bütün anayasaların korunması için önemli genel bir çare olarak görür. Çünkü yurttaşların anayasalarının önemsiz veya küçük bir noktasını savsaklamaları, onları gelecekte anayasanın daha önemli bir noktasını da huzursuzluk duymadan değiştirebilecekleri bir ruh haline sokar. Bu yola bir kez girildiğinde ise anayasanın bütün yapısının değişmesine yol açacak süreç başlamış olur.</p>

  <p class="p0">Aristoteles genel ve özellikle demokrasi için daha da geçerli bir önlem olmak üzere, yöneticilerin veya kamuda görev alanların görev sürelerinin fazla uzun tutulmaması gerektiği görüşündedir. Çünkü kısa bir görev süresi içinde haksızlıklar yapmak, uzun bir görev süresi içinde olduğu kadar kolay değildir ve uzun süre başta kalmaları, yöneticilerin egemenlik tutkularını kökleştirebilir. Bunun sonucu ise gerek demokrasilerde gerek oligarşilerde tiranlık tehlikesinin ufukta görünmesidir.</p>

  <p class="p0">Aristoteles benzeri bir kaygıdan hareketle, kamu görevlilerinin elinde fazla veya aşırı güç bulunmasının da rejimi devrime götürecek tehlikeler yaratacağını düşünür. Herhangi bir kişinin elindeki gücü oransız büyütmemenin, onu ancak uzun zaman aralıklarıyla yavaş yavaş yükseltmenin, birdenbire çok ilerlemesine fırsat vermemenin gerek demokrasi, gerek oligarşide, hatta daha genel olarak her anayasada ortak bir uygulama kuralı olması gerektiğini söyler.</p>

  <p class="p0">Tek bir kişinin veya ailenin olaganüstü güçlenmesine karşı ileri sürülebilecek gerekçeler, toplumun herhangi bir kesiminin olağanüstü zenginleşmesine karşı da ileri sürülebilir. Gerek zenginlik gibi maddi şeyler gerekse onur vb. gibi manevi kazançlar yalnız bir kesime bırakılmamalı, mümkün olduğu kadar farklı kesimlere dağıtılmalıdır. Aristoteles eşitsizliğin, daha doğrusu eşitsizlik duygusunun insanları devrime götüren en önemli neden olduğunu düşündüğü için yoksulları zenginlere katmak veya orta halli olanların sayısını çoğaltmak yönünde gösterilecek her çabanın devrime karşı etkili iş görebileceğine inanır.</p>

  <p class="p0">Aristoteles, genel olarak yönetimde nitelik ve nicelik ayrımı yapar ve istikrarlı bir rejimde hem niteliğin, hem de niceliğin hesaba katılması gerektiğini savunur. Nitelikle kastettiği şey, yöneticilerin sahip olmaları gereken özellikler, şüphesiz olumlu özellikler, erdem ve bilgilerdir. Nicelikten kastettiği ise yönetimden pay alacak kişilerin sayısı, miktarıdır. Kafasındaki ideal yönetim biçimi yöneticilerin söz konusu niteliklerini ön plana alan aristokrasi (en iyilerin yönetimi) olmakla birlikte Aristoteles&rsquo;in &ldquo;mümkün olan en iyi yönetim biçimi&rdquo; olarak siyasal yönetimi önermesinin nedeni, bu ikincinin nicelik ölçütünü de en az birinci ölçüt kadar önemli görmesi ve yerine getirmesidir. Çünkü Aristoteles, sayının bir güç ögesi olduğunu söyler ve siyasal yönetimleri aristokrasiye karşı daha başarılı kılan şeyin bu sayı, çokluk öğesini hesaba katması olduğunu savunur. Çok sayıda kişinin eşit paylarının olduğu bir yerde daha çok doyum vardır. Aristoteles&rsquo;in devrimin önlenmesiyle ilgili olarak bundan çıkardığı genel sonuç, nitelikle niceliğin uygun bir karışımının olduğu böyle bir rejimin diğer rejimlere oranla devrime karşı daha dirençli olacağıdır</p>

  <p class="p0">Bununla birlikte Aristoteles anayasal istikrarın ve huzurun sağlanmasına en önemli katkıyı sağlayacak şeyi, yurttaşların uygun eğitiminde bulur. İnsanlar içinde yaşadıkları anayasal rejiminin ilkelerine göre, yani eğer bu rejim demokratik ise demokratik, oligarşik ise oligarşik olarak yaşamak üzere eğitilmezlerse, ona uygun alışkanlıkları kazanmak üzere yetiştirilmezlerse kolayca yoldan çıkabilirler.</p>

  <p class="p0">Aristoteles&rsquo;in anayasaların bozulmasının nedenleri ve onların korunması için alınması gereken tedbirler, yapılması gereken şeylerle ilgili yaptığı genel açıklamalar ve önerdiği genel tedbirler bunlardır. Bu açıklamalarında onun Yunan dünyasındaki farklı rejimlerin ortaya çıkışı ve çöküşüne ilişkin geniş tarihi bilgisine tanıklık ettiğimiz gibi önerdiği tedbirlerde de insanların psikolojisi, siyasal şeylerin yapısı ve doğası hakkındaki derin bilgi, gözlem ve teşhislerinin ürünü olarak ortaya çıkan olgun ve pratik bilgeliğinin verimli sonuçlarını görmekteyiz.</p>

  <p class="p0">&nbsp;</p>

  <p class="p0"><span class="t10">Siyasal Realizmden Makyavelizme</span></p>

  <p class="p0">Aristoteles bununla da yetinmez. Anayasaların, siyasal istikrarın korunmasına verdiği büyük önem, zaman zaman siyasi muhafazakârlık veya konformizm diye adlandırabileceğimiz tutumun ötesine geçerek, onu makul ve meşru bir siyasi realizmden siyasal Makyavelizm diye adlandırmamız gereken bir noktaya götürür. Aristoteles o zaman ancak böyle bir noktadan ve bakış açısından bakıldığında kabul edilebilecek bazı önerilerde bulunur. Bu özellikle tiranlığın korunmasına ilişkin sarf ettiği bazı sözler ve görüşlerde açıkça kendini göstermektedir. Gerçi buralarda Aristoteles dikkatli bir dil kullanır, ileri sürdüğü görüşlerin veya yaptığı önerilerin kendisinin tasvip ettiği veya onayladığı görüşler, öneriler olduğunu açıkça söylemez. Ancak daha önceki bölümlerde karşılaştığımız yöntemini ve bu bölümün genel havasını göz önüne alırsak bu görüş ve önerilere kendisinin de katıldığını söylememiz doğru olacaktır.</p>

  <p class="p0">Aristoteles&rsquo;e göre tiranlıkların uzun ömürlü olmasını sağlamak için birbirlerinden farklı iki yöntem vardır. Birincisi, çoğu tiranın izlediği yönetim ilkesi olduğu için geleneksel denebilecek ve özellikle Pers hükümdarlar tarafından işlenmiş olan yöntemdir. Bu yöntemin bir uygulaması, tiranın iktidarı için tehdit teşkil edebilecek sivrilmiş kişileri ortadan kaldırmasıdır. Yöntemin başka uygulama usulleri tiranın toplumsal, kültürel ya da benzeri amaçlarla insanların bir araya gelmelerine izin vermemesi, yurttaşlarda bağımsızlık ve kendine güvenme duygularının gelişmesine engel olması, şehirde yaşayanları her zaman gözünün önünde tutması, uyrukları arasında söylenen ve yapılan her şeyden casusları, muhbirleri aracılığıyla haberdar olması, kendisine karşı çıkma potansiyeline sahip ileri gelen kişilerin bir araya gelip bir güç teşkil etmelerini önlemek için onlar arasındaki çatışmaları kışkırtması, yalanlarla dostu dosta, halkı varlıklılara, varlıklıları birbirlerine düşürmesidir. Bundan başka uyruklarını, silah alacak paraları olmayacak ve kendi gündelik, zor işlerinden zaman bulup da ayaklanmaya kalkışamayacak derecede yoksulluk içinde tutması da, bu tür geleneksel bir önlem ödevi görebilir. Bir başka geleneksel önlem de uyruklarını oyalaması ve onları bir lider ihtiyacı içinde tutmak için başka devletlere karşı savaş açmasıdır.</p>

  <p class="p0">Aristoteles Pers tipi geleneksel tiranlığı koruma yöntemlerinin yanında daha başka ve daha &ldquo;modern&rdquo;, daha ustaca yöntemlerin de olduğunu söyler. Bu yöntemlerin özü tiranın kral olmadığı halde kral gibi &ldquo;davranması&rdquo;, öyle olmadığı halde kurnazca kral rolü &ldquo;oynamasıdır. Örneğin o, ilk olarak sanki halkın hazinesinin koruyucusuymuş gibi davranacaktır. Bu onun sanki bir tiran değilmiş de, halkın mülkiyetinin savunucusuymuş gibi görünmesine hizmet edecektir. Sonra tiran bütün zevklerinde ılımlı olmalı, olamıyorsa hiç olmazsa ılımlıymış gibi davranmalıdır. Dindar bir adam değilse bile hiç olmazsa Tanrı hizmetinde başka herkesten daha gayretli, daha ciddi görünmelidir. Çünkü insanlar, yanında veya arkasında Tanrı&rsquo;nın olduğu birine karşı ayaklanmaktan korkarlar. Sonra tiran şerefleri kendi dağıtmalı, ama cezaları verme ve uygulama işini görevlilere ve mahkemelere bırakmalıdır. Böylece, kimsenin kendisine karşı öfke duymamasına dikkat etmelidir. Bazı insanlar mal mülklerinin ellerinden alınmasına, bazı insanlar ise onurlarını kaybetmeye en büyük kötülük olarak bakarlar. Tiran akıllı olmalı, düşüncesiz davranmamalı, bu ikincilere karşı ya hiçbir şey yapmamalı veya yapmak zorunda kalırsa onların bunu babalarının kendilerine karşı sevgilerinden ötürü yaptıkları bir eylemmiş gibi düşünmelerini sağlamalıdır. Tiran gençlere sulanmamak, eğer bunu yapmamak elinde değilse o zaman hiç olmazsa bunu onların kendilerine karşı duyduğu sevgisinden kaynaklandığını düşünmelerini sağlamalıdır (V. Kitap, 11. Bölüm).</p>

  <p class="p0">Bütün bu bölümde Aristoteles&rsquo;in sözünü ettiği bu yöntemlerin, yukarıda belirttiğimiz gibi siyasal realizmin veya pratik bilgelikle, basiretin sınırlarını zorlayan Makyavelizm hatta düpedüz ahlâksızca teklifler olduğu açıkça görülmektedir.</p>

  <h3 class="h30"><a id="ncx1124"></a><a id="a57"></a>İdeal Devlet</h3>

  <p class="p0"><span class="t12">Politika</span>&rsquo;nın son iki kitabı Yunan siyaset felsefesi geleneğine uygun olarak en iyi siyasal yönetimin, ideal bir sitenin nasıl olması gerektiği konusuna ayrılmıştır. Ancak Aristoteles&rsquo;in bu konuyu ele alma ve işleme tarzı Platon&rsquo;un Dev<span class="t12">l</span>et&rsquo;inden ziyade Yasa<span class="t12">l</span>ar&rsquo;ına benzemektedir. Platon&rsquo;un Yasa<span class="t12">l</span>ar&rsquo;ının Dev<span class="t12">l</span>et&rsquo;e göre gösterdiği önemli farklılığın empirik dünyanın şartlarını daha büyük ölçüde göz önüne alan bir bakış açısı farklılığı olduğunu görmüştük. İkinci olarak Platon&rsquo;un Yasa<span class="t12">l</span>ar&rsquo;da Dev<span class="t12">l</span>et&rsquo;e oranla daha dar ve teknik anlamda siyasal konulara eğildiğini, örneğin devleti meydana getiren sınıflar, anayasa, anayasal organlar, yasama, yürütme, yargıya ilişkin kurum ve uygulamalar, yasaların niteliği gibi kamusal hayatla ilgili bütün konulara özel ve somut olarak yer verdiğini söylemiştik. Bunlar iyi bir sitenin nüfusu, üzerinde kurulacağı yerin coğrafi, fiziksel özellikleri, topraklarının büyüklüğü, toprakların yurttaşlar arasında nasıl paylaşılacağı, evlilik, bekarlık, nişan, çeyiz, düğün, nikaha ilişkin meselelerin nasıl düzenleneceği, meclisler, mahkemeler, komisyonların üyelerinin nasıl seçileceği, dinsel törenlerin nasıl düzenleneceği vb. gibi sayısız özel konuyu içine almaktaydı. Aristoteles&rsquo;in Po<span class="t12">l</span>itika&rsquo;sının son iki bölümü daha az ayrıntılı olarak bu tür konularla, bunlar arasında da özellikle yurttaşların eğitimi konusuyla ilgilenmektedir.</p>

  <p class="p0">Aristoteles, Po<span class="t12">l</span>itika&rsquo;nın VII. kitabına mutlu bir yaşam için gerekli olan iyilerin neler olduğuna ilişkin genel bir tespitle başlar. Bu iyiler başlıca üç gruba ayrılırlar: Dışsal iyiler, bedene ilişkin iyiler ve ruha ilişkin iyiler. Herkes mutlu bir insanın bu üç tür iyiye sahip olması gerektiği üzerinde görüş birliği içindedir. Ancak bunların göreli önlemleri üzerinde böyle bir görüş birliği yoktur. Aristoteles&rsquo;in bu konudaki kendi görüşü şudur: Servet, güç, ün gibi dışsal iyiler mutluluğun amacı değil, araçlarıdır ve araç olarak işlevlerini yerine getirebilmeleri için bunların belli bir sınırı aşmamaları gerekir. Onlara gereğinden fazla ölçüde sahip olmanın, bir yararı olmadığı gibi zararı bile olabilir. Buna karşılık ruha ilişkin iyiler amaç-iyidirler ve onlarda bir sınır yoktur. Şimdi birey için geçerli olan bu durum devlet için de geçerlidir. Yani devletin de var olması, daha doğrusu mutlu bir devlet veya erdemli bir sitenin var olması için gerekli olan bazı dışsal iyilere ihtiyaç vardır, ama bunlar devletin amacı olmadığı gibi onların fazlası siteyi tehlikeye sokar. Bu, sitenin gereğinden fazla zenginliğe veya güce sahip olmaması veya sırf bunlar için yaşamaması, bunları gerçekleştirmeye çalışmaması anlamına gelir: &ldquo;O halde gerek bireyler gerek devletler için en iyi hayat, erdemin iyi eylemler gerçekleştirmek için yeter derecede dışsal iyiye sahip olduğu erdemli hayattır.&rdquo;</p>

  <p class="p0">Aristoteles&rsquo;in gerek birey gerekse devlet için dışsal iyilerin ilk planda gelmediği ve onların ancak bir araç-değere sahip olduğu şeklindeki görüşü, devleti zenginlik veya güç için varolan veya ne kadar zenginse, egemenliği altına aldığı ülkeler ne kadar çoksa o kadar iyi bir devlet olacağı görüşlerini yanlış görüşler olarak nitelemesine yol açar. Bu, pratikte temel ilkesi güç gibi görünen İsparta türü devletlerin mahkum edilmesi anlamına gelir. Aristoteles özellikle kendi yaşadığı çağda çoğu kişinin hayranlığını kazanan İsparta türü devletlere açıkça karşı çıkar: İnsanların rızaları olmaksızın onları yönetmenin veya onlara egemen olmanın devlet adamlığı ile hiçbir ilgisi yoktur. Hiçbir hekim, hastasının rızası olmaksızın onu zorla iyileştirmeye kalkışmazken, hiçbir kaptan yolcuların rızası olmaksızın onları dediğine inandırmak veya onları zorlamak istemezken iyi bir devlet adamı nasıl olur da rızaları olsun olmasın başkalarını nasıl yöneteceğini, onlara nasıl hükmedebileceğini düşünmeyi ana ödevi olarak görebilir?</p>

  <p class="p0">Despotça egemenlik ancak doğaya uygun olduğu zaman doğrudur. Örneğin eti yenebilen hayvanları kesip yemek doğaya uygun olduğu için despotça egemenlik içine girer. Ama kimse insanları avlayıp yemeye kalkmaz. Başka bir ifade ile güç, hak demek değildir. Hak, adalete uygun olandır. Adaleti hiçe sayarak insanlara egemen olmaya kalkmak doğaya ve yasaya aykırıdır. Aristoteles&rsquo;in bundan çıkardığı diğer önemli bir sonuç savaş için alınan her tedbirin en üstün bir amaç olmadığı, ancak devletin veya sitenin korunması için bir araç olması gerektiğidir. Aristoteles böylece açıkça devletler arası ilişkilerin ilkesi olarak güç uğruna savaşı, saldırı savaşını mahkum eder.</p>

  <p class="p0">&nbsp;</p>

  <p class="p0"><span class="t10">İdeal Devletin Koşulları</span></p>

  <p class="p0">Bu ilk düşüncelerden sonra asıl konumuza, ideal bir devletin tasvirine geçelim. Bununla ilgili olarak ele alınması gereken ilk sorun, ideal veya mükemmel devletin şartları, yani kendileri olmaksızın devletin en iyi devlet olamayacağı maddi, fiziksel şartların, devletin malzemesi veya maddesi diyebileceğimiz unsurların neler olduklarıdır. Daha somut olarak bunlar bir devleti meydana getiren insanların sayısı (nüfus) ve özelliği, bu devletin üzerinde var olacağı toprağın (ülke) büyüklüğü ve niteliği, söz konusu nüfusun hangi sınıflardan meydana geleceği, toprağın kimler arasında ve nasıl paylaşılacağı, şehrin yerleşme düzeni, tapınaklar, mahkemeler, pazar yerleri vb.nin yerleşme düzeni içindeki yerleri gibi daha ziyade yukarda dışsal iyiler olarak tanımlananlar grubuna giren şeylerdir.</p>

  <p class="p0">Aristoteles&rsquo;in bir devleti meydana getirecek insanların sayısı ile ilgili düşüncesi Platon&rsquo;unkine benzer. Çoğu insan bir sitenin mutlu olması için büyük olması gerektiğini düşünür. Ama büyüklükten kastedilen şey onun içine aldığı insanların sayısı ise bu görüş yanlıştır. İdeal bir devletin nüfusu, yerine getireceği işle orantılı olmalıdır. Site bir kalabalık değildir, farklı işleri yapan gruplardan meydana gelen bir topluluktur. Dolayısıyla bu farklı işleri yapacak sınıfların uygun oranından meydana gelen bir site doğru sitedir. Gereğinden fazla bir nüfus, siteyi idare edilemez bir duruma sokar. Gereğinden az bir nüfus ise onun varlığı ve mutluluğu için gerekli olan işleri yerine getirmesine engel olur. Aristoteles, bu ölçülere uyan ideal bir nüfusun ne olduğu konusunda somut bir görüş belirtmez. Ama adalet sorunlarında doğru karar verebilmek ve devlet görevlerine seçilecek insanları doğru seçebilmek için yurttaşların birbirlerini tanımaları ve ne tür insanlar olduklarını bilmelerinin gerekli olduğunu söyler. Bu ölçüleri göz önüne aldığımızda yurttaşların birbirlerini şahsen tanımaları gereken bu sitenin nüfusunun, yurttaş olmayanları (kadınlar, çocuklar, yabancılar vb) da göz önüne alırsak en fazla yüz, yüz elli bin kişiden meydana geleceği yönünde bir tahminde bulunabiliriz Aristoteles&rsquo;in hu konudaki kendi sözü bir şehrin nüfusunun ideal sınırının &ldquo;iyi bir hayatın gereklerini yerine getirebilecek ve tek bir bakışta görülebilecek kadar büyük&rdquo; olması gerektiği şeklindedir.</p>

  <p class="p0">Aristoteles ideal bir sitenin topraklarının büyüklüğü, konumu, havası, iklimi, kısaca coğrafi özellikleri ile ilgili olarak da bazı belirlemeler ve sınırlamalar getirir. Temel koşul, toprakların söz konusu nüfusu besleyebilecek ve gerekli olan her türlü ürünü yeterli miktarda üretebilecek bir büyüklükte ve özellikte olmasıdır. Bunun yanında hem deniz hem kara ulaşımı bakımından elverişli, dış saldırılara karşı savunulabilir olması, kurulacağı yerin mümkünse bir yamaç olması, uygun rüzgârlara, sağlıklı su kaynaklarına vb. sahip olması gibi şeyler de şehir için önemlidir.</p>

  <p class="p0">Acaba insanların sayısı gibi onların sahip olmaları gereken nitelikleri, karakter özelliklerini de göz önüne almalı mıyız? İdeal bir devletten veya siteden söz ettiğimize göre bu konuyu da ele almamamız için hiçbir neden yoktur. Aristoteles tanıdığı dünyada ideal bir devlet kurmak için gerekli olan karakter özelliklerine en yüksek ölçüde sahip bir ulus olarak Yunanları görmektedir. Ona göre soğuk iklimde, yani Avrupa&rsquo;da yaşayan uluslar veya halklar enerjik, ama zekâ ve beceri bakımından yetersiz insanlardan meydana gelmektedir. Bundan dolayı, onların göreli özgürlükleri vardır, ama siyasal organizasyonları yoktur ve başkalarını yönetme yeteneğinden yoksundurlar. Asya halklarına, Perslere gelince, onlar zeki ve beceriklidirler, ama onların da cesaret ve iradeleri yoktur. Bundan dolayı sürekli olarak uyrukluk ve kölelik konumunda yaşamaktadırlar. İkisi arasında bulunan Yunan ulusu ise hem zeki ve becerikli, hem de cesaret ve irade sahibidir. Bundan dolayı da özgürdür ve uluslar arasında en iyi yönetilendir. Yunanlar tek bir devlet olsalar bütün dünyayı yönetebilecek yetenektedirler (Ancak Aristoteles ideal bir devlet olarak siteden başka bir formu kabul etmediği için bu son fikri geliştirmez). Sonuç olarak ideal bir devletin yurttaşları işte bu tür insanlardan meydana gelmelidir.</p>

  <p class="p0">&nbsp;</p>

  <p class="p0"><span class="t10">İdeal Devletin Yurttaşları</span></p>

  <p class="p0">Peki bu devlet, daha doğrusu onun nüfusu hangi gruplardan, sınıflardan oluşacaktır ve bunların hangilerine yönetimden pay verilecektir? Bu devlette kimler yurttaş olarak kabul edilecektir? Aristoteles bunun için önce kendileri olmadan sitenin olamayacağı şeyler ve faaliyetlerin, işlerin bir listesini yapar. Bunlar; I) Yiyecekler, 11) Zanaatlar (çünkü hayat, araç gereç gerektirir), III) Silahlar (çünkü gerek dış saldırganlara, gerekse içerde yasayı ihlâl edenlere karşı otoriteyi korumak için onlara ihtiyaç vardır; IV) servet (çünkü gerek iç ihtiyaçlar, gerekse dış, savaş ihtiyaçları için belli bir gelir gereklidir); V) dinsel ihtiyaçlar; VI) bütün bunlardan daha önemli olmak üzere kamu yararının ne olduğu ve insanlar arasındaki ilişkilerde haklı olan şeyin ne olduğu üzerinde karar verme ihtiyacıdır. Daha sonra bu şeyler veya işlere karşılık olacak, onları yerine getirecek insan gruplarını sayar: Çiftçiler, zanaatkârlar, askerler, zenginler, rahipler veya din adamları, yargıçlar.</p>

  <p class="p0">Şimdi bu işlerin hepsi herkes tarafından mı, yoksa her biri başka bir grup insan tarafından mı, nihayet üçüncü bir şık olarak bazıları belli gruplar tarafından, bazıları ise herkes tarafından mı yapılacaktır? Aristoteles bu soruya cevap vermek için önce bu işlerin hangilerinin yurttaşlık işleri olduğu veya hangi işleri yapanların yurttaş sayılıp diğerlerinin yurttaş sayılmayacağını araştırır. Ona göre ne el sanatları ile uğraşan zanaatkârlar ne de tüccarlar yurttaş sayılmayacaklardır, çünkü onların uğraşları soylu uğraşlar değildir ve onların hayatı erdemli olmaya uygun değildir. Aynı şekilde çiftçiler veya tarımla uğraşanlar da sitenin bir parçası olmamalıdır, çünkü erdemin geliştirilmesi ve siyasal görevlerin yerine getirilmesi için boş zamana (leisure) ihtiyaç vardır ve bu tür insanların bunlar için gerekli boş zamanları yoktur. O halde yurttaş olarak geriye savaşçılar, rahipler ve kamu işleri üzerinde karar vericiler kalmaktadır. Daha genel olarak bakarsak bu sonuncuları, Platon&rsquo;un yaptığı gibi yöneticiler genel başlığı altında da toplayabiliriz. Çiftçiler, tüccarlar, zanaatkârlar ve tüccarlar, sitenin var olması için gereken gruplardırlar, ama onlar sitenin parçaları değildirler. Buna karşılık diğerleri hem sitenin kendileri olmaksızın olamayacağı gruplardır, hem de sitenin gerçek anlamda parçalandır.</p>

  <p class="p0">Daha önce de gördüğümüz gibi Aristoteles, toprağın ortak mülkiyet altında bulunmasından hoşlanmaz. Ancak ürünlerin paylaşılması için ortaklaşa bir sisteme karşı değildir. O halde toprağın mülkiyeti askeri ve sivil yöneticiler grubuna ait olacak, ancak onların işletilmesinde köleler, işçiler vb. kullanılacaktır. Yöneticiler grubunun savaş, din ve sivil yönetim, yargı işlerini nasıl yerine getireceklerine gelince, Aristoteles&rsquo;in bu konudaki önerisi açık ve basittir: Gençlerin gücü, yaşlıların bilgeliği vardır. Savaşmak güç, yönetmek ise bilgelik gerektirir. O halde aynı insanlar, yurttaşlar gençken savaşçı, yaşlandıklarında yönetici olacaklar, daha yaşlandıklarında veya emekliliklerinde ise din işlerini yürüteceklerdir.</p>

  <p class="p0">&nbsp;</p>

  <p class="p0"><span class="t10">İdeal Devlette Yurttaşların Eğitimi</span></p>

  <p class="p0">Aristoteles, bu noktadan <span class="t12">Politika</span>&rsquo;nın sonuna kadar özel olarak eğitim konusuyla ilgilenir. Bir şehrin iyi ve erdemli olması, o anayasayı paylaşan insanların iyi ve erdemli olmasına bağlıdır. O zaman sorun insanların nasıl iyi ve erdemli olacağıdır. İnsanları iyi ve erdemli kılan üç şey vardır: Doğa, alışkanlık ve akıl. Önce herkesin bir hayvan olarak değil de insan olarak doğması gerekir. İkinci olarak gerek bedensel, gerek ruhsal belli bir karaktere sahip olması gerekir. Bazı niteliklere doğuştan sahip olmanın bir yararı yoktur, çünkü onlar alışkanlık sonucu değişirler ve onları iyi veya kötü yapan şey alışkanlıktır. Üçüncü olarak insan akla sahiptir. Bundan dolayı insanda doğa, alışkanlık ve aklın birbirleriyle uyum içinde olması gerekir. Ama onlar her zaman birbirleriyle uyuşmazlar. Akıl doğru olduğunu söylediğinde insanlar doğa ve alışkanlıklarına aykırı şeyler yapabilirler. İşte eğitimin rolü burada ortaya çıkar.</p>

  <p class="p0">Aristoteles&rsquo;in eğitim felsefesinin ayrıntılarına girmeden bazı önemli noktalarına işaret edelim: Aristoteles&rsquo;in eğitimden anladığı şey, esas olarak yurttaşın yurttaş olarak eğitimidir. Yurttaş sırayla ve zamanla hem yönetilen, hem de yöneten olacağına göre onda hem yönetilme, hem de yönetme ile ilgili huyların yaratılması, erdemlerin geliştirilmesi gereklidir. Yurttaş hem yasalara uymaya itaatli, hem de yasalar yapma ve yürütmeye yetenekli olarak yetiştirilmelidir.</p>

  <p class="p0">Ayrıca ruhun iki kısma, akıllı kısımla, akıllı olmamakla birlikte aklın buyruğunu dinlemeye hazır kısma bölündüğünü biliyoruz. Ruhun bu bölümlenmesine karşılık olan teorik erdemlerle ahlâksal veya karakter erdemlerinin varlığını da biliyoruz. Ruhun akıllı bölümü, akıllı olmayan bölümünden, akıllı bölümüne ilişkin erdemler diğer bölümüne ilişkin erdemlerden daha üstün olduğuna göre, eğitimde en önem verilmesi gereken şeyin teorik erdemleri geliştirmek olacağı, ondan sonra sırasıyla karakter erdemlerini ve bedensel iyileri göz önüne almak gerekeceği açıktır. Ancak bu öncelik, zamansal öncelik değildir, değer önceliğidir. Zamansal bakımdan ise beden ruhtan önce varolduğu gibi insanda akıl yürütmeyen kısım, akıl yürüten kısımdan önce gelir. Bunun bir kanıtı öfke, istek ve arzunun çocuklarda ta doğuştan itibaren var olmasına karşılık akıl ve kavrayışın daha sonra ortaya çıkmasıdır. Bundan dolayı Aristoteles zaman bakımından bedenin eğitiminin, ruhun eğitiminden önce gelmesi, ruhun iştah veya arzu ile ilgili eğitiminin, yani ahlâkî eğitimin bunları takip etmesi, aklın eğitiminin, teorik eğitimin ise en sonunda verilmesi gerektiğini düşünür.</p>

  <p class="p0">Aristoteles, eğitimin başlangıç tarihini ta bebekliğe kadar götürür ve daha sonraki eğitimi de belli yaşlara göre değişen dönemlere ayırır. Birinci dönem bebeklikten beş yaşına kadarki süreyi içine alır ve esas olarak çocuğun sağlıklı, dayanıklı bedene sahip olmasını hedefler.</p>

  <p class="p0">Bundan sonraki eğitimi iki aşamaya böler: Yedinci yaştan ergenliğe ve ergenlikten yirmi bir yaşına kadarki dönem.</p>

  <p class="p0">Eğitimin, özel ellerde ve özel bir iş olarak mı yapılması, yoksa devlet tarafından bir kamu görevi olarak mı yürütülmesi konusunda Aristoteles, açıkça ikinci görüşü savunur. Eğitim ailelere bırakılamayacak kadar önemli ve ciddi bir iştir. Bundan dolayı kamuya bırakılmalı ve herkes için aynı olmalıdır.</p>

  <p class="p0">Genel olarak değerlendirirsek, Aristotelesçi eğitim anlayışının temelinde yararcıdan çok ahlâkçı, çoğulcu olmaktan çok tek biçimci, bireyci olmaktan çok devletçi veya kamucu bir bakış açısının yattığını söyleyebiliriz. Aristoteles&rsquo;in çocukların eğitiminde en önemli bir yer tutan oyunlar hakkında bu ahlâkçı anlayışının etkisini gördüğümüz gibi, onlara hangi hikâye ve masalların anlatılacağı, hangi resimlere bakıp hangi kitapları karıştıracakları, hangi temsilleri seyredip hangi müzikleri dinleyecekleri konusunda da hocası Platon&rsquo;dan miras aldığı bu ahlâkçı, tekbiçimçi ve kamucu tutumunun izlerine rastlamaktayız. Aristoteles bu anlayışını yine hocası Platon gibi sitede ne çeşit insanların ne zaman birbirleriyle evlenecekleri, ne zaman ve hangi aralıklarla çocuk yapacakları, çiftlerin hangi mevsimde cinsel ilişkide bulunacakları ve doğacak çocukların hangilerinin ölüme terk edilip, hangilerinin yetiştirileceği vb. konularını belirlemeye kadar götürmektedir.</p>

  <p class="p0"><span class="t13">&nbsp;</span></p>
</body>
</html>
