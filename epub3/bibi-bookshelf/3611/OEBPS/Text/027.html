<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Aristoteles&rsquo;in sanat felsefesini, bu konuya özel olarak ayırdığı ve elimizde bulunan şekliyle eksik olduğu anlaşılmakla, hatta bazı kısımları ancak fragmentler halinde zamanımıza ulaşmış olmakla birlikte sanat felsefesi tarihinde, özellikle de edebi eleştiri kuramı ve uygulamaları üzerinde çok büyük bir etkide bulunmuş ve son derece büyük tartışma ve yorumlara yol açmış olan <span class="t12">Poetik</span> veya <span class="t12">Poetika</span> adlı küçük hacimli kitabında bulmaktayız. Aristoteles sisteminin diğer kısımlarında olduğu gibi sanat felsefesinde de büyük ölçüde Platon&rsquo;un açtığı yolda ilerler ve ele aldığı konuları yine başta taklit (mimesis) kavramı olmak üzere ilk defa Platon tarafından ortaya atılmış olan kavramlar çerçevesinde ele alır. Bununla birlikte, felsefesinin geri kalan kısımlarında, örneğin varlık ve bilgi felsefesinde, ruh öğretisi ve siyaset felsefesinde olduğu gibi sanat felsefesinde de Aristoteles bazı noktalarda hocasından önemli ölçüde ayrılmakta ve kendi dehasını oluşturan özel ve kalıcı değeri olan bazı görüşlere sahip bulunmaktadır.</p>

  <h3 class="h30"><a id="ncx1284"></a><a id="a64"></a>Platoncu Hareket Noktası</h3>

  <p class="p0">Önce felsefesini sergilemeye ayırdığımız kısımda kendilerine özel bir bölüm ayırmadığımız Platon&rsquo;un sanata ilişkin görüşleri hakkında bazı açıklamalarda bulunalım. Platon&rsquo;un sanat felsefesine veya estetiğe ilişkin görüşlerini başlıca üç önemli başlık altında toplayabiliriz: I) Sanat ve taklit; II) Sanat ve bilgi; III) Sanat ve ahlâk veya eğitim arasındaki ilişkiler.</p>

  <p class="p0">&nbsp;</p>

  <p class="p0"><span class="t10">Genel Olarak Sanat ve Güzel Sanatlar</span></p>

  <p class="p0">Platon sanattan marangozluktan şiire, şiirden yasa koyuculuğa kadar her türlü yapma (making) veya meydana getirmeyi (production) içine alan genel bir faaliyeti anlar. Bu çerçevede Platon geniş anlamda &ldquo;sanat&rdquo;la &ldquo;güzel sanat&rdquo; arasında herhangi bir ayrım yapmaz. Bununla birlikte bir masanın yapımı demek olan marangozlukla, masanın resmini yapmak demek olan ressamlık arasında belli bir farkın olduğu açıktır. Bu anlamda, yani gerçek veya aktüel bir nesneyi meydana getirmekle, onun taklidini veya benzerini yapma, görüntüsünü veya hayalini meydana getirme arasında bir ayrım yaptığımızda, bu ikinciye karşılık olan şeyin Platon tarafından dar veya günümüzdeki anlamında <span class="t12">güzel sanat</span> olarak nitelendirildiğini görürüz.</p>

  <p class="p0">Bununla birlikte bu ayrımın her zaman işe yaramadığını veya değişik sanatlarla ilgili olarak tam olarak geçerli olmadığını kabul etmemiz gerekir. Bir defa gerçek veya aktüel bir masanın kendisi genel olarak sanatın ürünü olarak kabul edilebileceği gibi bu masanın bir özelliği, üslubu olması ve dar anlamda bir sanatçının, örneğin Picasso&rsquo;nun elinden çıkması durumunda bir güzel sanat eseri olarak değerlendirilebileceği açıktır. Öte yandan bir marangozun yaptığı aktüel bir masayla bu masanın tasvirini gerçekleştiren ressamın yaptığı resim veya bir mimarın yaptığı evle bir tuval üzerine bu evin imgesini geçiren ressamın resmi arasında bir ayrım yapmak mümkündür, ama gerek heykeltıraşlık gibi görsel, gerek şiir veya tragedya gibi edebi, gerekse dans ve müzik gibi karma sanatlarda gerçek, aktüel bir nesnenin yapılması veya meydana getirilmesi ile onun imgesi, taklidi veya temsili olarak güzel bir ürünün meydana getirilmesi arasında bu türden bir ilişkiden söz edilemeyeceği açıktır.</p>

  <p class="p0">&nbsp;</p>

  <p class="p0"><span class="t10">Sanatın Özü Olarak Taklit</span></p>

  <p class="p0">Platon <span class="t12">Devletin</span> özel olarak bu konuya tahsis ettiği X. ve sonuncu kitabında sanatı genel olarak bir <span class="t12">taklit</span> veya <span class="t12">temsil</span> olarak görür: Nasıl ki duyusal dünyada bulunan nesneler, yani ister insan, ağaç veya balık gibi doğal, ister masa, sedir gibi insan elinden çıkmış yapma nesneler (artefacta), ideal örneklerinin veya İdeaların bir taklidi, onlardan pay alan veya onları temsil eden şeylerse, güzel sanatın veya sanatların eserleri de bu ikincilerin bir taklidi, temsili veya &ldquo;kopyaları&rdquo;dırlar.</p>

  <p class="p0">Platon bu anlamda taklitçi olan sanatçının modelini taklidinin de iki farklı çeşidinden söz etmenin mümkün olduğunu düşünür: Sanatçı taklit etmeye çalıştığı modelinin <span class="t12">gerçek</span> bir benzerini, kopyasını yapmaya çalışacağı gibi bu modelin <span class="t12">sahte</span> bir benzerini, kopyasını yapmayı da isteyebilir. Birincide, Platon&rsquo;a göre, modelde bulunan özelliklerin aynının taklit edilmeye çalışılmasına karşılık, ikincide aldatıcı benzerlikler meydana getirmeye yönelik sahte bir taklit söz konusu olacaktır. Bir mimarın yaptığı bir binaya dikkatle bakan kişide sütunların yukarıya doğru gitgide inceldiği izlenimini ortadan kaldırmak için onları dış bükey yapması (entasis) bu ikincinin bir örneğidir. Ama genel olarak bu model-taklit, model-temsil veya model-kopya ilişkisi sanatın ürünü olan nesnelerin varlık ve değerlerini belirler. Nasıl ki doğal dünyadaki doğal bir nesne, örneğin bir ağaç veya insan, İdealar dünyasında kendinde Ağaç&rsquo;a veya kendinde İnsan&rsquo;a ne kadar benziyorsa, ona ne kadar katılıyorsa veya ondan ne kadar pay alıyorsa o ölçüde var ve değerliyse, bir insanın veya ağacın resmi de duyusal dünyadaki insana veya ağaca ne kadar benziyorsa, onu ne kadar temsil ediyorsa o ölçüde gerçek ve değerli olacaktır.</p>

  <p class="p0">Sonuç olarak bu bakış tarzı Platon&rsquo;u zorunlu bir biçimde sanatın ürünü olan şeylerin varlık ve değer bakımından, modellerini oluşturan şeylerden daha az var ve daha az değerli olmaları gerektiği sonucuna götürür. Aslında sanatın ürünlerinde Platon&rsquo;un kendi ifadesiyle bir &ldquo;taklidin taklidi&rdquo;nden veya &ldquo;gölgenin gölgesi&rdquo;nden başka bir şeyle karşı karşıya değilizdir. Hele bir de sanatçının yukarda işaret ettiğimiz gibi orijinal modeldeki özellikleri gerçek bir şekilde taklit etmeyip, görünüşte bir benzerlik yaratmaya çalışmasını veya onu olduğu gibi değil de göründüğü gibi resmetmeye, görünene benzetmeye çalışmasını göz önüne alırsak sanatın taklidinin orijinalinden üçüncü veya dördüncü derece uzağında olan bir taklit veya benzetme olmak zorunda olduğunu anlarız.</p>

  <p class="p0">Platon&rsquo;un bundan sanat adına çıkaracağı ve açık olarak ifade edeceği olumsuz sonuç, sanatın <span class="t12">Gorgias</span>&rsquo;ta hitabetle ilgili olarak verdiği yargıya benzer bir şekilde bir tür göz boyayıcılık, hokkabazlığa benzer bir şey olması gerektiği sonucu olacaktır. Nasıl ki tıbbın insan bedeni ve sağlığı hakkında gerçek bir bilgiye sahip olan ve bu bilgiye uygun olarak insanı sağlıklı kılma gücüne sahip bulunan gerçek bir sanat olmasına karşılık aşçılık sahte bir sanat, hekimlik sanatının bir taklidi, kötü bir taklidi ise ressam da bir masa veya sediri gerçekte olduğu veya olması gerektiği gibi değil de göründüğü gibi taklit eden bir tür hokkabaz, bir göz boyayıcı, bir kandırıcıdır.</p>

  <p class="p0">&nbsp;</p>

  <p class="p0"><span class="t10">Sanat ve Bilgi</span></p>

  <p class="p0">Platon sanat ve sanatçı hakkındaki bu son derece ağır eleştirisini Homeros&rsquo;a kadar uzatmaktan da çekinmez. Devlet&rsquo;in sözünü ettiğimiz sonuncu kitabında, Homeros da dahil olmak üzere bütün şairler, tragedya yazarlarının, anlattıkları şeyler hakkında gerçek bir bilgiye sahip olmayan taklitçilerden, uyduruculardan, kandırıcılardan ibaret olduklarını söyler. Buna göre nasıl ki örneğin bir ayakkabının resmini yapan bir ressam aslında ayakkabının ne olduğunu bilmeden onun resmini yapan biriyse şairler de kelimeler ve cümlelerle aslını bilmedikleri şeyleri, örneğin bir savaşı tasvir eden benzetmecilerdir. Bundan dolayı onların yaptığı iş ciddi insanlara yakışmayan bir oyundur. Kısaca Platon&rsquo;a göre <span class="t12">sanat hiçbir ciddi bilgi değerine sahip değildir.</span> Bize dünya, gerçek, varlık hakkında hiçbir işe yarar bilgi vermez. Tersine bazı örneklerinde özellikle gerçekten uzaklaştırıcı, doğrudan saptırıcı bir özelliğe sahiptir.</p>

  <p class="p0">Gerçi Platon&rsquo;un <span class="t12">Şölen</span> diyalogunda güzel ve güzele karşı duyulan sevgi, aşk aracılığıyla İdealar dünyasıyla doğrudan temasa geçilebileceği ve bu sayede eşyanın derin bilgisine erişilebileceği yönünde çok önemli bir düşünce vardır. Buna dayanarak ve sanatın konusunun güzel olan olduğunu, sanatçının işlevinin ise nesnelerde güzeli görme, ortaya koyma veya yaratma olduğunu göz önüne alırsak, Platon&rsquo;un sanata sahip olabileceği bilgi değeri bakımından daha olumlu bir gözle bakması gerektiğini düşünebiliriz. Ancak Platon&rsquo;un bu görüşünü dile getirdiği bölümde söz konusu güzel aracılığıyla mistik bilgiye erişme sürecinde <span class="t12">sanata herhangi bir özel yer vermediğini</span> görmekteyiz.</p>

  <p class="p0">Çünkü Platon&rsquo;un bu pasajdaki ana kavramı, daha önce bu konuya ayırdığımız bölümde geniş olarak üzerinde durduğumuz gibi, sevgi veya aşktır ve ona göre bunların da temelinde ölümsüzlük arzusu vardır. Sadece insan değil bütün canlılar bilinçsiz olarak ölümsüzlük peşindedirler. Ölümsüzlük arzusu bütün varlıkları yaratmaya zorlamaktadır. Fiziksel aşk aracılığıyla üremek bu ölümsüzlük arzusunun bir türü; ruhsal, manevi eylemler veya eserlerin yaratımı ise onun bir başka türüdür. Bu bağlamda Homeros ve Hesiodos&rsquo;un yarattıkları şiirlerle, Solon&rsquo;un yasaları arasında herhangi bir fark yoktur. Bilim yapmanın kendisi ise böyle bir aşkın ve yaratım arzusunun daha üstün bir türüdür. Sonuç olarak Platon güzel aracılığıyla yaratma sürecinde sanata herhangi bir özel yer vermediği gibi sanatın güzel aracılığıyla gerçeğin bilgisine erişme işlevine de herhangi bir değer yüklememektedir.</p>

  <p class="p0">&nbsp;</p>

  <p class="p0"><span class="t10">Sanat, Ahlâk ve Eğitim</span></p>

  <p class="p0">Peki o halde insanlar sanatı neden dolayı çekici bulmaktadırlar, neden ötürü sanat eserlerini dinlemek veya seyretmekten hoşlanmaktadırlar? Sanatın bir bilgi değeri yoksa ne tür bir değeri vardır? <span class="t12">Devlet&rsquo;ın</span> bu soruya cevabı da en az sanatın kendisi hakkındaki yargısı kadar sert veya olumsuz bir cevaptır: Sanat bizim aklımıza değil duygularımıza, mantığımıza değil psikolojimize seslenir. Bu, Platon&rsquo;un sözleriyle, bizim &ldquo;akılsız, korkak, gevşek, zayıf&rdquo; yanımıza; sakin, ölçülü, sağduyulu yanımıza değil, &ldquo;coşkun, taşkın, değişken&rdquo; yanımıza hitap ettiği anlamına gelmektedir.</p>

  <p class="p0">Örnek olarak tragedya ve komedyayı alalım: Platon&rsquo;a göre normal hayatta aklı başında bir insan bir insan başına bir felaket geldiğinde ağır başlılığını korur, bağrına taş basar, susar, ağlayıp sızlanmaz. İçinde gözyaşı dökmek, dilediği gibi inlemek, acıdan bağırmak isteyen yanını bastırır. Oysa tragedya yaradılışımız itibariyle sahip olduğumuz bu yanımıza, yani zayıf, korkak, duygusal yanımıza seslenir. Sahnede seyrettiğimiz veya okuduğumuz bir eserin kahramanının başına gelen acıklı olaylar bu ikinci yanımıza ilişkin duygularımızı coşturur, dizginlediğimiz duygularımızın kendilerini alabildiğince ortaya koymalarına imkân verir.</p>

  <p class="p0">Aynı şey komedya için de söz konusudur. Kendimiz yapmaktan utandığımız, hatta tiksindiğimiz şeylerin; zayıf, gülünç yanlarımızın komedyada ortaya konduğunu gördüğümüzde utancımızı, tiksinmemizi bir tarafa bırakır, onları seyretmekten büyük bir zevk alırız. Kısaca komedya da bu zayıf, çirkin veya gülünç yanlarımızı dizginlemek yerine onların taşkın bir şekilde kendilerini ortaya koymalarına imkân tanır.</p>

  <p class="p0">Platon bununla da kalmaz, şairlerin eserlerinde kötü ve ahlâksız insanların kötü ve ahlâksız davranışlarını temsil etmelerinin insanları bu davranışları taklit etmeye götürme gibi zararlı bir başka sonucunun da olabileceğini düşünür. Nihayet şairler tarafından tanrılar ve kahramanlara yakıştırılan kötü ve ahlâk dışı davranışların tasviri, site mensuplarını dine ve geleneklere karşı saygısız tutumlara tahrik ve teşvik etme tehlikesini içinde taşır. Bütün bu olumsuz ve tehlikeli etkileri göz önüne alan Platon yurttaşların ruh sağlığını ve ahlâkını korumak için ya bu tür yazarları (Homeros da dahil) sitesinin dışında tutmayı veya onlara sıkı bir denetim uygulamayı gerekli görür. Tek cümle ile sanatla ahlâk arasındaki ilişkiler konusunda sanatın ahlâka hizmet etmesini ve ona tâbi olmasını şart koşar.</p>

  <h3 class="h30"><a id="ncx1307"></a><a id="a65"></a>Sanat ve Doğruluk</h3>

  <p class="p0">Aristoteles esas olarak üç konuda Platon&rsquo;un görüşlerini paylaşır. Bunlar sanatın özü itibariyle hakikate, doğruya ilişkin <span class="t12">bir tür bilgi</span> olduğu, <span class="t12">ahlâkî</span> ve <span class="t12">eğitimsel bir değere sahip olduğu</span> ve nihayet <span class="t12">özü itibariyle bir taklit olduğu</span> görüşleridir. Ancak o genel olarak Platon&rsquo;un sanata karşı küçümseyici tutumuna katılmadığı gibi özel olarak bu üç konuda da onun görüşlerini düzeltme, geliştirme ve zenginleştirme gereğini duyar.</p>

  <p class="p0">&nbsp;</p>

  <p class="p0"><span class="t10">Sanat Bir Tür Bilgidir</span></p>

  <p class="p0">Aristoteles genellikle güzel sanatlar, özel olarak epik şiir, tragedya ve komedyanın incelenmesine ayırdığı <span class="t12">Poetika</span>&rsquo;sında Platon&rsquo;u izleyerek sanatı özü itibariyle bir tür bilgi olarak gördüğü yönünde bazı sözler söyler. Bu görüşü açıkça ifade ettiği yerlerden biri, sanatın özünün taklit olduğuna ilişkin Platoncu öğretisini ortaya koyduğu <span class="t12">Poetika</span>&rsquo;nın <span class="t12">4.</span> Bölümü&rsquo;dür.</p>

  <p class="p0">Aristoteles bu bölümde taklit içtepisinin insanda doğuştan olduğunu, onun insanı diğer daha aşağı dereceden hayvanlardan ayıran bir yeti olduğunu ve insanın ilk bilgilerini onun sayesinde edindiğini belirtir. Bundan başka bütün taklit ürünlerinden hoşlanmasının da yine insana özgü doğal bir şey olduğunu söyler. Ona göre bu hoşlanmanın ana nedeni insanın &ldquo;taklit sayesinde bir bilgi sahibi olmasıdır.&rdquo; Örneğin insan bir resme bakarken bu resmin neyi tasvir ettiğini, onun gerçeklikte varolan şu veya bu kimsenin resmi olduğunu öğrenir. Yine bir örnek vermek gerekirse, insan seyrettiği resimdeki kişinin tanıdığı bir kişi, Sokrates olduğunu anlar ve ve bu tanımadan saf zihinsel bir zevk duyar. Çünkü bir şeyi tanımak veya öğrenmek insana zevk verir.</p>

  <p class="p0">Ancak bu görüşe, gerçek dünyada kendisiyle karşılaşmadığımız, dolayısıyla resminde kendisini tanıyamayacağımız bir kişinin resmini seyretmekten de zevk alabileceğimiz biçiminde bir itiraz yapılabilir. Aristoteles&rsquo;in kendisi de bunun farkındadır ve bu durumda insanın böyle bir resimden duyduğu zevkin, söz konusu kişinin &ldquo;taklit&rdquo;inden kaynaklanmayacağını kabul ederek görüşünü düzeltmek ve zenginleştirmek ihtiyacını duyar. Bu bağlamda olmak üzere söz konusu zevkin kaynağında resmin kendisinin <span class="t12">çizgileri, kullandığı renklerin uyumu</span>nun bulunabileceğini söyler, kısaca bu zevkin onun teknik mükemmelliğinin sonucu olabileceğini de belirtir. Ancak bu Aristoteles&rsquo;i tümüyle taklit kavramından vazgeçmeye götürmediği gibi resmin ve daha genel olarak sanatın sahip olduğunu ileri sürdüğü bilgi değerini tümüyle inkâr etmeye de sürüklemez. Tersine bu olgu, ona sözünü ettiği taklit ve bilgiden ne anladığını daha derin ve kapsamlı bir tarzda ortaya koyma imkânını verir. Bu daha derin ve kapsamlı görüşünün önemli bir boyutunu ise <span class="t12">Poetika&rsquo;</span> nın 9. Bölümü&rsquo;nde şiir ve tarih arasında ilişkileri ele aldığı yerde ortaya koyar.</p>

  <p class="p0">&nbsp;</p>

  <p class="p0"><span class="t10">Ve Bu Çerçevede Şiir Tarihten Daha Fazla Bilimdir</span></p>

  <p class="p0">Aristoteles&rsquo;e göre tarih ve şiiri birbirinden ayıran şey, birinin düz yazıyla, diğerinin ise nazımla yazılmış veya ifade edilmiş olması değildir. Herodot&rsquo;un tarihi, vezinli bir hale getirilmiş, manzum bir şekilde kaleme alınmış olsa bile tarih eseri olmaktan çıkamayacağı gibi bir şiiri şiir yapan da onun ölçülü (vezinli) sözlerle yazılmış olması değildir. Aradaki asıl fark tarihin &ldquo;olan&rdquo;ı tasvir etmesine karşılık şiirin &ldquo;olması mümkün olan&rdquo;ı ifade etmesidir:</p>

  <p class="p6"><span class="t14">&ldquo;Şairin görevi meydana gelen şeyi değil, meydana gelmesi mümkün olan şeyi, yani olası veya zorunlu olmasından ötürü meydana gelmesi mümkün olan şeyi tasvir etmektir&rdquo; (1451 a 35).</span></p>

  <p class="p0">Aristoteles tarih bilimini meydana getiren önermelerden örnek olarak &ldquo;Alkibiades şunu yaptı veya başına şöyle bir şey geldi&rdquo; tarzında tarihsel olaylara ilişkin sözleri anlar. Şiiri meydana getiren önermelerden ise &ldquo;belli özellikteki bir kimsenin olasılık veya zorunluluk yasalarına göre şöyle veya böyle konuşmasını, şöyle veya böyle hareket etmesini&rdquo; kastettiğini belirtir ve bu nedenle şiirin daha <span class="t12">felsefi</span> bir özelliğe sahip olduğunu, dolayısıyla daha büyük bir önem taşıdığını, çünkü tarihin önermelerinin tekil varlıkları ve olayları ele almasına karşılık şiirin önermelerinin daha ziyade <span class="t12">tümellere</span> ilişkin olduğunu ileri sürer.</p>

  <p class="p0">Aristoteles&rsquo;in, tarihin olan veya meydana gelen şeyleri konu aldığı, şiirin ise meydana gelmesi mümkün olan, muhtemel olan şeylerden söz ettiği yönündeki bu görüşü, ilk bakışta bizde olayları, olguları göz önüne almasından dolayı tarihin şiire göre daha fazla bilgi değerine sahip olması ve bilim olması gerektiği düşüncesi uyandırabilir. Ancak Aristoteles&rsquo;te bilimi bilim yapan temel şeyin <span class="t12">tümeli</span> konu olarak alması özelliği olduğunu, tarihin ise tek tek kişileri veya olayları konu almasından dolayı böyle bir özelliğe sahip olmadığını göz önüne alırsak bu düşüncemizi düzeltmemiz gerektiği ortaya çıkar.</p>

  <p class="p0">Aristoteles&rsquo;in bu ünlü görüşünü tarih, bilim, tarihin bir bilim olup olmadığı, tarihi olayların niteliği, tarih biliminin önermelerinin özelliği, tarih bilimin metodolojisi vb. ile ilgili bütün sonuç ve uzantılarında geniş bir biçimde tartışmak niyetinde değiliz. Bizi burada ilgilendiren veya üzerinde durmak istediğimiz şey, Aristoteles&rsquo;in şiiri ve şiirin bir dalını teşkil ettiği edebi sanatları bir bilgi olarak görüp görmediği ve eğer bir tür bilgi olarak görüyorsa, bu bilgiden ne anladığıdır. Bu açıdan yukardaki sözlerini ele aldığımızda onun şiir adı altında ifade etmiş olduğu söze dayanan sanatların, edebi sanatların, daha da genel olarak konusunu söz, melodi, ritim aracılığıyla ortaya koyan müzik, tragedya, komedya, hatta dans gibi sanatların bir tür bilgi olduğunu açık olarak savunduğunu kabul etmek zorundayız.</p>

  <p class="p0">Tarih ile şiir arasındaki ilişkiler ve tarihin neden şiirden daha az bir bilgi ve bilim değerine sahip olduğu konusuna gelince, Aristoteles&rsquo;in bu konuyla ilgili olarak şu türden bir bakış açısına sahip olduğunu söyleyebiliriz: Tarihte yaşamış kişiler ve onların yapmış oldukları şeyler, olaylar &ldquo;gerçekten olup bitmiş&rdquo; şeylerdir, ama bunlar &ldquo;tek bir defaya mahsus olarak&rdquo; ortaya çıkmış şeylerdir. Ancak bireylerin ve bireysel olayların, örneğin Alkibiades&rsquo;in kendisinin ve onun gerçekleştirdiği bireysel, tarihsel şeylerin bilimi mümkün olmadığı gibi onların, bilimlerinin yapılmasını mümkün kılacak şekilde tümelleştirilmesi, tipleştirilmesi de doğru olamaz. Çünkü öyle anlaşılmaktadır ki Aristoteles&rsquo;e göre bunu yaptığımız takdirde tarih, tarih olmaktan çıkar. Ancak, Aristoteles bu yolda düşünmeye devam etmektedir, bu tümelleştirme, tipleştirme için elimizde bir başka yol ve araç vardır: Sanatta veya sanat aracılığıyla bunu yapabiliriz. Örneğin Alkibiades&rsquo;in kendisini bir müzikli dramanın, tragedyanın baş kahramanı, karakteri yapabiliriz. Bu durumda tarihsel bir kişi olarak ondan ve onun gerçekten yapmış olduğu şeylerden değil de bir tip, bir karakter olarak ondan ve yine bir tip, bir karakter olarak onun duygularından, tutkularından, zaaflarından; bu duygu, tutku ve zaaflara sahip bir karakter olarak yapması mümkün olan, muhtemel olan, hatta bazı durumlarda zorunlu olan eylemlerinden söz edebiliriz.</p>

  <p class="p0">Şimdi söz konusu tragedyanın kahramanı olan Alkibiades bu şekliyle tarihsel olarak gerçek olmamakla birlikte onun sayesinde bu tür bir insan, bu tür bir karakter hakkında gerçek, doğru ve tümel bir şeyler söylenebileceği, bilgiler verilebileceği açıktır. Bu bilgi hiç şüphesiz doğada bulunan <span class="t12">gerçek tipler, türler,</span> onların özleri ve özelliklerine ilişkin gerçek tümellerle aynı değerde veya düzeyde bir bilgi olmayacaktır. Ama üzerinde konuştuğumuz şeyin gerçek tümelleri ele alan gerçek bilim değil, onları ve onlar arasındaki tümel ilişkileri imkân, olasılık ve belki zorunluluk bağlamında taklit, temsil ve tasvir eden tragedya veya sanat olduğunu unutmamamız gerekir. Başka deyişle; Aristoteles&rsquo;e göre &ldquo;sanatta tümelin bilgisi felsefe veya bilimdeki tümelin bilgisinden hiç şüphesiz daha aşağı seviyede bir bilgi&rdquo; olacaktır.</p>

  <p class="p0">Aristoteles ünlü tragedyalarda tarihte gerçekten yaşamış olan kişilerin kahraman olarak kullanılmasını da bu &ldquo;gerçeklik duygusu&rdquo; ile açıklar. Bizim bu tür karakterlerden ve onların başlarına gelen şeylerden etkilenmemiz bu tür bir &ldquo;sahicilik&rdquo; duygumuzdan veya ihtiyacımızdan kaynaklandığı gibi şairlerin tragedyalarda Yunan dünyasında gerçekten yaşamış oldukları kabul edilen kişilere ve olaylara yer vermelerinin nedeni de insanların &ldquo;gerçekten varolan bir şeye inanmalarının daha kolay olması&rdquo;dır: Çünkü imkânsız olan gerçek olamaz; ama varolan, mümkün olduğu içindir ki gerçekleşmiştir.</p>

  <p class="p0">Ancak bu öte yandan Aristoteles&rsquo;in tragedyanın ancak gerçekten varolan kişileri ve onların eylemlerini ele almasının zorunlu olduğunu düşündüğü anlamına gelmemektedir. Nasıl ki, bir resmin hoşumuza gitmesi için onun mutlaka fiilen varolan bir kişiyi veya nesneyi konu olarak alması gerekmiyorsa, Aristoteles bazı tragedyalarda hiçbir tanınmış isme rastlanmadığını ve rastlanmasının da zorunlu olmadığını açıkça ifade etmektedir. Bu anlamda Aristoteles&rsquo;in hayali bir yaratık olan Hamlet&rsquo;in veya Othello&rsquo;nun en az bir Agamemnon kadar gerçek bir tragedya kahramanı olabileceğini ve onun bizde uyandıracağı gerçeklik duygusunun ve hoşlanmanın bir Agamemnon veya Odysseus&lsquo;un uyandıracağı gerçeklik duygusu ve hoşlanma kadar büyük olabileceğini de kabul edeceğini rahatlıkla söyleyebiliriz.</p>

  <p class="p0">Aristoteles bir sanat dalı olarak tragedyanın veya dramanın, konusunu ve karakterlerini tarihi olaylar ve kişilerden almasının doğal olduğu, bununla birlikte onun tarihi kişiliklerin ve olayların tarihsel gerçekliklerine sadık kalmak zorunda olmadığı görüşündedir. Bu günümüzde de tarihi romanlar veya piyeslerle ilgili olarak yapılan yanlış bir itiraz cevap vermemizi sağlayabilir. Bu, bu tür bir eseri kaleme alan sanatçının tarihi kişileri ve olayları &lsquo;tahrif etmesi&rsquo;ne yöneltilen itirazdır. Aristoteles&rsquo;in böyle bir itirazı büyük ölçüde yersiz olarak niteleyeceğini söyleyebiliriz; çünkü ona göre sanatçı, tarihçi değildir:</p>

  <p class="p6"><span class="t14">&ldquo;Şair ele aldığı hikâye veya olay örgülerinden çok onları ölçülü (vezinli) mısralar halinde dile getirdiğinden ötürü şairdir. Çünkü şairi şair yapan eserindeki taklit unsurudur... Şair, konusunu herhangi bir gerçek tarihi olaydan almasıyla şair olmaktan çıkmaz. Çünkü tarihi olaylar arasında bazıları aynı zamanda mümkün veya muhtemel oldukları için gerçekleşmişlerdir ve şair bu özelliklerinden dolayı onları ele alan kişidir&rdquo; (9. Bölüm).</span></p>

  <p class="p0">Başka deyişle Aristoteles&rsquo;e göre şairin veya tragedya yazarının veya genel olarak sanatçının tarihi kişilikler veya olaylarla ilişkisi tamamen <span class="t12">ilineksel</span> bir ilişkidir. Tarihi bir kişiye veya olaya sadakat, o halde, söz konusu sanatçı için olsa olsa ancak ikinci veya üçüncü dereceden bir öneme sahip olabilir. Dolayısıyla bu tahrif eleştirisinin onun yaptığı veya yapması gereken işin özüyle hiçbir ilgisi yoktur.</p>

  <p class="p0">Bununla birlikte Aristoteles&rsquo;e ve onun sanatın değerini bir tür bilgiye indirgeyen ve sanatı özü itibariyle bir taklit olarak gören bu öğretisine başka bazı itirazlar yapılabilir. Eğer sanat bir tür bilgiyse, bu bilgi ile bilimin sağladığı bilgi arasında ne fark vardır? Sonra bilimin bize sağladığı entelektüel doyumla sanat eserini seyretmenin veya dinlemenin bizde uyandırdığı entelektüel doyum arasında ne fark veya benzerlik vardır? Başka deyişle bir çınar ağacının bilimsel bilgisiyle bu çınar ağacının bir ressamın tablosundaki resminin bize verdiği bilgi aynı türden midir ve onların ikisinin algılanmasının bizde meydana getirdiği doyum veya hoşlanma da aynı türden midir? Sonra Sokrates&rsquo;in portresi veya heykelinin Sokrates&rsquo;i taklit veya temsil, tasvir etmesinden, Alkibiades ve eylemlerini konu olan bir tragedyanın bir Alkibiades tipinin veya karakterinin taklidi, temsili olmasından söz etmek makul olabilir, ama taklit ettiği herhangi bir modelinin varolduğundan söz edemeyeceğimiz bir müzik parçası, özellikle salt enstrümantal bir müzik parçasında bir taklit olayından söz etmek ne kadar anlamlıdır?</p>

  <p class="p0"><span class="t12">Poetika</span> bu tür sorulara açık ve belli cevapları içermez. Bununla birlikte gerek burada söz konusu olan bilginin, gerekse sanat eserini algılamaktan duyulan <span class="t12">tatmin</span> veya <span class="t12">doyumun,</span> nihayet gerekse bu <span class="t12">taklidin</span> kendisinin Aristoteles tarafından bu itirazları ortadan kaldırabilecek şekilde çok genel ve çok yönlü bir tarzda tasarlanmış olduğunu gösteren bazı ipuçlarını içinde bulundurur.</p>

  <p class="p0">&nbsp;</p>

  <p class="p0"><span class="t10">Ancak Sanat Sadece Bilgi Değildir</span></p>

  <p class="p0">İlk olarak Aristoteles sanatın bir tür bilgi olduğunu, bilgi değerine sahip olduğunu söyler, ama öte yandan onu bilgiye, bilimsel bilgiye özdeş kılmaz. O şiirin tarihten &ldquo;daha felsefi&rdquo; olduğunu söyler, ama onun felsefeyle, yani &ldquo;teorik bilgi&rdquo; ile aynı şey olduğunu söylemez. Aristoteles&rsquo;in sanatın bize evren ve insan hakkında bilgi verdiğini düşündüğü muhakkaktır. Onun bu bilginin felsefi bilgiyle aynı türden bir bilgi olduğunu düşündüğü de hemen hemen kesindir: Bilgi değeri bakımından, sanatın verdiği bilginin, tümel olanı hedeflemekle birlikte, felsefi bilgiden daha aşağı düzeyden bir bilgi olduğunu düşündüğünü de rahatlıkla söyleyebiliriz.</p>

  <p class="p0">Ancak Aristoteles&rsquo;in, felsefi-bilimsel bilgi bakımından taşıdığı bu eksikliğe karşılık sanatın, onu başka bakımlardan bilimsel-felsefi bilgiden ayıran, hatta bu bilgiye göre özelliğini, eğer istiyorsak üstünlüğünü oluşturan bazı yanları bulunduğu görüşünde olduğu da kesindir. Aristoteles, sanatı sanat yapan şeyin sadece bilgi olmadığını, onun bilgiden başka birtakım değerlere sahip olduğunu veya onları hedeflediğini söyler. Örneğin ona göre bir sanat eserinin daha önce de işaret ettiğimiz gibi &ldquo;içerik&rdquo; değeri kadar &ldquo;biçim&rdquo; değeri de vardır ve bazı durumlarda bu ikincisi en az birincisi kadar, hatta daha çok önemlidir. Başka deyişle sanatın yaptığı veya söylediği şey yanında onu bir &ldquo;yapma&rdquo; ve &ldquo;söyleme tarzı&rdquo; vardır ki asıl bu tarzın kendisi onu bilim ve ahlâk gibi diğer temel insani etkinlik alanları ve tarzlarından ayırd eder. Öte yandan sanatın Aristoteles&rsquo;e göre bilgi değeri yanında bir &ldquo;ahlâkî değeri&rdquo; veya boyutu, hatta &ldquo;psikolojik&rdquo; veya &ldquo;heyecansal&rdquo; bir değeri, boyutu veya işlevi de vardır.</p>

  <p class="p0">Benzer şekilde Aristoteles&rsquo;in felsefi bilgiyle, sanatın verdiği bilgi arasında her ikisinin de bizde entelektüel, zihinsel bir memnunluk, doyum sağlaması bakımından temel bir benzerlik olduğunu düşündüğü kesindir. Eğer istiyorsak bu memnuniyet veya doyumu bir zevk olarak adlandırmamızda da hiçbir sakınca yoktur. Nitekim <span class="t12">Metafizik</span>&rsquo;in ilk cümlesi &ldquo;bütün insanların doğal olarak bilmek istedikleri&rdquo; ve bilginin ilk, en düşük basamağı olan duyularımızı kullanmaktan doğal olarak &ldquo;zevk aldığımız&rdquo; şeklindedir. <span class="t12">Nikomakhos Ahlâkı&rsquo;nın</span> son sözü de insana en mutlu yaşamı, yani içinde en yüksek entelektüel zevkin gerçekleştirilebileceği yaşamı bilimsel temaşanın vereceği yönündedir. O halde Aristoteles&rsquo;in felsefi, bilimsel bilginin bize verdiği zevk veya hoşnutluk duygusu ile sanatsal algılamanın bize sağladığı duygular arasında yapısal bir benzerlik olduğunu düşündüğünü söyleyebiliriz.</p>

  <p class="p0">&nbsp;</p>

  <p class="p0"><span class="t10">O Aynı Zamanda Özel Bir Tür Zevktir</span></p>

  <p class="p0">Bununla birlikte bu, Aristoteles&rsquo;in bilimin bize verdiği zevk veya hoşlanma duygusuyla sanatın bize verdiği benzeri duygular arasında bazı ayrımlar yapmasına engel olmamaktadır. Aristoteles&rsquo;e göre sanatın bize verdiği zevk bilimin verdiği zevkten farklı olarak bir tür <span class="t12">yaşama zevki, heyecan verici bir deneye</span> veya deneyime <span class="t12">katılma</span> zevkidir. Bilim veya felsefede duyulan zevk, aralarında her zaman belli bir uzaklık bulunan bilenin bilineni seyretmesine dayanan bir zevk olmasına karşılık bir sanat eseri veya olayı karşısında alınan zevk, seyredenin veya dinleyenin &ldquo;kahramanın, karakterine&rdquo;, &ldquo;eylemine&rdquo; veya &ldquo;heyecanına&rdquo; katılmaktan, onu yaşamaktan duyduğu zevktir. Aristoteles Poetika&rsquo;nın 14. Bölümü&rsquo;nde tragedyadan bize her çeşit zevki değil, kendine özgü olan zevki vermesini ister ve bu zevkin &ldquo;acıma ve korku zevki&rdquo; olması gerektiğini belirtir. <span class="t12">Poetika</span>&rsquo;nın epik şiiri konu alan 23. Bölümü&rsquo;nde yine şiirin bize verdiği zevkin &ldquo;kendine özgü, özel bir zevk&rdquo; olması gerektiğini hatırlatır. <span class="t12">Poetika</span>&rsquo;nın son sözleri nihayet sanatın bize verdiği zevkin &ldquo;daha önce sözü edilen özel türden bir zevk olduğu&rdquo; yönünde bir uyarıyla biter. Bütün bu sözler ve uyarılar Aristoteles&rsquo;in bilimin veya felsefenin insana verdiği zevkle, genellikle herhangi bir karşılık beklemeyen sırf &ldquo;bilmek için bilmek&rdquo; arzumuzun tatmininden doğan zevkle şiirin veya tragedyanın, taklidin bize verdiği yaşamadan doğan zevkin, kısaca &ldquo;estetik zevk&rdquo;in aralarında bazı benzerlikler olmakla birlikte özleri itibariyle aynı olmadığını göstermek için yeterlidir.</p>

  <h3 class="h30"><a id="ncx1338"></a><a id="a66"></a>Sanat ve Güzellik</h3>

  <p class="p0">Aristoteles ressamlık, heykeltıraşlık gibi bazı sanatların doğal dünyada fiilen varolan kişilerin renkler ve figürler aracılığıyla doğrudan bir taklidi, diğer bazı sanatların örneğin lirik veya epik şiir, tragedya veya komedyanın fiilen varolan veya hayali kahramanların karakter, eylem ve duygularının taklidi olduğunu, buna karşılık enstrümantal müzik gibi bir sanat dalında <span class="t12">bu anlamda</span> bir taklitten söz edilemeyeceğini belirtir. Ama bu son sanat dalında da <span class="t12">bir başka anlamda</span> hem de en yüksek ölçüde taklit kavramından söz edilebileceğini düşünür. Çünkü ona göre müzik, melodiler, insanların sahip oldukları &ldquo;ruh hallerinin, duyguların bir taklidi&rdquo;dir. Şimdi ana başlıklar halinde ortaya koyduğumuz bu görüşleri yine daha geniş olarak açıklamaya çalışalım.</p>

  <p class="p0">Aristoteles&rsquo;e göre daha önceden de çeşitli vesilelerle değindiğimiz gibi temel insani etkinlikler birbirinden yapısal olarak farklı üç grupta toplanırlar. Bunlardan birincisi bilimin etkinliğini ifade eden seyretme, temaşa etme etkinliğidir ki, Aristoteles&rsquo;in onu <span class="t12">theoria</span> genel kavramı altında topladığını biliyoruz. İkinci etkinlik failin fiilinin kendisinden ayrı bir ürün ortaya koymadığı davranışlardır ki, Aristoteles&rsquo;in bunu da ahlâk ve politikanın örneğini teşkil ettiği <span class="t12">praksis</span> alanı olarak nitelediğini biliyoruz. Üçüncü ve son alan, konumuzu oluşturan ve Aristoteles&rsquo;in yapanından yani sanatçıdan farklı bir ürünün, yani sanat eserinin ortaya çıktığı ayrı bir alan, <span class="t12">poiesis</span> veya <span class="t12">tekhne</span> alanı olarak tanımladığı alandır.</p>

  <p class="p0">Bu temel ayrıma bağlı olarak Aristoteles&rsquo;e göre bu üç faaliyet alanının ana amaçları da farklıdır: Theoria&rsquo;nın amacı bilim, bilgi; Praksis&rsquo;in amacı genel anlamında davranış, iyi yaşama, ahlâkî yaşama; Poiesis&rsquo;in amacı ise yararlı ve güzel şeyler üretme (production), yaratma, imal etmedir. Aristoteles&rsquo;in bu tanımlamasından açıkça ortaya çıkan şey sanatın temel veya ayırdedici amacının dar veya bilimsel anlamda bilgi olmadığıdır. O ya özel olarak marangozluk, kundura imalatçılığı gibi daha ziyade faydalı olanı hedefleyen veya tragedya, resim, müzik gibi geniş anlamda faydalıyı dışarda bırakmamakla birlikte daha özel olarak güzel olanı hedefleyen bir etkinlik olmak durumundadır.</p>

  <p class="p0">&nbsp;</p>

  <p class="p0"><span class="t10">Güzelin Nesnel, Biçimsel Ölçütleri</span></p>

  <p class="p0">İkinci olarak Aristoteles, bir sanat eserinin başarısını belirleyen şeyin, onun içeriği ile aynı önemde, hatta bazen daha da önemli olmak üzere kullandığı araçların biçiminden, ifade araçlarının kendisinden, dilinden ileri geldiğini söylemektedir. Ayrıca Aristoteles, güzelin ne olduğunu belirlemeyle ilgili olarak ayrıntılı bir açıklama vermemekle birlikte onu meydana getiren şeyin biçimle ilgili şeyler olduğunu belirtmektedir.</p>

  <p class="p0"><span class="t12">Poetika</span>&rsquo;nın 7. Bölümü&rsquo;nde iyi veya başarılı veya güzel bir tragedyanın nasıl olması, hangi özelliklere sahip olması gerektiğini açıklarken, güzelin bu <span class="t12">nesnel biçimsel</span> özelliklerini veya ölçütlerini açıkça dile getirmektedir. Ona göre güzel, &ldquo;düzene ve büyüklüğe dayanır.&rdquo; Bundan dolayı güzel,</p>

  <p class="p6"><span class="t14">&ldquo;İster canlı bir varlık, ister belli parçalardan meydana gelmiş bir nesne olsun sadece içine aldığı parçaların belli bir düzenini (order, arrangement) göstermez, aynı zamanda onun gelişigüzel olmayan bir büyüklüğü (magnitude) vardır...&rdquo;</span></p>

  <p class="p6"><span class="t14">&ldquo;Bundan ötürü ne çok küçük bir şey güzel olabilir, çünkü kavrayışımız algılanamayacak kadar küçük olanın sınırlarında dağılır; ne de çok büyük bir şey güzel olabilir, çünkü böyle bir şey bir defada kavranamaz ve bakanda birliği ve bütünlüğü kaybolur.&rdquo;</span></p>

  <p class="p0">Aynı şekilde Aristoteles için;</p>

  <p class="p6"><span class="t14">&ldquo;Bir tragedya belli bir büyüklüğü olan bir bütün olarak kendinde tamamlanmış, bütünlüğü olan bir hareketin taklididir... ve bir bütün ise başı, ortası ve sonu olan bir şeydir.&rdquo;</span></p>

  <p class="p0">Bir başka yerde sanatın ürünü olan güzel bir yaratımın, güzel bir nesnenin güzelliğini meydana getiren temel ölçütlere Aristoteles &ldquo;simetri&rdquo; ve &ldquo;belirlilik&rdquo;i (definiteness) de ekler (<span class="t12">Metafizik,</span> 1078 a 36- b 1).</p>

  <p class="p0">Şimdi güzelin bütün bu özellikleri, Aristoteles&rsquo;in kaynağını insan biyolojisi, insan fizyolojisinde, insan psikolojisinde, kısaca insanın duyarlılığında bulsa da güzelin yapılma, imal edilme tarzından ileri gelen bazı nesnel, <span class="t12">biçimsel ölçütleri</span> olduğunu kabul ettiğini göstermektedir ki bunların bilimsel bilginin ana ölçütünü meydana getiren &ldquo;hakikate uygun bilgi&rdquo; ölçütünden başka şeyler olduğu açıktır.</p>

  <h3 class="h30"><a id="ncx1352"></a><a id="a67"></a>Sanat ve İyi</h3>

  <p class="p0">Öte yandan Aristoteles sanatın hakikat (epistemolojik) ve güzellik (estetik) değeri yanında ahlâkî-eğitimsel değeri olduğunu da kabul etmektedir. Onun bu konudaki görüşünü de yurttaşın eğitimi konusuna tahsis ettiği Politika'nın son yani, VIII. kitabında müzik vesilesiyle geniş bir biçimde ortaya koyduğunu görmekteyiz.</p>

  <p class="p0">İnsan Ruhunun Uygun Bir Şekilde Geliştirilmesi Olarak Sanat Aristoteles burada kendi döneminde çocuklara öğretilen şeyleri genel olarak okuma ve yazma, beden eğitimi, resim yapma ve müzik olarak sıraladıktan sonra özel olarak müziğin eğitimdeki yerini tartışmaya girişir.</p>

  <p class="p0">Aristoteles&rsquo;e göre insanların çoğunluğu müzikle, verdiği haz için ilgilenmektedirler. Oysa bu yanlış veya en azından eksik bir görüştür. Çünkü müzik &ldquo;oyun&rdquo; veya &ldquo;eğlence&rdquo; değildir. Bunun nedeni ise oyun ve eğlencenin ancak çalışmayla, işle bir anlam ve değer ifade eden bir şey; çalışmanın veya işin yarattığı yorgunluk ve gerginliği gideren bir dinlenme, rahatlama olmasıdır.</p>

  <p class="p0">Aristoteles&rsquo;e göre bazı şeyler, örneğin okuma yazma, aritmetik faydalıdır. Bazı şeyler, örneğin oyun veya eğlenceler ise haz vericidir. Ama müzik tam olarak ne birinci ne de ikinci gruba girer. Müziğin haz verici olma gibi bir özelliği olduğu doğrudur, ama onun değerini teşkil eden şey bu değildir veya yalnızca bu değildir. Müziğin asıl özelliği &ldquo;karakter ve zihin üzerinde etki yapması, karakteri geliştirme gücüne sahip olması&rdquo;dır. Nasıl ki, uygun bir beden eğitimi insanın bedenini uygun bir şekilde geliştirirse aynı şekilde uygun bir müzik eğitimi de insanın ruhunu uygun bir şekilde geliştirir.</p>

  <p class="p0">İnsan ruhunun uygun bir şekilde geliştirilmesinden, eğitilmesinden kastedilen nedir? İnsanın &ldquo;doğru&rdquo; şeylerden zevk almasının, &ldquo;doğru&rdquo; şeyleri beğenmesinin sağlanmasıdır. Aristoteles&rsquo;e göre müziğin kişiliği etkilediği, insan ruhunda birtakım duygular, heyecanlar yarattığı bir gerçektir. Örneğin <span class="t12">Myksoldia</span> denilen makam dinleyicilerde keder veya dokunaklılık duygusu yaratır. Daha yumuşak uyumlar ise insanları sakinleştirir, rahatlatır. Bu ikisinin ortasında dengeli bir duyguyu yalnızca Dor makamı yaratır. Buna karşılık Frig makamı insanları çok heyecanlandırır.</p>

  <p class="p0">Özetle bazı müzik makamları veya melodilerin insanı taşkın heyecanlara, ölçüsüz duygulara sürüklemesine karşılık, bazı ritmlerin insan ruhu üzerinde sakinleştirici bir etkisi vardır. Bazılarının insanların ruhunda denge bozucu, bayağı hareketlere yol açtığının görülmesine karşılık bazıları insanları soylu hareketlere yatkın hale getirir. Şimdi bu tür şeyler, yani öfke veya yumuşaklık, cesaret veya ılımlılık, taşkınlık veya sükûnet, karakter durumları, yani ahlâkî nitelikler olduklarına ve müziğin de dinleyicide bu tür ahlâkî nitelikler, huylar, karakterler yaratma özelliği bulunduğuna göre bunun sonucu Aristoteles için müziğin ahlâkî ve eğitimsel bir değere sahip olduğu olacaktır. Müziğin eğitim içindeki yeri işte onun bu ahlâkî niteliği ve eğitimcinin ahlâkî amaçları göz önüne alınarak tayin edilmelidir.</p>

  <p class="p0">Tutkulardan Arındırma (Katharsis) Olarak Sanat Aristoteles bununla da kalmamakta, sanatın aynı zamanda başka ve daha iyi bir terim bulamadığımız için &ldquo;psikolojik&rdquo; diye nitelendirebileceğimiz bir etkisi olduğunu da savunmaktadır. Bu görüşünü de çok kısa bir şekilde ifade etmiş olduğu, ama günümüze kadar çok tartışılmış olan bazı sözleri ortaya koymaktadır.</p>

  <p class="p0">Aristoteles Politika&rsquo;nın VIII. kitabının 7. Bölümü&rsquo;nde çocuklara hangi müzik aletlerinin çalınmasını öğretmek gerektiği konusunu tartışırken sözü üflemeli bir çalgı olan flüte getirir ve flütün çocuğun ahlâkî eğitimi için uygun bir araç olmadığını söyler. Bunun nedeni ona göre flütün çok tahrik edici, kışkırtıcı olmasıdır. Dolayısıyla onun çocuğun ahlâkî eğitimine etkisi olumsuz olacaktır. Bununla birlikte, Aristoteles&rsquo;e göre flütün, <span class="t12">tutkulardan arındırma</span> (katharsis) gibi bir yararından söz edilebilir.</p>

  <p class="p0">Aynı kitabın bir sonraki bölümünde bazı filozofların melodileri ahlâkî melodiler ve tutku uyandırıcı (passionate) melodiler olarak sınıflandırmasını zikrederek müziğin üç işlevinden veya yararından söz eder. Bunlardan birincisi onun yukarda sözünü ettiğimiz ahlâkî eğitimle ilgili işlevi, diğeri yine yukarda kendisinden bahsettiğimiz çalışmadan sonra dinlendirici, gevşetici işlevidir. Müziğin üçüncü işlevi ise bir önceki paragrafta kısaca sözünü ettiğimiz arındırma, tutkulardan temizleme işlevidir.</p>

  <p class="p0">Aristoteles müziğin bu üçüncü işlevini daha ayrıntılı olarak Poetika&rsquo;da ele alacağını söylemekle birlikte burada da bu konuyla ilgili bazı ipuçları vermeyi ihmal etmez. Buna göre korku, öfke veya coşku (enthusiasm) gibi bazı duygular bazı ruhlarda çok yoğun, çok şiddetli bir biçimde mevcut olmakla birlikte herkes üzerinde az veya çok etkilidirler. Bazı insanlar ruhu mistik bir coşkuya iten dinî melodileri duyduklarında bu melodilerin sonucu olarak dinî bir taşkınlık, mistik bir vecd haline girmektedirler ve bu deneyden daha sonra sanki &ldquo;iyileşmiş&rdquo; ve &ldquo;arınmış&rdquo; gibi çıkmaktadırlar. İşte korku, öfke ve benzeri heyecanların etkisi altında da benzeri türden bir deney yaşanmaktadır. Sonuç olarak bu tür bir deneyi yaşayan insanların ruhları hafiflemekte, onlara hoş bir arınma ve rahatlık duygusu gelmektedir.</p>

  <p class="p0">Poef/'ka&rsquo;nın 6. Bölümü&rsquo;nde Aristoteles tragedya vesilesiyle sanatın bu arındırıcı işlevini yeniden ele alır. Tragedya hakkında verdiği tanım sanatın arındırıcısı işlevine ait cümle izler:</p>

  <p class="p6"><span class="t14">&ldquo;Tragedya, iyi, kendi içinde tam ve belli bir büyüklüğü olan bir eylemin her bir kısmı eserin farklı kısımlarında ayrı bir şekilde sunulmuş olarak ve zevk verici unsurlarla bezeli bir dille, hikâye biçiminde değil de dramatik bir formda taklididir; (onun amacı ise)</span> <span class="t16">acıma ve korku uyandıran olayları anlatarak bizi bu tür duygulardan arındırmasıdır.</span><span class="t18">&rdquo;</span></p>

  <p class="p0">&nbsp;</p>

  <p class="p0"><span class="t10">Katharsis&rsquo;in Estetik Yorumu</span></p>

  <p class="p0">Ross, Aristoteles&rsquo;in bu arınma (katharsis) öğretisini açıklamak ve yorumlamak için bir kütüphane dolusu eser yazılmış olduğunu söyler. Onun bu konudaki kendi görüşünü ise şöyle özetleyebiliriz: Aristoteles burada tragedyanın hedefi olan arınma ile ahlâksal bir arınmayı, yani ahlâkî bakımdan zararlı duyguların, heyecanların yok edilmesini, ortadan kaldırılmasını kastetmemektedir, çünkü o bütün korku ve acıma duygularından tamamen kurtulmuş olmanın insan için iyi bir şey olduğunu düşünmemektedir. Aristoteles için acımamız ve korkmamız gereken şeyler vardır ve gereğinden fazla, ölçüsüz olmadıkları takdirde bu duygular ve heyecanlar iyidir. Onun burada tragedyanın amacı olarak gösterdiği şey ahlâkî bir şey değil; psikanalistlerin çok önem verdikleri insanlarda &ldquo;güçlü bir duygunun, örneğin ölüm korkusunun boşaltımı&rdquo;na (abreaksiyon) benzer bir şey olmakla birlikte, tam olarak o da değil; temelde veya özü itibariyle estetik bir şeydir. Genel olarak güzel sanatların amacı hayatın gereklerini yerine getiren yararlı sanatlardan ve bilgiyi hedefleyen bilimlerden farklı olarak haz, estetik hazdır. Aristoteles&rsquo;in tragedya vesilesiyle &lsquo;katharsis&rsquo;ten doğduğunu ileri sürdüğü haz, şüphesiz salt psikolojik rahatlama ve eğlenmeden farklı özel bir hazdır. Tragedya yazarı veya şairi başka bir şeyi değil &ldquo;acıma ve korkudan kurtulmayla uyandırılan hazzı&rdquo; yaratmayı hedefler. Sıradan insanın hayatında güçlü korku ve acıma duygusunu yaşamak için fazla fırsat yoktur. İnsanların çoğunluğu güçlü ve yoğun bir acıma ve korkma eğilimi içinde değillerdir. Onlar tragedya kahramanlarının yaşadıkları ızdıraplara tanık olma yoluyla bu tür duyguları, heyecanları yaşama imkânına kavuşurlar, böylece hiç olmazsa bu vesileyle kendilerinin dışına çıkar ve insani deneyin yükseklik ve derinliklerini tanıma fırsatına erişirler. Tragedya insanın deney alanını genişletir, kendisi hakkındaki bilgisini ve kendine saygısını arttırır. Bu vesileyle aynı zamanda insan hayatının karanlık yönüyle sürekli bastırılmaya eğilimli doğası da açığa çıkar. Sonuç olarak insan bu deneyinden özü itibariyle dar anlamda ahlâkî olmaktan çok <span class="t12">estetik, yüce</span> diye nitelendirilebilecek bir haz duyar (Ross, 347).</p>

  <p class="p0">Ross&rsquo;un bu yorumu doğru görünmektedir. Çünkü psikanalistlerin veya psikoterapistlerin anormal durumlarda (yani nevroz veya psikoz vakalarında) meydana getirmeye çalıştıkları şeyle (tıbbi veya psikoterapötik anlamda katharsis) Aristoteles&rsquo;in tragedyanın normal seyirci üzerinde meydana getireceğini ileri sürdüğü sanatsal anlamda katharsis arasında bir fark olması gerekir. Eğer tragedya tıbbın bir dalı veya tıbbi bir tedavi yöntemi değil de, bir sanat türü ise tragedya sayesinde seyircinin yaşadığı deneyin tıbbi bir tedavi sonucunda elde edilen sonuçtan farklı sanatsal bir deney olması gerekir. Aristoteles&rsquo;in Po<span class="t12">etika</span> boyunca sık sık tekrar ettiği ve üzerinde önemle durduğu tragedyanın amacının insanı hoş, zevk verici bir deney içine soktuğu yönündeki görüşünü temel alırsak bu hoş, zevk verici deneyin estetik bir deney olması gerektiği üzerinde ısrar etmek durumundayız. Bu estetik deneyin aynı zamanda psikoterapötik, yani tedavi edici, hastayı iyileştireceği bir yanı da olabilir, ama ona indirgenmesi Aristoteles için herhalde kabul edilebilir bir şey olamaz. Hatta buradan hareketle Aristoteles&rsquo;in, eğer aynı dönemde yaşamış olsaydı, Freudçu psikanaliz kuramının sanatı dar anlamda bir yüceltme (sublimasyon) olarak tanımlamaya çalışan görüşüne bu nedenle karşı çıkabileceğini söyleyebiliriz.</p>

  <p class="p0">Ross, Aristoteles&rsquo;in tragedya hakkındaki bu görüşünü aynı zamanda Platon&rsquo;un bu sanat dalı hakkındaki eleştirisine bir cevap olarak tasarladığını düşünmektedir. Yukarda bu bölümün başlarında işaret ettiğimiz gibi Platon tragedyanın heyecan uyandırarak bizi daha duygusal ve daha zayıf kıldığını ileri sürmüştü. Aristoteles ise tragedyanın etkisinin bizi daha zayıf ve daha duygusal kılmak değil, tersine insan hakkındaki kavrayışımızı arttırarak &ldquo;daha güçlü&rdquo;, &ldquo;daha anlayışlı&rdquo; kılmak yönünde bir işleve sahip olduğunu belirterek bu eleştiriye cevap verir görünmektedir.</p>

  <h3 class="h30"><a id="ncx1370"></a><a id="a68"></a>Sanat ve Taklit</h3>

  <p class="p0">Son konuya, yani sanatın bir taklit olduğu konusuna gelelim. Aristoteles, Platon&rsquo;un sanatın genel olarak bir taklit, asıl gerçeklikler olan İdeaların bir taklidi olan duyusal dünyadaki varlıkların ikinci veya üçüncü dereceden bir taklidi olduğu görüşünü de üzerinde bazı değişiklikler yaparak iyileştirip düzeltir. Şimdi de bu iyileştirmeyi nasıl yaptığını göstermeye çalışalım.</p>

  <p class="p0">Her şeyden önce Aristoteles duyusal dünyanın veya doğanın kendisi, sahip olduğu varlık derecesi, miktarı ve değeri ile ilgili olarak Platon&rsquo;la aynı görüşte değildir. Bildiğimiz gibi Platon&rsquo;a göre duyusal dünya veya doğanın hiçbir varlığı olmamasına karşılık Aristoteles &ldquo;bu dünyanın var ve gerçek&rdquo; olduğu görüşündedir. Platon&rsquo;un İdeaları duyusal dünyanın veya doğanın &ldquo;dışına&rdquo;, &ldquo;üstüne&rdquo; yerleştirmesine karşılık, Aristoteles tümellerin duyusal-tikel nesnelerin <span class="t12">içinde</span> bulunduğunu savunmaktadır. O halde sanatçı doğal veya duyusal şeyleri incelediğinde ve onları sanatın formlarına çevirdiğinde &ldquo;tümellerle veya gerçekle doğrudan bir temas&rdquo; halinde bulunmaktadır. Bu en azından, sanatın, Aristoteles&rsquo;te ikinci dereceden bir taklit veya kopyanın kopyası olmadığı anlamına gelmektedir. Bu görüşün doğal sonucu, Aristoteles&rsquo;te sanatın bilgi değerinin Platon&rsquo;a göre daha yüksek olmak durumunda olduğu olacaktır.</p>

  <p class="p0">Aristoteles ikinci olarak sanatın taklit ettiği veya kopyası olduğu şeyin dar anlamda &ldquo;duyusal veya doğal nesneler&rdquo; olduğu görüşünde de değildir. <span class="t12">Poetika</span>&rsquo;nın hemen başlarında Aristoteles epik şiir, tragedya, komedya, flüt, lir çalma sanatlarının büyük bir kısmının genel olarak bir taklit olduğunu söyledikten ve sanatları, taklit etmede kullanılan araç, taklit edilen nesne ve taklit etme tarzı bakımından üçe ayırdıktan sonra dans ile ilgili olarak onun &ldquo;ritmik beden hareketleri aracılığıyla insanların &ldquo;karakter özelliklerini, eylemlerini ve heyecanlarını&rdquo; taklit ettiğini ileri sürer. Bir başka yerde, <span class="t12">Politika</span>&rsquo;nın son kitabının daha önce sözünü ettiğimiz çocuklara hangi tür müzik aletlerinin çalınmasının öğretilmesi gerektiği konusuna değindiği 5. Bölümü&rsquo;nde de &ldquo;ritm ve melodinin bize öfke ve yumuşaklığın, cesaret ve ılımlılığın ve bunlara karşıt olan bütün niteliklerle gerçek aktüel duygulardan ayırt edilmesi zor olan diğer &ldquo;karakter niteliklerinin taklitleri&rdquo;ni sağladığını belirtir.</p>

  <p class="p0">Aristoteles&rsquo;in bu sözlerinden ortaya çıkan şey, sanatın taklit ettiği şeyin özü itibariyle <span class="t12">doğal nesnelerin</span> dünyası olmayıp <span class="t12">insani nesnelerin, insani karakter, eylem</span> ve <span class="t12">duyguların dünyası,</span> Ross&rsquo;un haklı olarak işaret ettiği gibi insan ruhunun, manevi şeylerin dünyası olduğudur. Ross yine haklı olarak bütün sanatlar içinde en az taklit edici olan, varolan bir şeyi taklit etmekle veya onun kopyası olmaya çalışmakla en az suçlanabilecek olan müziğin, Aristoteles tarafından en taklit edici bir sanat olarak nitelendirildiği noktasına dikkati çekmektedir (Ross, <span class="t12">339</span>)<span class="t12">.</span> Gerçekten de Aristoteles ressamlık ve heykeltıraşlık gibi sanatların zihinsel veya ruhsal halleri renk ve figür gibi dışsal faktörlerle taklit veya temsil etmelerine karşılık müziğin veya melodilerin bu ruh hallerini veya karakter özelliklerini &ldquo;bizzat kendileri&rdquo;nde taklit ettiklerini söylemektedir. Nitekim Aristoteles <span class="t12">Politika&rsquo;da</span> şekil ve renklerin kendilerinin de insan bedeninde insanın içinde bulunduğu, ruhsal hal veya durumların bir &ldquo;taklit&rdquo;i olmayıp onların bir belirtileri (signs), ruhun yaşadığı duygu durumlarının beden üzerindeki &ldquo;işaretler&rsquo;^ (indications) olduğunu söylemektedir.</p>

  <p class="p0">Bütün bunlardan Aristoteles&rsquo;in sanatın bir taklit olduğu görüşünü çok dikkatli ve yumuşak bir şekilde yorumlamamız gerektiği ortaya çıkmaktadır. Öyle anlaşılmaktadır ki, Aristoteles&rsquo;te dans ve müzik dahil olmak üzere bütün sanatların bir taklit olduğu görüşünü korumamız mümkündür. Ama bunun için, onun üzerinde bazı önemli düzeltmeler yapmamız gerekmektedir.</p>

  <p class="p0">Birinci olarak, bu taklit duyusal, doğal nesnelerin dar anlamda bir taklidi değildir: Aristoteles&rsquo;in modeli olmayan bir resmin var ve güzel olarak nitelendirilebileceğini düşündüğüne işaret etmiştik.</p>

  <p class="p0">İkinci olarak, Aristoteles bu düşüncesini ortaya koyduğu yerde bir başka noktaya daha dikkatimizi çekmektedir: Gerçek veya doğal duyusal dünyada kendisine hoşlanmayarak baktığımız bir nesne, örneğin bir ceset, resim haline dönüştüğünde bizde bir hoşlanma duygusu uyandırır. Şimdi bu olgu da sanatta taklidi doğal, duyusal nesnelerin dar anlamda bir taklidi olarak ele almamızın mümkün olmadığını göstermektedir: Bu taklit esas itibariyle insani dünyanın bir taklididir, insan karakterinin, insani ruh hallerinin, insan duygularının bir taklididir.</p>

  <p class="p0">Üçüncü olarak bu taklit, taklit edici sanatların en mükemmeli olan, çünkü en az &ldquo;dışsal faktörleri veya araçları&rdquo; kullanan müzik örneğinde olduğu gibi taklit eden şeyin taklit edilen şeyin bir kopyası olmaktan çok onun bir &ldquo;işareti&rdquo;, &ldquo;belirtisi&rdquo;, kısaca &ldquo;sembolü&rdquo; olarak alınması mümkün ve gerekli olan bir taklittir. Sokrates&rsquo;in heykelinin Sokrates&rsquo;in figürünü, bir manzara resmindeki göğün mavisinin gerçek göğün mavisini taklit ettiğinden söz etmek mümkündür. Bir sahnedeki kahramanın jestlerinin, gerçek hayattaki karşılığı olan kişinin eylemlerini taklit ettiğinden de söz edilebilir. Ama kızarmış bir yüzün bir insanın öfkesini taklit ettiğinden söz etmek ne kadar anlamlıysa bir müzik parçasının o müzik parçasının yaratıcısının veya dinleyicisinin, kısaca insanın ruh halini, duygularını, onun öfke veya dinginliğini, korku veya mutluluğunu taklit ettiğini söylemek o kadar anlamlıdır. Burada böylece sanat eserini bir taklit, bir kopya (n:production) olarak alan görüşten, onu bir temsil (representation), bir sembol olarak alan görüşe, kısaca sanatta sembolizm diye adlandırılan görüşe giden verimli bir yolun açıldığı aşikârdır.</p>

  <h3 class="h30"><a id="ncx1379"></a><a id="a69"></a>Tragedya</h3>

  <p class="p0">Aristoteles&rsquo;in sanat felsefesinin veya estetiğinin böylece Platoncu ilkeler veya kabullerden hareket etmekle birlikte, onları nasıl düzelttiği, geliştirdiği ve bize göre aştığını gördükten sonra onun <span class="t12">Poetika&rsquo;da</span> ana ilgi konusunu oluşturan tragedya hakkındaki bazı önemli görüş ve iddialarını da ele alalım.</p>

  <p class="p0">Aristoteles&rsquo;e göre sanatın &ldquo;genel olarak taklit&rdquo;e dayandığını ve sanatların, taklit etmede kullandıkları araçlar, taklit ettikleri nesneler ve taklit etme tarzları bakımından birbirlerinden ayrıldıklarını biliyoruz. Aristoteles ressamlık ve heykeltıraşlık gibi bugün &ldquo;plastik sanatlar&rdquo; olarak adlandırdığımız bir grup sanatın taklit aracı olarak kullandığı şeylerin renk ve şekil (figure) olduğunu belirtir. Buna karşılık başka ve kendisinin genel olarak şiir adıyla adlandırdığı sanatların esas olarak sesi (voice) kullanan sanatlar olduğunu söyler. Bu sanatlar daha önce de işaret ettiğimiz gibi Yunan dünyasında mevcut olduğu şekliyle çeşitli türlerinde (lirik, epik vb) şiir, yine çeşitli türlerinde müzik ve müziğin ayrılmaz bir parçası olarak kendisiyle birlikte bulunduğu tragedya ve komedyadır. Bu son ikisi Aristoteles&rsquo;e göre sese dayanan sanatların kullandığı üç belli başlı araçtan (ritm, dil ve melodi) her üçünü bir arada kullanan sanatlardır.</p>

  <p class="p0">Sanatçıların veya taklitçilerin taklit ettikleri nesnelere gelince, Aristoteles bunların genel olarak &ldquo;eylem içinde bulunan kişiler veya karakterler&rdquo; olduğunu söyler. Ona göre ahlâkî eylemlerimiz son tahlilde iyi veya kötü olarak nitelendirilebilecek şeyler olduklarından, bu sanatlarda taklit edilen kişi veya karakterler ya ortalama insandan daha iyi veya daha kötü veya ikisi arasında bulunan karakterlerdir. Bu bağlamda olmak üzere komedya <span class="t12">ortalama insandan daha kötü,</span> tragedya ise <span class="t12">ortalama insandan daha iyi</span> bir karakteri eylem veya hareket içinde gösterir.</p>

  <p class="p0">Sanatları birbirinden ayıran üçüncü ölçüt, yani taklit etme tarzı bakımından ortaya çıkan farklılıklara gelince, bu açıdan da şöyle bir ayrım yapılabilir: Sanatçı söz konusu eylem içindeki karakterleri ya bir <span class="t12">hikâye</span> tarzında (narrative) anlatabilir veya onları, söz konusu eylemleri gerçekte yapılmış oldukları şekilde taklit eden <span class="t12">dramatik</span> bir yapı içinde gösterebilir, yani eylemi eylemle taklit edebilir. Birinci Homeros&rsquo;un anlatım tarzı, yani epik şiir; ikinci ise tragedya veya komedya yazarlarının taklit tarzı, yani tragedya veya komedya veya tek kelime ile dramadır.</p>

  <p class="p0">Komedya, daha önce işaret edildiği gibi ortalama insandan daha kötü olan karakterlerin taklididir. Ancak o her türlü kötü insanı veya kusuru taklit etmez, Çirkinin özel bir türü olan <span class="t12">gülünç olanı</span> konu alır. <span class="t12">Gülünç olan,</span> &ldquo;başkalarına acı veya zarar vermeyen bir yanlışlık veya hata olarak tanımlanabilir.&rdquo;</p>

  <p class="p0">&nbsp;</p>

  <p class="p0"><span class="t10">Tanımı</span></p>

  <p class="p0">Tragedyaya gelince Aristoteles daha önce de gördüğümüz gibi onunla ilgili dört başı mamur bir tanım verir:</p>

  <p class="p6"><span class="t14">&ldquo;Tragedya, ciddi, kendi içinde tam ve belli bir büyüklüğü olan bir eylemin her bir türü eserin farklı kısımlarında ayrı bir şekilde sunulmuş olarak ve zevk verici unsurlarla bezeli bir dille, hikâye biçiminde değil de dramatik bir formda taklididir; (onun amacı ise) acıma ve korku uyandıran olayları anlatarak bizi bu tür duygulardan arındırmaktır&rdquo; (6. Bölüm).</span></p>

  <p class="p0">Aristoteles&rsquo;in tragedyanın &ldquo;ciddi bir eylem&rdquo;i konu alan bir drama olmasıyla neyi kastettiğini biliyoruz. Yukarda gördüğümüz gibi ona göre komedya kötünün veya çirkinin özel bir türü olan &ldquo;gülünç olan&rdquo;ı konu almaktaydı. Gülünç olanın tersi ise ahlâkî bakımdan &ldquo;<span class="t12">ciddi olan</span>&rdquo;<span class="t12">dır.</span> Aristoteles ciddi olanın aynı zamanda &ldquo;iyi&rdquo; veya &ldquo;soylu olan&rdquo; sıfatlarıyla da ifade edilebileceği görüşündedir.</p>

  <p class="p0">Aristoteles, &ldquo;Kendi içinde tam ve belli bir büyüklüğü olan bir eylem&rdquo; ifadesinde bu &ldquo;kendi içinde tam&rdquo;lıktan şunu kastetmektedir: Böyle bir eylem bir bütünlüğü olan eylemdir. Bir bütün ise başı, ortası ve sonu olan bir şeydir. Bir şeyin başı olması, kendisinin zorunlu olarak bir başka şeyin arkasından gelmemesi, kendisinden sonra doğal olarak bir şeyin gelmesi demektir. Bir şeyin sonu olması, bu şeyin ister zorunlu, isterse alışılagelen bir sonucu olarak bir başka şeyin arkasından gelmesi, ama kendisinden sonra doğal olarak bir başka şeyin gelmemesi demektir. Bir şeyin ortası olması ise bir şeyin doğal olarak bir başka şeyin arkasından gelmesi ve aynı şekilde yine doğal olarak bir başka şeyin kendisini takip etmesi demektir. Sonuç olarak iyi tasarlanmış bir olay örgüsünde hikâyeyi seyreden veya okuyan kişinin zihninde yazarın eylemi neden o başlattığı yerde başlattığı ve yine neden o bitirdiği yerde bitirdiğine ilişkin herhangi bir soru ortaya çıkmamalıdır. Aristoteles&rsquo;in deyişiyle trajik eylem &ldquo;kendi içinde tam&rdquo; olmalıdır.</p>

  <p class="p0">&ldquo;Eylemin belli bir büyüklüğü&rdquo;nün olmasına gelince, Aristoteles&rsquo;in bununla kastettiği esas olarak <span class="t12">zamansal büyüklüktür.</span> Aristoteles&rsquo;in her ikisi de ciddi ve soylu eylemler içinde karakterleri konu alan epik şiirle (örneğin Homeros&rsquo;un destanları) tragedya arasındaki farklardan birini onların taklit tarzlarında (hikâye etmek veya eylemle taklit etmek) bulduğundan yukarda söz etmiştik. Ona göre diğer önemli bir fark ise epik şiirle, tragedya arasındaki <span class="t12">uzunluk farkıdır:</span> Epik şiirin eylemin gerçekleşmesi ile ilgili olarak herhangi bir zaman sınırına uymamasına karşılık (<span class="t12">İlyada</span> uzun ve belirsiz bir zaman süresi içinde meydana gelen eylemleri hikâye eder) tragedya mümkün olduğu kadar sınırlı bir zaman süresi içinde, tercihen &ldquo;güneşin doğuşuyla batışı arasında geçen zaman içinde&rdquo; eylemi tamamlamaya çalışır.</p>

  <p class="p0">Aristoteles bu zamansal uzunluğu daha soyut ve daha genel bir şekilde şöyle de ifade etmektedir: Bir hikâye, hatırlama gücünün kabul edebileceği bir uzunlukta olmalıdır. Zihin tarafından bütün olarak kavranabilir bir hikâye, her zaman böyle olmayan uzun bir hikâyeden daha üstündür. Aristoteles bu büyüklük ve uzunluğu bir başka bakımdan da ortaya koyar:</p>

  <p class="p6"><span class="t14">&ldquo;Genel bir formül olarak kahramanın olasılık veya zorunluluk yasalarına göre ortaya konan bir dizi olaydan geçerek felaketten mutluluğa veya mutluluktan felakete düştüğünü gösterebilen bir uzunluk, hikâyenin normal uzunluğudur&rdquo; (7. Bölüm).</span></p>

  <p class="p0">Aristoteles &ldquo;zevk verici unsurlarla bezeli bir dil&rdquo; ifadesinde bu unsurlardan kastettiği şeyin tragedyada kullanılan ritm, melodi ve armoni unsurları olduğunu, &ldquo;her bir tür, eserin farklı kısımlarında ayrı bir şekilde sunulmuş olarak&rdquo; ifadesinden kastettiği şeyin ise eserin bazı bölümlerinde sadece nazımın, bazı bölümlerinde ise aynı zamanda müziğin ve şarkının da kullanılması olduğunu açıkça belirtir. &ldquo;Hikâye biçiminde değil de dramatik bir formda taklit&rdquo; ve &ldquo;acıma ve korku uyandıran olayları anlatarak bizi bu tür duygulardan arındırması&rdquo; sözlerinden neyi kastettiği ise bu konularla ilgili olarak yukarda verdiğimiz bilgilerden açığa çıkmış olmalıdır.</p>

  <p class="p0">&nbsp;</p>

  <p class="p0"><span class="t10">Unsurları</span></p>

  <p class="p0">Aristoteles bir tragedyayı meydana getiren unsurları ise altı grupta toplar. Bunlar; I) <span class="t12">Hikâye</span> veya <span class="t12">Olay Örgüsü</span> (Plot); II) <span class="t12">Karakterler</span> veya <span class="t12">Kişilikler;</span> III) <span class="t12">Dil;</span> IV) <span class="t12">Düşünce;</span> V) <span class="t12">Dekorasyon</span> ve VI) <span class="t12">Müziktir.</span> Bunlardan ikisi (Dil ve Müzik), Aristoteles&rsquo;e göre, taklit araçlarını, biri (Dekorasyon) taklit tarzını, üçü de (Hikâye veya Olay Örgüsü, Karakter veya Kişilik, Düşünce) taklit nesnelerini ifade ederler ve Aristoteles bu unsurlar arasında en önemlisinin Hikâye veya Olay Örgüsü, en az önemlisinin ise Dekorasyon olduğunu savunur.</p>

  <p class="p0">Olay örgüsü neden en önemli unsurdur? Çünkü Aristoteles&rsquo;in genel görüşüne göre insan davranışlarının genel ereği bir <span class="t12">niteliğe sahip olmak</span> değil, <span class="t12">bir eylemde, harekette bulunmaktır.</span> Karakter bize belli bir nitelik sağlar ama biz yaptığımız eylemler sonucu veya onlar dolayısıyla mutlu veya mutsuz oluruz. Dolayısıyla tragedyanın ana ereği, bize karakterler sunmak olmamalıdır. Tersine o karakterleri yaptıkları eylemlerden dolayı veya bu eylemler vesilesiyle sahneye çıkarmalıdır. Ayrıca belli bir olay örgüsü olmaksızın bir karakter nasıl ortaya konabilir? Aristoteles&rsquo;e göre karakterleri olmayan bir tragedya mümkündür, ama içinde eylemlerin veya hareketlerin bulunmadığı bir tragedya imkânsızdır. Yine ona göre bir tragedya yazarı bir karakteri tanıtan en mükemmel konuşmaları arka arkaya sıralasa bile, bundan amaçladığı &ldquo;gerçek trajik etki&rdquo;yi elde edemez. Buna karşılık dil, düşünce, müzik, karakter takdimi bakımından zayıf olan, ama bir hikâyesi bulunan ve olayların kendi aralarındaki uygun bir bağlılığına, zincirlenişine dayanan bir tragedya diğerinden çok daha üstündür. Kısaca bir tragedyanın ruhu, özü, hikâyedir, olay örgüsüdür; karakter ise ancak ikinci dereceden öneme haizdir. Tragedya birincil olarak eylemin taklididir ve ancak bu eylemle ilgili olarak, eylem için, onun yapıcısı olan karakter le ilgilenir (6. Bölüm).</p>

  <p class="p0">Aristoteles olay örgüsünden sonra ikinci önem taşıyan şeyin karakter olduğunu söyler. Karakteri ise &ldquo;eylem halinde bulunan, bir eylemi meydana getiren ve belli bir ahlâkî nitelik ve düşünceye sahip olan ve bu nitelik ve düşüncelerden ötürü eylemine belli bir özellik yüklediğimiz şey&rdquo; olarak tanımlar. Şeylerin doğal düzeninde eylemde bulunanların eylemlerinin ve dolayısıyla hayatlarındaki başarı veya başarısızlıklarının nedeni, onların karakter ve düşünceleridir. Karakter, kendisi sayesinde eylemde bulunanlara bazı ahlâkî nitelikler yüklediğimiz şeydir. Düşünce ise &ldquo;eylemde bulunanların belli bir şeyi kanıtlama veya genel bir doğruyu ifade etme yönünde konuştuklarında dille ifade ettikleri şeydir. &ldquo;</p>

  <p class="p0">Aristoteles&rsquo;in olay örgüsüne karakter ve düşünceden daha fazla önem vermesi bazı eleştirilere maruz kalmıştır. Bu eleştiriler olay örgüsünün bir karakter ve düşünceden ayrıldığı, karakter ve düşünceden kaynaklanmadığı takdirde kendi başına anlaşılamayacağı veya herhangi bir moral veya entelektüel özelliğe sahip olamayacağı noktasında toplanır. Ancak Aristoteles&rsquo;in bu tür bir eleştiriyi hakketmediğini söylemek durumundayız. Çünkü bir defa Aristoteles, karakter ve düşüncenin tragedyada <span class="t12">önemli olmadığım değil, olay örgüsüne nispetle daha az önemli</span> olduğunu söylemektedir. İkinci olarak Aristoteles kahramanların karakter ve düşüncelerinin belli bir olay örgüsü olmaksızın, olaylar içinde gösterilmeksizin nasıl ortaya konabileceği noktasına dikkatimizi çekmektedir. Ayrıca o yukarda işaret ettiğimiz gibi bir kahramanın karakter veya düşüncelerinin uygun, hatta çok mükemmel bir biçimde tasvir edildiği bir tragedyanın bile ortada eylemler olmaksızın, amaçladığı trajik etkiyi yaratamayacağını düşünmektedir. Eylem veya</p>

  <p class="p0">&ldquo;action&rdquo; olmazsa karakterler neyi &ldquo;oynayacaklar&rdquo;, neyi &ldquo;act&rdquo; edeceklerdir? Nihayet bir karakter veya düşüncenin &ldquo;eylem&rdquo; yoluyla ortaya konması, &ldquo;söz&rdquo; yardımıyla ortaya konmasından sanatın, en azından Aristoteles&rsquo;in burada üzerinde durduğu tragedya sanatının, &ldquo;taklit&rdquo; özelliğine daha uygun değil midir?</p>

  <p class="p0">Aristoteles bir tragedyayı oluşturan altı unsurdan Dil ve Düşünce unsurlarını ele almaya giriştiği <span class="t12">Poetika&rsquo;</span>nın 19. Bölümü&rsquo;nde, Düşünce unsurunun Poetika&rsquo;dan daha çok <span class="t12">Retorik&rsquo;e</span> uygun düşen bir konu olduğunu söylerken bu noktaya işaret eder gibidir.</p>

  <p class="p0">Söz konusu altı unsur arasında önem sırasına göre bunlardan daha sonra gelenler, Müzik ve Dekorasyondur. Müziğin tragedyanın &ldquo;zevk verici bezeme unsuru&rdquo; olarak tanımlanması, onun niçin tragedyanın hayati bir unsuru olmadığını göstermektedir. Ritm, armoni, vezinli söz, şarkı, bütün bunlar tragedyanın insanın hoşuna giden, zevk verici eklentileri, aksesuarlarıdır. Onlar olmaksızın tragedya, özellikle ortaya çıktığı ve geliştiği biçiminde bir çeşit müzikli drama olan Yunan tragedyası varolamazdı. Ancak Aristoteles gene de bu unsurun tragedyanın özüyle, ruhuyla ilgisi olmayan dışsal ve dilsel bir unsur olduğunu düşünmektedir.</p>

  <p class="p0">Aristoteles dekorasyonun ise tragedya eserinin, onunla en az ilgisi olan bir parçası, en önemsiz bir parçası veya unsuru olduğunu düşünmektedir: &ldquo;Dekorasyon çekici bir şey olmakla birlikte tragedyanın bütün kısımları içinde en az sanatsal olanıdır ve onun şiir sanatıyla ilişkisi en zayıf bir ilişkidir.&rdquo; Hatta Aristoteles, dekorasyonun tragedya yazarından çok bu eseri sahneye koyan kişi (rejisörle) ile ilgili bir şey olduğunu ileri sürmektedir. Aristoteles&rsquo;in bir tragedya eserinin sahneye konulmasa, oynanmasa, dolayısıyla müzik ve dekorla ilgili unsurları yerine getirilmese, sadece bir metin olarak okunsa bile değerinden fazla bir şey kaybetmeyeceğini düşünür. Nitekim bu konuda &ldquo;sahnede temsil edilmeden ve oyuncular tarafından oynanmadan da tragedyanın yarattığı etkiye ulaşılabilir&rdquo; olduğunu söyler.</p>

  <p class="p0">&nbsp;</p>
</body>
</html>
