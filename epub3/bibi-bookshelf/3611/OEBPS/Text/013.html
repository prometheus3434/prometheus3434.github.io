<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Metafizik Nedir?</title>
</head>

<body>
  <h3 class="h30"><a id="a24"></a>Metafizik Nedir?</h3>

  <p class="p0">Aristoteles&rsquo;in bilimleri teorik, pratik ve prodüktifolarak üç ana gruba ayırdığını, birinci gruba giren bilimleri ise genel olarak matematik, fizik ve metafizik veya teoloji olarak yine üç alt grupta topladığını biliyoruz. Bu üç bilimin birbirinden ayrılması ilkesi ise basit olarak şuydu: Matematik hareketsiz, yani oluş ve yokoluş içinde olmayan, ancak &ldquo;bağımsız bir varlığa&rdquo;, yani &ldquo;tözsel bir varlığa da sahip olmayan&rdquo; nesneleri inceler. Fizik, bağımsız bir varlığa sahip olan, yani tözler olan, ancak &ldquo;hareketsiz olmayan&rdquo;, tersine &ldquo;hareket&rdquo; veya &ldquo;oluş ve yokoluş&rdquo; içinde bulunan varlıkları inceler. Metafiziğin veya teolojinin konusu ise hem tözler olan, yani &ldquo;bağımsız bir varlığa sahip olan&rdquo;, hem de &ldquo;hareket, yani oluş ve yokoluş içinde bulunmayan&rdquo; varlıklar olacaktır.</p>

  <p class="p0">&nbsp;</p>

  <p class="p0"><span class="t10">Metafiziğin Üç Farklı Tanımı</span></p>

  <p class="p0">Bu bakış açısından ele alırsak metafiziğin biricik konusunun Tanrı olması gerekeceği açıktır. Çünkü Aristoteles&rsquo;in oluş ve yokoluş içinde olmayan, ama aynı zamanda bağımsız bir varlığa sahip olan şey olarak gördüğü tek varlık, ilerde göreceğimiz gibi sadece Tanrı&rsquo;dır. Ancak Aristoteles&rsquo;in kendi kendisini düşünen bir düşünce ve saf akıl olarak tanımladığı Tanrı&rsquo;nın yanı sıra ay-üstü dünyasına ait olan göksel cisimlerin akıllarını da Tanrı ile aynı özellikleri paylaşan bağımsız varlıklar, saf akıllar olarak tasarladığını göz önüne alırsak, metafiziğin inceleme alanı içine göksel cisimlerin akıllarının da gireceğini kabul edebiliriz. Öte yandan, Aristoteles&rsquo;in Üzerlerinde bazı değişiklikler yaparak, Platon&rsquo;un İdealarının, yani gayri maddi nitelikteki tözlerinin, tümellerinin varlığını da kabul ettiğini biliyoruz. Aristoteles, Platon&rsquo;un bütün tümellerini kabul etmemekle, onlar arasında daha önce değindiğimiz gibi sadece en alt türleri ifade eden tümellerin dış dünyada gerçek bir varlığa karşılık olduklarını söylemekle birlikte, bu tümellerin doğasında herhangi bir değişiklik yapmayı düşünmez. Yani Aristoteles Platon&rsquo;un İdealarına tekabül eden kendi Formlarının da herhangi bir oluş ve yokoluş içinde olmadığını kabul eder. O halde onlar da bu değişmezlik özellikleriyle metafiziğin konusunu oluşturabilirler. Nihayet Aristoteles&rsquo;in psikolojisinde önemli bir rol oynayan ve üzerinde çok tartışmalar yapılmış olan, insan aklının bir parçasını oluşturmayan, insana &ldquo;dışardan gelen&rdquo; Faal Akıl&rsquo;ın da özü itibariyle tanrısal bir özellik taşıdığını, bu niteliğiyle yukardan sayılan varlıklar grubu içine girdiğini ve böylece metafiziğin ilgilendiği varlıklar grubuna dahil olduğunu söyleyebiliriz.</p>

  <p class="p0">Ne var ki, Aristoteles bununla yetinmemektedir. <span class="t12">Metafizik&rsquo;</span>in IV<span class="t12">.</span> kitabının metafiziğin konusunun ne olduğunu ortaya koyma amacına tahsis edilen ilk bölümünde onu &ldquo;varlık bakımından varlığı ve ona özü gereği ait olan ana nitelikleri inceleyen bir bilim&rdquo; olarak tanımlamaktadır.</p>

  <p class="p0">Son olarak Aristoteles metafiziğe üçüncü bir konu daha verdirmektedir. Bu aynı kitabın 3. Bölümü&rsquo;nde metafiziğin aynı zamanda &ldquo;kanıtlamanın ilk ilkeleri&rdquo;ni de incelemesi gerektiğini söylemekte ve gerçekten de onun geri kalan bölümlerinde (3-8. Bölümler) her kanıtlamanın temelinde bulunan iki ilkenin, İkinci <span class="t12">Analitikler</span>&rsquo;in ilk ilkelerinin, yani çelişmezlik ve üçüncü halin imkânsızlığı ilkelerinin yasalarını ortaya koymaya çalışmaktadır.</p>

  <p class="p0">Metafiziğin konusunun böylece farklı biçimlerde tanımlanmasında belli bir sorunun olduğu açıktır ve bu sorun haklı olarak Aristoteles araştırmacılarını epeyi meşgul etmiştir. Birinci bakış açısına göre metafizik, konusu Tanrı ve tanrısal şeyler olan özel bir bilim, yani teoloji olmak durumundadır. İkinci bakış açısı veya tanımlama tarzında Aristoteles metafizikten bugün bizim ontolojiden veya varlık felsefesinden anladığımız şeye benzer bir şeyi anlamaktadır. Üçüncü bakış açısında ise metafizik bu ikisi ile de ilgisi olmayan bir şey, her türlü bilimin temelinde bulunan ilk ilkelerin, ortak ilkelerin bir araştırması olarak karşımıza çıkmaktadır.</p>

  <p class="p0">Ancak konuya daha yakından ve derinlemesine bakıldığında birçok Aristoteles araştırmacısı tarafından haklı olarak işaret edilmiş olduğu gibi, ortada fazla büyük bir çelişkinin olmadığı da savunulabilir. Bunu görmek için önce sonuncu konudan başlayalım.</p>

  <p class="p0">&nbsp;</p>

  <p class="p0"><span class="t10">Bilimlerin Ortak İlkelerini Araştırma Olarak Metafizik</span></p>

  <p class="p0">Aristoteles&rsquo;in, kendi mantığıyla varlık öğretisi arasında, bugün formel mantıkçıların, mantıkla ontoloji arasında kurmayı düşünmedikleri türden bir ilişki kurma arzusunda olduğunu biliyoruz. Daha önce işaret ettiğimiz gibi Aristoteles, mantığın salt düşüncenin, akıl yürütmenin işleyişini tasvir edecek veya doğru düşünmenin, düzgün akıl yürütmenin kurallarını tespit edecek bir disiplin olmadığını düşünmektedir. Çünkü ona göre, daha önce birkaç kez tekrarladığımız gibi dil düşünceyi, düşünce ise varlığı yansıtır. Bundan dolayı özdeşlik ilkesi sadece düşüncenin değil, aynı zamanda varlığın ilkesidir. Aristoteles&rsquo;in özdeşlik veya çelişmezlik ilkesini, şeylerin üzerinde yüzen bir ilke olarak almadığını, tersine onu yalnız düşüncenin değil, özlerin kendilerinin de bir zorunluluğu, şeylerin kendilerinde iş gören bir ilke olarak aldığını gördük. Hamelin&rsquo;in sözleriyle bu ilke &ldquo;özler dünyasında daha aşağıdaki özleri çevreleyen ve onlara nüfuz eden bir öz olarak genel bir karakter&rdquo; değildir. Çelişmezlik ilkesi, her öz türünde hatta her özde özel bir nitelik gösterir. Başka deyişle her öz kendisine uyarlanmış, kendisine özgü bir çelişmezlik yasasına sahiptir. Konuya bu açıdan baktığımızda her türlü kanıtlamanın ilk ilkelerinin, konusu &ldquo;varlık olmak bakımından varlık ve ona ait en genel niteliklerin incelenmesi&rdquo; olan metafiziğin veya ontolojinin soruşturma alanına gireceği açıktır. Çünkü bu ilkeler, yani özdeşlik veya çelişmezlik ilkeleri &ldquo;sadece aklın veya düşüncenin ilkeleri&rdquo; değildirler; aynı zamanda &ldquo;varlığın veya varlık olmak bakımından varlığın ilkeleri&rdquo;dirler.</p>

  <p class="p0">Öte yandan her bilim varlığın bir cephesini veya boyutunu inceler. Bu ilkelerin incelenmesi ise, Aristoteles&rsquo;e göre, herhangi bir özel bilimin, örneğin matematiğin veya fiziğin konusu olamaz. Çünkü onlar herhangi bir özel bilimin inceleme konusu olan özel bir varlık türüne veya varlık alanına mahsus ilkeler değildirler. Bu durumda onların herhangi bir özel bilim tarafından incelenmesi ne mümkün ne de doğru olacaktır. Bunun sonucu olarak, konusu varlık, varlık olmak bakımından varlık ve bu varlığa yine varlık olmak bakımından ait olan en genel nitelikler olan metafiziğin, özdeşlik ve çelişmezlik gibi bütün bilimlerin ortak ilkelerini inceleme hakkı ve ödevi bulunan bir bilim veya disiplin olduğunu rahatlıkla kabul edebiliriz.</p>

  <p class="p0">&nbsp;</p>

  <p class="p0"><span class="t10">Teoloji ve Ontoloji Arasındaki İlişkiler</span></p>

  <p class="p0">Metafiziğin ontoloji veya teoloji olarak tanımlanmasında ise biraz daha fazla güçlük vardır. Aristoteles&rsquo;in Metafizik&rsquo;inin IV. Kitabının tümünde, özellikle bu kitabın ilk 1. ve 2. bölümlerindeki anlayışı tamamen ontolojik bir anlayış gibi görünmektedir. Bu kitapta varlık olmak bakımından varlığı Aristoteles &ldquo;bütün varolan şeylerde ortak olan bir kavram&rdquo; olarak ele almaktadır. Ama büyük öneme haiz başka pasajlarda (E, 1, 1026 a 6; K, 7, 1064 a 28) varlık olmak bakımından varlık, bundan farklı olarak, duyusal üstü tözleri, yani Tanrı&rsquo;yı, gök kürelerinin akıllarını ve insan ruhunun Faal Akıl diye adlandırılan ve bedenden ayrı olarak yaşayabilen kısmını ve hatta XII. kitapta yalnızca en mükemmel, tek ve aşkın bireyi, yani Tanrı&rsquo;yı ifade etmektedir.</p>

  <p class="p0">Aristoteles araştırıcıları bu birbirinden çok farklı iki tavrı açıklamak için de çok çaba harcamıştır. Bu araştırmacılar arasında en önemlilerinden biri olan Jaeger, bu güçlüğü çözmek için Aristoteles&rsquo;in düşüncesinde bir evrimin varlığını kabul etmiştir. Buna göre Aristoteles başlangıçta varlık olmak bakımından varlığı, varlığı diğer varlıkların varlığının koşulu olan bir birey yani Tanrı olarak tanımlamıştır. Ancak daha sonra zihninde yavaş yavaş gerçekleşen bir evrim sonucunda metafizik, onun için varolan her şeyin genel özelliklerinin ontolojik bilimi olmuştur.</p>

  <p class="p0">Başka ve yine aynı ölçüde ünlü bazı Aristoteles araştırmacılarına göre ise bu iki bakış açısı arasında ciddi bir çelişki yoktur. Çünkü, Aristoteles&rsquo;e göre metafiziğin konusu olan varlık, varlık olmak bakımından varlıktır. Diğer yandan Tanrı <span class="t12">en mükemmel,</span> en <span class="t12">tam anlamında</span> varlık veya tözdür. Evet, bütün varlıklar varlığa sahiptir ve bu anlamda varolan her şey vardır. Ama kelimenin tam ve mutlak anlamında varolan, sadece Tanrı&rsquo;dır. Başka deyişle varolan her şey vardır, ama <span class="t12">aynı ölçüde, aynı anlamda</span> var değildir. İşte varlığın, bir yandan varolan bütün şeylerde ortak veya benzer bir şey olması, onu bu niteliğiyle inceleyecek bir ontoloji bilimini mümkün kıldığı gibi, varolan şeyler arasında ancak Tanrı&rsquo;nın kelimenin en gerçek anlamında, mutlak anlamda var olması veya varlık niteliğine sahip olması da onun aynı zamanda teoloji (tanrıbilim) olması imkânını sağlamaktadır. Böylece Aristoteles&rsquo;te varlığı genel olarak varlık, varlık olmak bakımından varlık olarak inceleyen ontoloji ile onu en mükemmel anlamda varlık, mutlak anlamda varlık olarak inceleyen tanrıbilim birbiriyle birleşmektedir.</p>

  <p class="p0">Burada tartışmalar varlık kavramının kendisi üzerinde yoğunlaştığı için, Aristoteles&rsquo;in Yunan felsefesi içinde bir devrim oluşturup, çığır açan varlık anlayışı üzerinde daha yakından durmamız gerekmektedir.</p>

  <h3 class="h30"><a id="ncx375"></a><a id="a25"></a>Varlık Nedir?</h3>

  <p class="p0"><span class="t10">Varlık-Oluş Sorunu</span></p>

  <p class="p0">Yunan felsefesi evrendeki oluş ve değişme olgusunu açıklamak ihtiyacıyla ortaya çıkmıştı: Doğada bir şeyler olmakta, nesneler sürekli olarak değişmekte ve başka kılıklara bürünmektedir. Acaba bu değişen, olan şeylerin altında değişmeyen, aynı kalan bir şey veya şeyler var mıdır? Bu değişmenin bir düzeni, mantığı, yasası var mıdır? Doğadaki nesnelerin çeşitlilikleri ve çoklukları altında bir birlik bulabilir miyiz? İşte, Sokrates öncesi dönemde Yunan felsefesinin cevaplamaya çalıştığı ana sorular bunlardı.</p>

  <p class="p0">Yine bildiğimiz gibi ilk Yunan filozofları değişen şeyler altında değişmeyeni, olan şeyler altında oluşa tabi olmayanı, şeylerin çokluğu altında birliği bulduklarını düşünmüşlerdi ve onun maddi, aynı zamanda değişme yeteneğine sahip olan canlı bir şey, su, <span class="t12">hava, apeiron</span> vb. olduğunu söylemişlerdi. Ancak daha önce değindiğimiz gibi Herakleitos bu açıklama tarzını reddetmişti. Ona göre aslında ortada varolan, değişmeyen, hep kendi kendisinin aynı kalan bir şey yoktu. Bu, sürekli değişme içinde olan bir varlık kavramı, deyim yerindeyse kendi içinde çelişik bir kavramdı. Böylece Herakleitos&rsquo;a göre varlık kavramını veya varlığı bir yana bırakmak ve onun yerine basit olarak oluşu geçirmek, yani asıl varolan şeyin oluş olduğunu veya ancak oluşun varolduğunu söylemek gerekirdi.</p>

  <p class="p0">Herakleitos&rsquo;un varlık ve oluş kavramları arasındaki çelişkiyi vurgulaması; Parmenides&rsquo;i varlığı korumak üzere oluşu birliği korumak üzere çokluğu reddetmeye götürmüş, sonuçta o varlığın varolduğunu, var olması gerektiğini ve eğer varsa ezeli, ebedi, bölünmez, parçalanmaz, değişmez, oluş içinde olmayan bir şey olması gerektiğini öne sürmüştü.</p>

  <p class="p0">Ancak varlığı düşünen soyut aklın bu talepleri kabul edilince, bu kez de evrendeki oluş ve değişme, hareket ve hayat reddedilmek zorunda kalınmaktaydı. Bu nedenle çoğulcu materyalistlerin hem Parmenides&rsquo;in niteliklerini itiraz kabul etmez bir şekilde belirlemiş olduğu varlığını korumak, hem de oluş ve değişmeyi açıklamak için söz konusu varlıkların sayısını çoğaltmaktan ve oluşu bu çok sayıdaki varlıkların birbirleriyle birleşmesi ve ayrılması olarak tanımlamaktan başka çareleri kalmamıştı.</p>

  <p class="p0">Platon da Parmenides&rsquo;in varlığa veya gerçekliğe ilişkin bu anlayış tarzını paylaşmaktaydı: Varolan bir şey veya varlık, eğer gerçekten varsa, Parmenides&rsquo;in sözünü ettiği niteliklere sahip olmak zorundaydı. Ancak bu arada Sokrates ortaya çıkmış ve maddi olmayan bazı gerçekliklerin, ahlâkî erdemlerin varlığı fikrini ortaya atmıştı. Platon, bir yandan Parmenides&rsquo;in varlığa ilişkin bu anlayışını benimserken, öte yandan Sokrates&rsquo;ten bu maddi olmayan varlıklar yani ahlâkî erdemler fikrini almış ve bu ikisini birleştirerek İdealar görüşünü ortaya atmıştı.</p>

  <p class="p0">Aristoteles Platon&rsquo;un öğrencisi olmak üzere Akademi&rsquo;ye geldiğinde, Yunan felsefesinin varlık ve oluş sorunları konusunda varmış olduğu nokta buydu. Aristoteles Platon&rsquo;un varlığın özü itibariyle ezeli, ebedi, hareketsiz, değişmez vb. olması gerektiği ve bunun için gayrı maddi bir özellikte olmak zorunda olduğu düşüncesinin özünde doğru olduğunu kabul edecektir. Fakat Platon&rsquo;un esas ilgisinin değişmezliğin mükemmel alanı olan matematik olmasına karşılık, Aristoteles doğayla uğraşmak istemekteydi. Doğa ise tam da değişmenin, hareketin, oluşun alanıydı. Balıklar yumurtlamakta, memeliler doğurmakta, tohumlardan bitkiler meydana gelmekteydi. Platon&rsquo;un İdeaları, onun bu konudaki bütün çabalarına rağmen, bu oluşları ve değişmeleri açıklayamamaktaydı. Çünkü onlar &ldquo;değişmenin değil, değişmemenin&rdquo; ilkeleriydiler ve Platon için değişmeyi kabul etmek, varlığı bir kenara itmek anlamına gelmekteydi.</p>

  <p class="p0">Öte yandan Aristoteles, Sokrates öncesi dönemin çoğulcu materyalistlerinin, bu arada büyük Demokritos&rsquo;un değişmeyi, oluş ve yokoluşu açıklamak için belli bir model geliştirdiklerini görmekteydi. Bu modele göre varlıklar vardı, onların kendilerinde herhangi bir &ldquo;değişme&rdquo; meydana gelmemekteydi. Onlar yalnızca birbirleriyle ilişkiye girerek, birleşerek veya ayrılarak, &ldquo;değişik şeyler&rdquo;i &ldquo;oluş&rdquo;umeydana getirmekteydiler. Bu filozoflar böylece hem Parmenides&rsquo;in oluşçulara yönelttiği eleştiriden kurtulacaklarını, hem de doğadaki çokluk ve oluşu açıklayabileceklerini düşünmekteydiler.</p>

  <p class="p0"><span class="t10">&nbsp;</span></p>

  <p class="p0"><span class="t10">Yer Değiştirme veya Değişme Olarak Oluş</span></p>

  <p class="p0">Aristoteles çoğulcu materyalistlerin bu açıklama tarzlarında ciddi bir problemin yattığını düşünmekteydi. Çoğulcu materyalistler aslında oluşu anlamamakta veya oluşun gerçek doğasını görmemekteydiler. Çünkü onlar &ldquo;değişmeyi, basit olarak yer değiştirmeye indirgemekteydiler.&rdquo; Şeylerin köklerinin, yani unsurların bir araya gelmeleri veya ayrılma ve ayrışmalarını, yani kısaca yer değiştirmelerini, oluş ve değişme olarak sunmaktaydılar. Oysa Aristoteles&rsquo;e göre gerçek oluş &ldquo;bir şeyin doğasının kendisinde gerçek bir değişme, bir başkalaşma meydana getirmek zorundadır.&rdquo; Bir meşe tohumu meşe ağacı olduğunda ortada yer değiştirmeden tamamen farklı yeni bir şey, bir doğal başkalaşım vardır. Doğurma kabiliyetine veya gücüne sahip olan bir kadın da artık eski genç kız değildir. Onda, onun doğasında gerçekten yeni olan, başka olan bir durum ortaya çıkmıştır. O halde gerçek anlamda oluşu, değişmeyi, başkalaşımı sahip olduğu tüm derinliğinde kavramak için başka bir modeli benimsemek gerekmekteydi.</p>

  <p class="p0">Bu öyle bir model olacaktı ki, onda hem gerçek anlamda varlık olacaktı, hem de gerçek anlamda değişme. Ama gerçek anlamda varlık değişmezdi. O zaman yapılacak tek şey kalmaktaydı: Varlık kavramının kendisi üzerinde düşünmek ve onu daha yumuşak, daha plastik bir biçimde tanımlamak. Varlığı <span class="t12">tek anlamlı</span> bir terim olarak değil, <span class="t12">çok anlamlı</span> bir terim olarak almak. Başka deyişle varlık içinde deyim yerindeyse birtakım dereceler ayırt etmek; gerçek anlamda, mutlak anlamda varlıkla öyle olmayan veya bu anlamda tanımlanmayan varlıkları birbirinden ayırmak.</p>

  <p class="p0">Aristoteles&rsquo;in mantığına ayırdığımız bir önceki bölümde ele aldığımız kategoriler kuramında varlığın çok anlamlılığına ilişkin bu görüşün ipuçlarını görmüştük. Aristoteles kategorileri &ldquo;varlık tarzları&rdquo; olarak tanımlamakta, tözle diğer kategoriler arasında bir ayrım yapmaktaydı. Hatta tözün içinde de birincil tözle ikincil tözü birbirinden ayırmaktaydı. Bu kurama göre bazı şeyler tözlerdi veya onlar töz olarak varlığa sahiptiler. Bazı şeyler ise tözlere yüklenen en genel yüklemler ya da niteliklerdi ki, onlar da tözlerin nitelikleri veya özellikleri olarak vardılar. Örneğin Ahmet, Mehmet, şu görünen meşe ağacı hiç şüphesiz vardı; ama Ahmet ve Mehmet&rsquo;te aynı zamanda insan olma özelliği veya doğası denilen bir şey de vardı. Aynı zamanda insan özü de vardı.</p>

  <p class="p0">Ahmet&rsquo;in, Mehmet&rsquo;in ve onların doğalarının, özlerinin var olmasından söz etmemiz mümkün olduğu gibi onların bir niteliğe veya niceliğe sahip olduklarından söz etmemiz de mümkündü. Ahmet&rsquo;in rengi beyazdı ve boyu bir metre altmış santimdi. Şimdi bu özlerin veya hele hele niteliklerin, niceliklerin Ahmet&rsquo;ten bağımsız olarak, onun dışında var olmaları elbette söz konusu değildi. Ancak şimdilik bizi ilgilendiren bu farklı varlık tarzlarının bağımsız olup olmadığı değil, birçok şeyin varolduğu veya farklı varlık derecelerine sahip olan şeylerin olduğudur.</p>

  <p class="p0">&nbsp;</p>

  <p class="p0"><span class="t10">Çok Anlamlı Bir Kavram Olarak Varlık</span></p>

  <p class="p0">Aristoteles varlık kavramıyla ilgili bu görüşünü tam ve açık bir biçimde <span class="t12">Metafizik&rsquo;</span>in IV. kitabının başında ortaya koyar. Burada varlığın tek anlamlı değil, çok anlamlı bir terim olduğunu ve birden çok anlama geldiğini belirtir. Buna göre varlık ne eşanlamlı (sinonim), ne eşsesli (homonim) bir terimdir. Varlık eşsesli bir terim değildir, çünkü eşsesli terimler arasında (örneğin Türkçede sayı olan &ldquo;yüz&rdquo;le, insan vücudunun bir parçası olan çehre anlamındaki &ldquo;yüz&rdquo; arasında) ortak olan hiçbir şey yoktur. Oysa varolan şeylerin varlıkları arasında bir anlam ortaklığı veya daha doğrusu bir anlam benzerliği vardır. Varlık, eşanlamlı bir terim değildir, çünkü eşanlamlı terimler arasında (örneğin Türkçede &ldquo;kırmızı&rdquo; ile &ldquo;al&rdquo; terimleri arasında) bir anlam özdeşliği veya aynılığı vardır. Varlık ise varolanların, aynı anlamda ve ölçüde paylaştıkları bir nitelik değildir.</p>

  <p class="p0">Aristoteles varlığın ne tür bir şey olduğunu anlatmak için sağlık ve tıp örneğinden hareket eder:</p>

  <p class="p6"><span class="t14">&ldquo;Nasıl ki birinin sağlığı koruması, bir başkasının onu meydana getirmesi, bir diğerinin onun belirtisi olması, nihayet bir sonuncunun onu kabul etmesinden dolayı çeşitli &lsquo;sağlıklı şeyler, sağlıkla ilgili iseler; yine nasıl ki ister hekimlik sanatına sahip olan, ister doğası bakımından ona uygun düşen, ister onun bir eseri olan anlamında kullanılsın &lsquo;tıbbi&rsquo; sözcüğü bütün bu anlamlarında &lsquo;tıp&rsquo;la ilgili ise... aynı şekilde &lsquo;varlık&rsquo; sözcüğü de her biri tek ve aynı ilkeye işaret eden çeşitli anlamlarda kullanılır. Bazı şeylerin tözler olmalarından, başka bazılarının &ndash;örneğin soğukluk, sıcaklık, kuruluk, yaşlığın&ndash; tözün belirlenimleri olmalarından dolayı &lsquo;var&rsquo; oldukları söylenir. Başka bazılarının &ndash;örneğin oluş ve büyümenin&ndash; &ldquo;töze doğru bir gidiş&rdquo; olmaları... veya tözün &ldquo;nitelikleri&rdquo; veya... &lsquo;hareket ettirici veya meydana getirici nedenleri&rsquo; olmaları ...anlamında varoldukları söylenir.. Nasıl ki &lsquo;sağlık&rsquo;la ilgili şeyleri ele alan ancak tek bir bilim varsa aynı şey diğer durumlar için de geçerlidir. Çünkü sadece ortak bir kavrama sahip olan şeylerin incelenmesi tek bir bilim alanına ait değildir; bir ve aynı doğayla ilgili şeylerin incelenmesi de tek bir bilimin alanına aittir. Çünkü bu şeyler de belli bir anlamda ortak bir kavrama sahiptirler&rdquo; (</span><span class="t15">Metafizik,</span> <span class="t14">1003 a 35-1003 b 15).</span></p>

  <p class="p0">&nbsp;</p>

  <p class="p0"><span class="t10">Aristoteles&rsquo;in Varlık Anlayışının Platon&rsquo;un Anlayışıyla Karşılaştırılması</span></p>

  <p class="p0">Aristoteles&rsquo;in varlığın nasıl bir kavram olduğu hakkındaki yukardaki sözleri son derece önemlidir. Bunlarla ortaya koyduğu yeni &ldquo;varlık&rdquo; anlayışının önemini ve kapsamını anlamak için onu Platon&rsquo;un varlık anlayışı ile karşılaştırmak doğru olacaktır: Platon varolan şeylerin ancak &ldquo;bir ve aynı anlamda&rdquo; varolduklarına, var olmaları gerektiğine inanmaktadır. Başka deyişle Platon varlığı daha önce gördüğümüz gibi bir cins, en yüksek cins olarak almakta ve varolan her şey arasında cinse dayanan bir birliği (unite generique) görmektedir: İdealar vardır ve bütün İdealar bir ve aynı anlamda vardır. Onlar en yüksek cins veya tümel olan Varlık ideasından pay alırlar. Eğer İdealar varsa ve eğer onlar bir ve aynı anlamda varsa, o zaman, duyusal şeyler var olamazlar. Çünkü duyusal şeyler İdealarla aynı gerçekliğe sahip değildirler.</p>

  <p class="p0">Kısaca Platon varlığın varolan her şeye aynı anlamda, aynı ölçüde ait olan veya olması gereken bir özellik olduğunu düşündüğü ve onu böyle tanımladığı için aynı varlık derecesine veya özelliğine sahip olmayan duyusal dünyanın varlığını ve gerçekliğini reddetmek zorunda kalmaktadır. Oysa Aristoteles varlığı tek anlamlı değil de, çok anlamlı bir kavram olarak tanımladığı, böylece onu yumuşattığı, plastikleştirdiği ve deyim yerindeyse parçaladığı için, tözsel varlığın yanında özsel varlığı, birinci dereceden tözün varlığı yanında ikinci dereceden tözün, yani özün varlığını, akılsal-ideal varlığın yanında duyusal varlığı da kabul etmektedir. Bunun yanı sıra Aristoteles İdea, yani Form olarak varlığın yanında, madde olarak varlığı da kabul edebilmektedir. Bunun en önemli sonucu Aristoteles&rsquo;in maddeyi kuvveye indirgemesi, Formu ise fiil olarak tanımlaması olacaktır. Bu ise kendisine asıl problemini çözmek, yani oluşu açıklamak imkânını verecektir: Oluş (İngilizce&rsquo;si becoming, Fransızca&rsquo;sı devenir, Arapça&rsquo;sı kevn) maddeden Forma, kuvveden fiile gidiştir.</p>

  <p class="p0">O halde Aristoteles&rsquo;e göre varlık çok anlamlı bir kavram olup, varolan her şeye aynı anlamda yüklenen bir şey değildir. Aristoteles&rsquo;in buna uygun olarak varolan şeylerin varlık dereceleri arasında bir ayrım yaptığını da biliyoruz. Peki metafiziğin özel olarak ilgilendiği varlık türü veya varlık kategorisi hangisidir? O, örneğin töz anlamında varlıkla mı ilgilenecektir, yoksa tözün bir belirlenimi olan nitelik veya nicelik anlamında varlıkla mı? Hiç şüphesiz birinci anlamda, töz anlamında varlıkla. Peki ama tözler de bildiğimiz gibi iki türdür: Birincil tözler, yani bireyler ve ikincil tözler, yani özler, Platon&rsquo;un İdeaları veya kendisinin Formlar dediği şeyler. Şimdi eğer metafiziğin konusu değişmez olan varlıklarsa, bu değişmezlik özelliği birincil tözlerden ziyade ikincil tözlere aittir. Çünkü birincil tözler, yani bireyler değişmeye tabidirler ve onlar kendilerinde aynı zamanda bu değişmenin ilkesi olan veya onu mümkün kılan bir şey, yani madde içerirler. O zaman metafizik, İdeaları veya Formları ele almak zorundadır.</p>

  <p class="p0">Öte yandan metafiziğin konusu bağımsız varlığa sahip olan tözlerse bu kez de onun özleri, yani İdeaları veya Formları değil, birincil tözleri, yani bireyleri konu alması gerekir. Çünkü özlerin veya Formların bağımsız bir varlığa sahip olmadıklarını biliyoruz. Özler ancak birincil tözlerin, yani bireylerin özelliği olarak, onları ne iseler o şey yapan şeyler, onların tanımları olarak vardırlar. Eğer bu dünyada aynı zamanda hem değişmez hem de bağımsız varlığa sahip olan şeyler varsa, metafiziğin ana konusu bunlar olacaktır. Aristoteles&rsquo;e göre bu tür bir varlığın olduğunu biliyoruz: Tanrı. O halde metafiziğin asıl konusu Tanrı&rsquo;dır. Böylece yukarda yaptığımız tahlil yeniden doğrulanmaktadır. &ldquo;Varlık olmak bakımından varlık Tanrı&rsquo;dır ve metafizik kelimenin asıl anlamında teolojidir.&rdquo;</p>

  <p class="p0">Bununla birlikte bu Aristoteles&rsquo;in tüm varlık ve bilim anlayışında kendini gösteren bir problemin varlığına da işaret etmektedir: Bu problem asıl varolan ve bilimin de konusunu teşkil eden şeyin ne olduğu, birincil töz olan birey mi yoksa ikincil töz olan öz veya Form mu olduğu sorunudur. Ancak bu sorunu, bunu bütün açıklık ve keskinliği ile ortaya koymadan önce Aristoteles&rsquo;in Platon&rsquo;un varlık kuramını, yani İdealar Kuramı&rsquo;nı eleştirisini görmemiz gerekmektedir.</p>

  <h3 class="h30"><a id="ncx402"></a><a id="a26"></a>Platon&rsquo;un Aristoteles&rsquo;in İdealar Kuramı&rsquo;nı Eleştirisi</h3>

  <p class="p0">Aristoteles bu eleştiriyi esas olarak <span class="t12">Metafizik&rsquo;</span>in 1. kitabının 9. Bölümü&rsquo;nde yapar. Bu eleştirisi bize onun Platon&rsquo;un varlık anlayışına neden karşı çıktığını ve onu Platon&rsquo;dan ayıran yanın ne olduğunu gösterir.</p>

  <p class="p0">&nbsp;</p>

  <p class="p0"><span class="t10">Eleştiri</span></p>

  <p class="p0">Aristoteles&rsquo;in Platon&rsquo;un İdealar Kuramı&rsquo;na yönelttiği eleştiri çok yönlü ve çok amaçlıdır. O bir yandan Platon&rsquo;un İdealarının sayısının gereğinden fazla olduğunu düşünür, öte yandan onların içinde bulunduğumuz dünyayı ve bu dünya içinde yer alan temel olayları, yani oluş ve değişmeyi açıklamakta yetersiz olduğunu ileri sürer.</p>

  <p class="p0">Aristoteles&rsquo;e göre Platon&rsquo;un İdealar Kuramı&rsquo;nda doğru ve değerli olan bir şeyler bulunmaktadır. Evet, tümeller vardır ve gerçektirler veya gerçek şeylere karşılıktırlar. Onlar yalnızca zihnin uydurduğu şeyler, dış dünyada herhangi bir gerçek varlığa karşılık olmayan şeyler değildirler. O halde onlar ontolojik bakımdan değerlidirler.</p>

  <p class="p0">Öte yandan ontolojik olarak değerli oldukları için İdeaların bilgi bakımından da değerleri vardır. Bilgi, esas itibariyle var, gerçek ve değişmez olan şeyleri konu olarak almak durumunda olduğundan, bilginin konusunun özü itibariyle İdealar olduğu görüşünde de bir sorun yoktur.</p>

  <p class="p0">Ancak Aristoteles&rsquo;e göre Platon İdealar konusunda birkaç önemli hata yapmaktadır: Birinci olarak Platon, İdeaların neler olduğu konusunda gereğinden geniş düşünmekte olup aslında İdealar olmayan şeyleri, İdealar olmaları mümkün olmayan şeyleri İdealar olarak kabul etmektedir. İkinci olarak o İdealarla duyusal şeyleri gereğinden fazla birbirinden ayırmaktadır. İdeaları duyusal varlıkların dışına ve üstüne yerleştirmekte, onlara bağımsız bir varlık tanımaktadır. Bu durumda İdeaların bilgisinin bizim asıl araştırma konumuz olan bu dünyanın, bu dünyadaki doğal şeylerin bilgisini elde etmemizde bize bir faydası dokunmamaktadır. Üçüncü olarak Platon İdeaları gereğinden fazla hareketsiz ve sabit düşünmektedir. Bu ise İdeaların açıklama iddiasında oldukları duyusal dünyadaki oluş ve gelişmeyi açıklama imkânından yoksun olmaları sonucunu doğurmaktadır.</p>

  <p class="p0">Bütün bu sakıncaları önlemek ve Platon&rsquo;un İdealar Kuramı&rsquo;nda değerli olan şeyi korumak için Aristoteles&rsquo;in teklif ettiği şey ise I) İdeaların sayısını olabildiğince azaltmak, her genellemeyi veya genel olan her özelliği bir İdea olarak kabul etmemek, sadece doğada gerçekten varolduğu görülen türleri ifade eden tümellerin varlığını kabul edip diğerlerini reddetmek; II) İdeaların duyusal dünyanın dışında ve ondan bağımsız, ona aşkın varlığını reddetmek, İdeaların duyusal şeylerin içinde, onlara içkin olduğunu savunmak; III) İdeaları şeylere içkin doğalar olarak kabul etmek suretiyle doğada gözlemlediğimiz oluş ve hareketin açıklayıcı ilkeleri kılmaktan geçmektedir.</p>

  <p class="p0">Aristoteles&rsquo;in Platon&rsquo;un İdealar Kuramı&rsquo;na yönelttiği eleştirilerin bir kısmını Platon&rsquo;un bizzat kendisinin kendi kuramının ilk şekline yönelttiği eleştirilerde dikkate aldığını biliyoruz. Ama Aristoteles, Platon&rsquo;un bu eleştirilerinin sonuçta İdealar Kuramı&rsquo;nın kendisinde önemli bir değişiklik meydana getirmediğini düşündüğü için eleştirisini sürdürmekte ve ona Platon&rsquo;da olmayan kendi eleştirilerini de ilave etmektedir. Aristoteles ayrıca Platon&rsquo;un hayatının son döneminde İdeaları matematik sayılar veya oranlar olarak tasarlama yönünde yaptığı son değişikliklerin de kendi başlarına ayrı güçlükler ortaya koyduğunu düşünmektedir.</p>

  <p class="p0">Şimdi Aristoteles&rsquo;in Platon&rsquo;un İdealar Kuramı&rsquo;nın ilk, ikinci ve son şekline yönelttiği eleştirilerden önemli olanlarını görelim.</p>

  <p class="p0"><span class="t10">I</span>) Bu eleştirilerden birincisi genel olarak Platon&rsquo;un İdealar varsayımının kendisine yöneltilmiştir. Aristoteles Platon&rsquo;un etrafımızdaki şeylerin nedenlerini kavramaya çalışırken bu şeylerle aynı sayıda, hatta daha fazla sayıda başka varlıkları niçin ortaya attığını sormaktadır. Burada açıklanması gereken, duyusal şeyler ve onların nedenleridir. Platon bunun için bu duyusal şeylerle aynı sayıda, hatta daha büyük sayıda şeylerin varlığını ortaya atmaktadır. Her bir duyusal şeye onunla aynı adı taşıyan, ancak ondan bağımsız olarak varolan bir şeyi, İdeayı tekabül ettirmektedir. Peki bu gerekli midir, onun bir yararı var mıdır? Hayır! Yapılan şey, sadece varlıkların sayısını gereksiz veya faydasız bir biçimde arttırmaktan başka bir şey değildir (<span class="t12">Metafizik,</span> 990 a 34-b 8).</p>

  <p class="p0"><span class="t10">II</span>) Platon İdeaları niçin ortaya atmıştır? Bize içinde bulunduğumuz dünyada varolan şeyler hakkında bilgi vermesi için değil mi? Peki, onların bize bu bilgiyi sağlamada bir faydası dokunmakta mıdır? Örneğin biz önümüzde bulunan şu sağlığın, şu eşitin, şu ölçülebilirin bilgisini edinmek ihtiyacındayız. Oysa İdealar Kuramı&rsquo;na göre varolan şeyler bunlar değil, kendinde Sağlık, kendinde Eşit, kendinde Ölçülebilir olandır. Ama bu ikincilerin bilgisinin önümüzde bulunan şu sağlığın, şu eşitin, şu ölçülebilirin bilinmesi bakımından bize ne faydası vardır? (<span class="t12">Metafizik, 990</span> b 12).</p>

  <p class="p0">Aristoteles&rsquo;in bu itirazına Platon, İdeaların tipler veya ideal örnekler olduğu, bireysel, tikel varlık ve olayların ancak tiplerinin veya ideal örneklerinin, modellerinin bilinmesi sayesinde bilinebileceği şeklinde bir cevap verebilir. Bunun yanı sıra yine Platon bireysel, tikel varlıkların veya olayların tiplerine, modellerine benzemeleri ölçüsünde ikincilerin bilgisinin, birincilerin bilgisini bize verebileceklerini de savunabilir. Ama Aristoteles bireysel varlık ve olayların, tiplerine benzemeleri, onlardan pay almaları ile ilgili olarak Platon&rsquo;un sözlerini gerçek bir anlamı olmayan benzetmeler olarak kabul ettiği gibi, ideal modellerin bilgisinin reel varlıklar veya olaylar ile ilgili herhangi ciddi faydaları da olmadığını düşünmektedir. Örneğin Platon&rsquo;un devletin ideal tipinin ne olduğu konusundaki açıklamalarının, duyusal, reel bir devletin sözgelimi Atina devletinin ne olduğu konusunda bize söyleyebileceği bir şey var mıdır?</p>

  <p class="p0"><span class="t10">III</span>) Platon&rsquo;un her çokluğun olduğu yere bir birliği yerleştirmesi ilkesine dayanan İdealar Kuramı&rsquo;nın mantığına göre, olumsuzlamaların ve bağıntıların da birer İdeası olması gerekir. Bu durumda sadece insanın değil, insan-olmayanın; canlının değil, canlı-olmayanın da birer İdeası olması gerektiği gibi asıl özler bir yana herhangi bir bakımdan birbirine eşit olan bütün şeyleri içine alan bağımsız bir kendinde Eşitliğin, bağımsız bir kendinde Farklılığın da İdeası olması gerekir. Bu bizi şeylerin kendilerini veya özlerini ifade eden İdeaları yanında onlar arasındaki ilişkileri ifade eden bağıntıların da birer İdeası olması gerektiği görüşüne götürür. Bu ise saçma olduğu kadar gereksizdir.</p>

  <p class="p0"><span class="t10">IV</span>) Bunun yanı sıra eğer birçok şeyde ortak olan bir öğe bağımsız bir töz düzeyine yükseltilirse, duyusal insanla kendinde İnsan arasında ortak olan şey de kendi payına bizi üçüncü bir insana götürecektir. Bu üçüncü insan, kendinde İnsan ve duyusal insanda ortak olan şey ise bizi dördüncü bir insana götürecek ve böylece sonsuza kadar gidilecektir. Bu itirazın Üçüncü Adam kanıtı olarak adlandırıldığını ve Aristoteles&rsquo;ten önce Platon&rsquo;un kendisinin <span class="t12">Parmenides</span> diyalogunda bu itirazı bizzat kendine yönelttiğini biliyoruz.</p>

  <p class="p0"><span class="t10">V</span>) Aristoteles&rsquo;e göre sorulması gereken en önemli soru, İdeaların duyusal varlıklara faydasının ne olduğudur: İdealar hareketsizdir, buna karşılık duyusal dünyadaki varlıklar hareketli, oluş ve yokoluş içindedirler. Bizzat kendileri hareketsiz varlıklar olduklarından İdealar, duyusal dünyadaki hareket ve değişmenin nedeni olamazlar. O halde İdealar fail nedenler değildirler. Aynı şekilde İdeaların duyusal dünyadaki varlıkların bilinmesi bakımından da bir faydaları olamaz, çünkü onlar duyusal varlıkların &ldquo;içinde&rdquo; bulunmazlar ve onların tözleri değildirler. Duyusal dünyadaki varlıklarda hareket ve değişme onların kendi doğaları gereği meydana geldiği gibi, bilgi de onların içinde bulunan, onlara içkin olan özlerinin bilinmesi ile ortaya çıkar.</p>

  <p class="p0">Platon&rsquo;un Aristoteles&rsquo;in burada ileri sürdüğü birinci itirazı öngördüğünü, onu savuşturmak için İdealar dünyası içine &ldquo;hareket&rdquo; ve &ldquo;hayatı&rdquo; sokmak üzere birtakım çabalarda bulunduğunu biliyoruz. Platon&rsquo;un özellikle <span class="t12">Timaios</span> diyalogunda dünyanın meydana gelişinde</p>

  <p class="p0">Demiorgos&rsquo;a fail neden rolünü oynatmak istediğini görmüştük. Ancak Aristoteles bütün bu çabaların boşuna olduğunu, çünkü İdeaların doğaları itibariyle böyle bir rolü oynama imkânına sahip olmadıklarını düşünmektedir.</p>

  <p class="p0">Aristoteles özellikle İdealarla, onların modelleri oldukları ileri sürülen duyusal varlıklar arasındaki ilişkiler üzerinde durmaktadır. Duyusal şeyler İdealarından nasıl çıkmaktadırlar? Aristoteles&rsquo;e göre İdeaların modeller olduklarını ve diğer şeylerin onlardan pay almak suretiyle varlığa geldiklerini, ortaya çıktıklarını söylemek &ldquo;boş sözler sarf etmekten ve şiirsel benzetmeler yapmaktan başka bir şey değildir.&rdquo; Çünkü bu dünyadaki bireysel, duyusal varlıklara baktığımızda &ldquo;insanı meydana getirenin her zaman bir başka insan, atı meydana getirenin bir başka at&rdquo; olduğunu görmekteyiz. Kısaca bireyi meydana getiren bireydir, genel olarak İdea, yani kendinde İnsan veya kendinde At değildir.</p>

  <p class="p0">Platon daha önce de değindiğimiz gibi <span class="t12">Timaios</span> diyalogunda İdealara bakarak duyusal bireysel varlıkları meydana getirenin Demiorgos olduğunu söylemekte ve böylece deyim yerindeyse fail veya hareket ettirici neden olarak İdeayı değil de bir birey olarak tanımladığı Demiorgos&rsquo;u göstermektedir. Ancak Aristoteles böyle bir dünya-üstü fail neden kavramını gereksiz ve kabul edilemez bulmaktadır. Çünkü Aristoteles doğanın kendi kendisine yetmesi gerektiğini düşünmekte ve onun içinde olup biten şeyleri açıklamak için onun dışında bulunan bir varlığa veya ilkeye başvurulmasını gereksiz bulmaktadır. Ona göre doğadaki meydana gelmeyi, oluş ve hareketi açıklamak için bireysel varlıkların içinde bulunan bir şeye, yani Formlara, özlere baş vurmak yeterlidir ve bu Formlar veya özler, ereksel nedenler olarak doğadaki oluş ve meydana gelişleri açıklayabilirler. Bir meşe tohumunun meşe ağacı olma hareketini veya oluşunu açıklayacak olan şey, bu tohumda içkin bulunan meşe ağacı Formudur ve bu meşe tohumu bu Formu gerçekleştirmek yönünde bir çabada bulunur. Böylece meşe tohumu Formu, meşe ağacı ereği veya erek nedeni olarak meşe tohumundan meşe ağacına doğru giden süreci açıklar.</p>

  <p class="p0"><span class="t10">VI</span>) Aristoteles, İdeaları duyusal dünyadaki şeylerin modelleri olarak alan bu kuramda, onların sadece duyusal şeylerin modelleri olmakla kalmayacaklarını, birbirlerinin de modelleri olmaları gerekeceğini ileri sürmektedir. Bu ise İdeaların kendilerinin de İdeaları olması ve bir ve aynı şeyin hem kopya, hem model olması gerektiği anlamına gelecektir. Örneğin bu dünyadaki duyusal bir insanı alalım. O kendinde İnsan İdeasının kopyası, kendinde İnsan İdeası ise onun modeli olacaktır. Ama kendinde İnsan, kendinde At veya kendinde Balık&rsquo;la birlikte kendinde Hayvan&rsquo;dan pay almaktadır; çünkü cins, birçok türün cinsi olarak onların modelidir. O halde kendinde İnsan hem model olacaktır, hem de kopya.</p>

  <p class="p0"><span class="t10">VII</span>) Bunun yanı sıra Platon, İdeaların hem varlığın, hem oluşun nedenleri olduklarını söylemektedir. Ama eğer İdealar varsa, onlar yukarda çeşitli biçimlerde ortaya konulduğu gibi oluşun nedeni olamazlar. Kaldı ki, Platon&rsquo;un İdeaları olmadıklarını söylediği birçok şey, örneğin bir ev veya yüzük gibi yapma şeyler de varlığa gelmektedirler. O halde şeyleri varlığa getirmek veya onların varlığa gelmeleri için İdealar varsayımına veya onların yardımına ihtiyacımız yoktur. Diğer şeylerin de bu yapma şeyler gibi, bu yapma şeyleri varlığa getiren nedenlere benzer nedenlerce var olmaları veya varlığa getirilmeleri mümkündür.</p>

  <p class="p0">Aristoteles asıl anlamında İdealar Kuramı&rsquo;nı eleştirdikten sonra İdeaların sayılar olduklarını söyleyen kuramın son biçimini incelemeye ve eleştirmeye geçer. İdea-sayılar kuramının incelenmesi <span class="t12">Metafizik</span> &rsquo;in XIII ve XIV. kitaplarının (M ve N kitaplarının) konusunu oluşturur. Ancak üzerinde durduğumuz 1. Kitabın (A kitabının) 9. Bölümü&rsquo;nün son kısmı da İdealar Kuramı&rsquo;nın bu son şeklinin, bu metamatematiğin eleştirisine ayrılmıştır.</p>

  <p class="p0"><span class="t10">VIII</span>) Aristoteles&rsquo;e göre eğer İdealar sayılar iseler, nasıl nedenler olabilirler? Varolan duyusal şeylerin başka sayılar, örneğin bir sayının insan, diğer bir sayının Sokrates, bir başkasının Kallias olmasından dolayı mı? Ama bu takdirde İdea-sayılar niçin diğer sayıların nedenleri olacaktır, yani bir sayı niçin bir diğer bir sayının nedeni olacaktır? Eğer o duyusal varlıkların sayılar değil de, sayısal oranlar olmalarından dolayı ise o zaman duyusal varlıklar öğelerden meydana gelen oranlar olacaklardır. Bu durumda onların İdeaları olan İdea-sayılar da öğelerin farklı miktarlarda bulunmalarından meydana gelen oranlar olacaklardır. Yani eğer Kallias Ateş, Toprak, Su ve Hava&rsquo;nın sayısal bir oranıysa, Kallias&rsquo;ın İdeası da kendisini meydana getiren öğelerin sayısal bir oranı olacaktır Bu ise İdeanın kelimenin asıl anlamında bir sayı olmaması anlamına gelecektir. Başka deyişle bu, İdeaların veya İdeasayıların töz olma vasıflarını kaybetmeleri, basit ve mutlak sayılar olmaktan çıkmaları anlamına gelecektir. Çünkü sayısal bir oran, kendisini meydana getiren öğeleri gerektirir ve aynı zamanda bir özneye, dayanağa ihtiyaç gösterir.</p>

  <p class="p0"><span class="t10">IX</span>) Sayı birçok sayıdan meydana gelir. Örneğin dört, ikiye ikinin eklenmesiyle ortaya çıkar. Ama birçok İdeadan nasıl tek bir İdea meydana gelebilir? Buna karşılık Platon ve onun izinden giden Platoncular İdea-sayıların matematik sayılar gibi olmadıklarını, onların her birinin tek ve biricik, basit ve bölünmez şeyler olduklarını ileri sürerlerse Aristoteles buna ancak tek bir tür sayının varolduğu ve onun da matematikçinin üzerinde konuştuğu sayı olduğunu söyleyerek karşı çıkar. Çünkü ona göre duyusal varlıklar ve matematiksel sayılar yanında her biri kendi türünün tek örneği olan, basit ve biricik İdea-sayılar kavramında büyük güçlükler bulunmaktadır.</p>

  <p class="p0"><span class="t10">X</span>) Sonuç olarak, İdeaların sayılar olduklarını varsaysak bile, bu onların duyusal dünyadaki hareket ve oluşun nedenleri olmadıkları gerçeğini değiştirmez. Platon gerek kuramın birinci şeklinde gerekse ikinci şeklinde hareketin nedenini açıklayamamaktadır. Çünkü İdealar özsel değişmezlik nitelikleriyle bir sükûnet ve hareketsizlik ilkesidirler. Platon&rsquo;la birlikte İdea-sayıların ilkeleri olan Büyük ve Küçük olan&rsquo;ın veya Çok veya Az olan&rsquo;ın kendilerinin hareket olduklarını kabul edelim. O zaman Büyük ve Küçük olan&rsquo;dan meydana gelmiş olan İdealar da hareketli olacaklardır. Ama bu kuramın temelinin kendisine aykırıdır. Öte yandan eğer hareket ortadan kaldırılırsa tüm doğa bilimi ortadan kalkacaktır. Çünkü doğa biliminin konusu hareket, oluş ve yokoluştur.</p>

  <p class="p0">&nbsp;</p>

  <p class="p0"><span class="t10">Düzeltme</span></p>

  <p class="p0">Aristoteles&rsquo;in Platon&rsquo;un İdealar Kuramı hakkında eleştirisinin sonuçlarını şöyle özetlememiz mümkündür: Şeyler veya deney dünyasına baktığımızda orada varolduğunu gördüğümüz şeyler, somut bireysel duyusal varlıklardır. Bu bireysel duyusal varlıklar birbirleri üzerine yine bireysel ve somut etkilerde bulunmaktadırlar. Bir insanı meydana getiren bireysel ve somut bir başka insandır. Bir evi yapan bireysel ve somut bir insan, bir mimardır.</p>

  <p class="p0">Ancak bu İdealar Kuramı&rsquo;nın tümüyle değersiz olduğu anlamına gelmemektedir. Aristoteles bir Platoncu olarak, İdealar Kuramı&rsquo;nda bazı değişiklikler, düzeltmeler yapılması durumunda bu kuramın iyileştirilebileceği ve korunabileceği görüşündedir. Şimdi bu korunması gereken noktaların neler olduklarını görelim.</p>

  <p class="p0">Aristoteles&rsquo;e göre bireysel duyusal varlıklara baktığımızda, onların kendi aralarında bazı nitelikleri paylaştıklarını görmekteyiz. Bütün insanlar iki ayaklıdır, bütün atlar hızlı koşmaktadır ve bütün bireysel alevler yakıcılık özelliğine sahip görünmektedirler. Kuşkusuz bu özelliklerin salt zihnimizin bir eseri olduğu veya zihnimiz tarafından şeylere mal edildiğini söylemek doğru değildir. Onlar bizzat nesnelerin kendilerinin sahip oldukları bazı özellikler olarak kendilerini göstermektedir. Bunun yanı sıra bu özellikler arasında bazılarının, diğerlerine göre daha büyük bir sıklıkla veya değişmezlikle bireylere ait olduğunu gözlemlediğimiz de bir gerçektir. Örneğin bazı insanlar kısa, bazısı uzun, kimi siyah derili, kimi beyaz, kimi saçlı, kimi keldir. Ama bütün insanlar konuşma özelliğine sahip olup, bu özelliklerinin gerisinde de onların düşünen, akıllı varlıklar olması olgusu yatmaktadır.</p>

  <p class="p0">Ayrıca bu özellikler arasında bir kısmı sadece belli bir bireyler grubuna ait olup, başka benzeri bireyler grubunun üyeleri arasında görülmemektedir. Bütün insanlar ve bütün tavuklar iki ayaklıdırlar. Ama insanlar bunun yanında tavuklardan farklı olarak aynı zamanda düşünme ve akıl yürütme özelliğine sahiptirler. O halde bu ikinci tür özelliklerin bir gerçek olarak var olmasının yanı sıra onların aynı zamanda sadece belli bir bireyler grubuna ait olduğunu, ona özgü olduğunu, o bireyler grubunu başka birey gruplarından ayırdığını söyleyebiliriz. Zaten bu belli bir bireyler grubuna ait olan ve bu bireyler grubunu benzeri diğer gruplardan ayıran özelliktir ki, o bireyler grubuna adını vermekte ve onu &lsquo;o özel grup&rsquo; yapmaktadır.</p>

  <p class="p0">Buraya kadar Platon&rsquo;la aynı görüşte olan Aristoteles, sözünü ettiğimiz özelliklerin bu özelliklere sahip olan veya onların öznesi olan bireylerden &lsquo;ayrı&rsquo; ve onlar &lsquo;dışında&rsquo; bir varlığı olduğunu reddetmesiyle Platon&rsquo;dan ayrılmaktadır. Ahmet, Mehmet&rsquo;i varolan ve birbirleri üzerine etkide bulunan somut bireysel bağımsız varlıklar olarak görmekte, ama onlardan ayrı olarak insanı veya insan olmayı görmemekteyiz. İnsan, Ahmet ve Mehmet&rsquo;in bir özelliği olarak vardır, onlarla ve onlarda vardır. Demek ki &ldquo;insan veya insanlık gibi özelliklerin, doğaların&rsquo;&rsquo;, yani &ldquo;tümeller&rdquo;in varlığını kabul etmeliyiz ama onların tek tek insanların dışında &ldquo;bağımsız varlıkları&rdquo;nı kabul etmemiz söz konusu olamaz.</p>

  <p class="p0">Bununla da yetinmemeli, onların bağımsız varlıklarını kabul etmediğimiz gibi bu şekilde bireylerden soyutladığımız kavramların, tümellerin; bireylerin meydana gelişleri, ortadan kalkışları, oluş ve yok oluşlarının nedenleri, failleri olduğunu da kabul etmemeliyiz. Çünkü daha önce söylediğimiz gibi duyusal dünyada gördüğümüz, tümel olarak ev değildir, somut ve bireysel bir evdir ve bu evi yapan veya meydana getiren de tümel olarak mimar veya mimar kavramı değildir, somut ve bireysel bir mimardır. Bir atı meydana getiren de bir başka attır, genel at veya at kavramı değildir. İşte Aristoteles bu noktada da Platon&rsquo;dan ayrılmaktadır.</p>

  <p class="p0">Öte yandan Aristoteles, dış dünyada gerçekten varolduğuna ve bireysel varlıklara içkin olduğuna inandığı &ldquo;tümellerin alanını da daraltmaktadır.&rdquo; Daha doğrusu bu tür tümellerle, yani bir özü veya doğayı ifade eden tümellerle salt insan zihninin ürünü olan diğer her türlü tümel arasında bir ayrım yapmaktadır. Yukarda verdiğimiz örneği devam ettirirsek bütün insanlar akıllıdırlar. Ama akıllı olan insanlar aynı zamanda beslenme, büyüme, duyma ve hareket etme gibi başka bazı özelliklere de sahiptirler. Bu aynı özellikleri gösteren başka varlıklar da vardır ki, onlara genel olarak hayvan adıyla işaret edilebilir. O halde insanlar aynı zamanda hayvanlarla bazı ortak özellikleri paylaşmaktadırlar veya daha kısa bir ifade ile hayvandırlar. Öte yandan duyma ve hareket etme özelliğine sahip olmayan, ama beslenen ve büyüyen başka varlıklar, yani bitkiler de vardır. O halde insanlar ve genel olarak hayvanlar, bitkiler ve ağaçlarla bir başka özelliği paylaşırlar ki buna da canlılık özelliği diyebiliriz. Nihayet ister canlı olsun, ister olmasın her şey vardır. O halde insanlar, hayvanlar, bitkiler ve canlı olmayan diğer bütün varlıklar aynı zamanda var olma özelliğini de paylaşırlar.</p>

  <p class="p0">Ama bu nedenle dış dünyada, insan doğasının veya özünün yanında <span class="t12">ayrıca</span> bağımsız bir varlığa sahip olan şeyler olarak hayvanlık, canlılık, varlık gibi doğaların veya özlerin varlığından söz edilemez. İnsan doğasının veya insan özünün dışında kalan bütün bu özellikler vardırlar, ama &ldquo;bir doğa veya öz, bağımsız bir varlık olarak var değildirler.&rdquo; Bu özellikler insan zihninin haklı olarak yaptığı soyutlamalardır ve bu soyutlamaların ürünü olan tümellerdir ama bu soyutlamaların veya tümellerin dış dünyada gerçek ve somut doğalar olarak karşılıkları yoktur.</p>

  <p class="p0">Platon&rsquo;un yanlışı; I) Bireylerin, somut bireysel ve duyusal varlıkların tözler olmadıklarını veya tözsel bir varlığa sahip olmadıklarını; II) Tümellerin bireysel, somut varlıkların dışında, onlardan bağımsız bir varlığa sahip olduklarını; III) İnsan, at, hamsi gibi gerçek türlere, en alt türlere karşılık olan tümeller dışında sözünü ettiğimiz diğer tümellerin de dış dünyada gerçek bir varlıksal içeriğe karşılık olduklarını; IV) Tümellerin somut, duyusal bireysel nesnelerde varlığını gözlemlediğimiz oluş ve yokoluşun açıklayıcı nedenleri olduğunu; V) Matematiksel nesnelerin tözler olduklarını düşünmesidir.</p>

  <p class="p0">Platon&rsquo;un doğru olarak gördüğü veya haklı olduğu nokta ise bilimin mümkün olması için onun konusunu oluşturacak zaman ve uzay dışı, değişmez ve evrensel olan bazı gerçekliklerin, tözlerin var olması gerektiğidir. Bu tür şeyler vardır. Onlar sürekli olarak işaret ettiğimiz gibi deney dünyasında varolan bireysel varlıkların ve oluşların hesabını vermesi gereken türlere veya en alt türlere karşılık olan özler, doğalar veya Aristoteles&rsquo;in kendi deyimiyle ikincil tözlerdir. Bu ikincil tözler var ve gerçektirler; zaman ve uzay dışıdırlar, evrensel ve değişmezdirler. Ama kendileri aynı zamanda değişmenin, oluş ve yokoluşun ilkeleridir.</p>

  <p class="p0">Bu noktada aklımıza haklı olarak şöyle bir soru gelebilir: Peki kendileri değişmez olan bu ikincil tözler, öz veya doğalar nasıl olup da değişmenin, oluş ve yokoluşların nedenleri olabilirler? Aristoteles Platon&rsquo;a İdeaların kendilerinin hareketsiz, oluş ve yokoluş içinde olmayan şeyler olmalarından dolayı hareketin, oluş ve yokoluşun nedenleri olamayacakları şeklinde bir itiraz yöneltmemiş miydi? Bu aynı itiraz bu kez Aristoteles&rsquo;in kendisi için geçerli olmayacak mıdır? Bunun cevabı &ldquo;hayır&rdquo; olacaktır. Çünkü Aristoteles ilk olarak Platon&rsquo;dan farklı olarak oluş ve yokoluşu açıklamak için İdealardan veya kendi terminolojisiyle Formlardan ayrı olarak maddenin de varlığını kabul etmekte, birincil tözlerin yani bireylerin Formun dışında bir de madde içerdiğini, onların Form ve maddenin bir birleşimi, sentezi olduğunu savunmaktadır. İkinci olarak Aristoteles, Formları bireysel varlıkların dışına yerleştirmediği ve onları oluş ve yokoluşla ilgili olarak ereksel neden (final cause) olarak kabul ettiği için, kendilerinde herhangi bir değişme olmadığı halde Formların maddenin kendisine doğru yöneldiği erek olarak iş görebileceklerini savunmaktadır. Ne demek istediğimizi açıklamak için şimdi artık Aristoteles&rsquo;in madde ve form kuramına geçmeliyiz.</p>

  <h3 class="h30"><a id="ncx442"></a><a id="a27"></a>Varlığın Statik Analizi: Madde-Form Kuramı</h3>

  <p class="p0">Aristoteles&rsquo;i madde kavramına götüren şey, değişme ve oluş kavramı olmuştur. Bu hiç şüphesiz Aristoteles&rsquo;in Yunan felsefesinde madde kavramını ilk de ortaya atan bir düşünür anlamına gelmez. Çünkü Yunan felsefesinin bir materyalizm olarak başladığını ve Sokrates&rsquo;e kadar olan dönemde bütün filozofların varolan şeyi, arkhe&rsquo;yi özü itibariyle maddi bir şey olarak tanımladıklarını biliyoruz. Yunan düşüncesinde maddenin bir töz olarak varlığını bilinçli ve kararlı bir şekilde reddeden ilk filozof Platon olmuştur. Öte yandan onun bu reddetmesinin mutlak olmadığını biliyoruz. Çünkü Platon&rsquo;un <span class="t12">Timaios</span>&rsquo;ta Demiorgos&rsquo;un İdealara bakarak kendisini biçimlendirdiği bir kap, bir yer olarak maddenin varlığından söz ettiğini gördük. Burada vurgulamak istediğimiz husus, Platon&rsquo;un maddeyi kararlı ve bilinçli bir biçimde reddetme girişiminden sonra Aristoteles&rsquo;in değişmeyi ve oluşu açıklamak için, bu kez Sokrates öncesi Doğa Filozoflarının tasarlama tarzlarından tamamen farklı olarak madde kavramına başvurması, onu o zamana kadar Yunan dünyasında görülmemiş bir biçimde ve orijinal olarak yeniden tanımlamasıdır.</p>

  <p class="p0">Aristoteles&rsquo;in felsefesinde orijinal olan sadece madde kavramının bu yeni tanımlanma biçimi değildir. Onun değişme kavramını yeniden ele alışı da son derece orijinaldir.</p>

  <p class="p0">&nbsp;</p>

  <p class="p0"><span class="t10">Oluşun veya Değişmenin İmkânı</span></p>

  <p class="p0">Elealıların her türlü değişmeyi köktenci bir tarzda reddettiklerini ve bu reddedişlerinin temelinde yatan nedenleri biliyoruz. Elealılar şöyle düşünmekteydi: Her türlü düşünmenin veya felsefenin konusu varolan veya varlık olmak zorundadır. Şimdi varolan veya varlık eğer varsa &ndash;ki vardır, çünkü aksi takdirde düşünmenin ve konuşmanın konusu yok demektir&ndash; yokluktan gelmediği gibi yokluğa da gidemez. Değişme ise tam da bu demektir. O halde değişme ve hareket mümkün değildir. Parmenides&rsquo;in bu tezinden hareket eden Aristippos gibi filozofların sadece değişmenin değil, bir özneye kendisinden başka bir yüklemi yükleyen önermelerin bile imkânsızlığını savunduklarını da biliyoruz. Şimdi Aristoteles&rsquo;in en önemli görevi hem önermelerin, hem oluş ve değişmenin imkânını ortaya koymaktır.</p>

  <p class="p0">Aristoteles, özneye kendisinden başka herhangi bir şeyi yüklemeyen totolojik önermelerin dışında, gerçek anlamda önermelerin imkânını yukarda gördüğümüz gibi varlığı tek anlamlı değil, çok anlamlı bir kavram olarak alarak ve böylece onun cinslerini ve kategorilerini birbirinden ayırarak yapar. Zaten kategori kelimesinin yüklem anlamına geldiğini ve kategorilerin yüklemler olduklarını görmüştük. Buna göre birincil töz olarak alınan bir şeye, ikincil tözü yüklemek, böylece örneğin Ahmet&rsquo;in insan olduğunu söylemek mümkün olduğu gibi, birincil veya ikincil töz olarak alınan bir kategoriye diğer kategorileri yüklemek, böylece örneğin Ahmet&rsquo;in beyaz veya insanın ölümlü olduğunu söylemekte de hiçbir sorun yoktu.</p>

  <p class="p0">Aristoteles değişmenin ve oluşun imkânını da benzeri bir tarzda ortaya koymaya çalışır. Burada deyim yerindeyse varlığın çokluğunu bu kez &ldquo;zamana taşır&rdquo;. Nasıl ki &ldquo;varlığın eşzamanlı olarak birden çok görüntüsü veya cephesi varsa, onun zamanda birbirlerini izleyen birçok gerçeklik derecesi&rdquo; de vardır (Hamelin, 306). Bu gerçeklik derecelerinden biri maddedir, diğeri Formdur veya onlardan birini kuvve olarak varlık, diğerini fiil olarak varlık diye adlandırabiliriz. Aristoteles bir şeyin &ldquo;mutlak anlamda&rdquo; yokluktan varlığa gelebileceğini veya varlıktan &ldquo;mutlak anlamda&rdquo; yokluğa gidebileceğini kabul etmeme konusunda Yunan felsefesinin temel düsturuyla (ex nihilo nihil est) hemfikirdir. Buna karşılık, o Aristoteles&rsquo;e göre &ldquo;göreli anlamda&rdquo; yokluktan meydana gelip yine &ldquo;göreli anlamda&rdquo; yokluğa gidebilir. İşte madde veya kuvve bu &ldquo;göreli anlamda yokluk&rdquo;tur. Oluş ve değişme ise bu göreli anlamda yokluktan yani madde veya kuvveden gerçek anlamda varlığa, yani Forma ve fiile gidiştir.</p>

  <p class="p0">Aristoteles sadece değişme ve oluşun imkânını böylece yani genel olarak ortaya koymakla kalmaz; aynı zamanda değişme kavramını bu kavramın sahip olduğu bütün derinliğinde ortaya koymaya çalışır. Daha önce işaret ettiğimiz gibi Elealıların değişmeyi inkârını daha sonra gelen çoğulcu materyalistler de belli bir şekilde aşmaya çalışmışlardı. Bu filozoflar bir yandan Parmenides&rsquo;in varlığının bütün özelliklerini kabul etmekte, diğer yandan değişmeyi açıklamak için Parmenides&rsquo;in Bir olan&rsquo;ının veya Varlığının sayısını çoğaltmaktaydılar.</p>

  <p class="p0">Ancak Aristoteles, mekanistler olarak tanımladığı bu çoğulcu materyalistlerin değişme anlayışlarının yeterli olmadığı düşüncesindedir. Çünkü onlar Aristoteles&rsquo;e göre bir şeyin gerçek varlığında, tözünde değişiklik meydana getiren <span class="t12">değişme</span> (alteration) yerine <span class="t12">yer değiştirmeyi</span> (locomotion) koymuşlardır. Empedokles değişmeyi aslında kendilerinde hiçbir değişmenin olmadığı unsurların birbirleriyle ayrılma ve birleşmelerine indirgemiştir. Atomcular da bu bakış açısını devam ettirmiş, oluş ve yokoluşta kendilerinde herhangi bir değişmenin olmadığı atomların yer değiştirmelerinden başka bir şey görmemişlerdir. Atomcular ayrıca gerçek anlamda değişmede göz önüne alınması gereken şeyi yani &ldquo;sürekliliği&rdquo; inkâr etmiş, değişmeyi süreksiz hallerin birbirlerini takip edişi olarak tanımlamışlardır.</p>

  <p class="p0">Oysa Aristoteles&rsquo;in yapmak istediği şey, değişmeyi bütün derinliğinde ve tamlığında anlamak ve ortaya koymaktır. Aristoteles için değişmede en temel olan nokta, süreksiz bir durumdan bir başka süreksiz duruma geçiş veya süreksiz bir durumun yerini başka bir süreksiz durumun alması değil, tam tersine bu iki süreksiz durum arasındaki süreklilik, daha doğrusu geçiştir. Zenon&rsquo;un havada süzülen ok örneğiyle ilgili olarak daha önce değindiğimiz gibi hareketi veya oluşu bu okun zamanın en küçük bir anında mekânın en küçük bir parçasında hareketsiz olarak durması ve bu durmaların birbirlerini takip edişi olarak görmek, hareketin doğasını iyi anlamamaktır. Hareket ve oluş söz konusu okun zamanın en küçük bir anında mekânın en küçük bir parçasında hem bulunması hem bulunmaması, başka deyişle hem bir noktaya geliş hem de bu noktadan ayrılış olarak anlaşılmak zorundadır. Aristoteles&rsquo;in kendi terminolojisiyle değişmede önemli olan hareketin başlangıç noktası ile bitiş noktası değildir, bu iki nokta arasında uzanan süreçtir ve bu süreç ona göre süreklidir; yoksa bir şeyin yerini başka bir şeye bırakması, bir durumu başka bir durumun takip etmesi değildir.</p>

  <p class="p0">&nbsp;</p>

  <p class="p0"><span class="t10">Kaç Türlü Değişme Vardır?</span></p>

  <p class="p0">Aristoteles dört türlü değişmenin varlığını kabul eder ve bunları birbirinden ayırır. Değişmenin en basit türü; I) Uzayda yer değiştirmedir. Bir insan uzayda bulunduğu yeri değiştirebilir. Bu değişmeyi ifade etmek için en uygun kavram, genel olarak harekettir veya yer değiştirme hareketidir. Bir varlık bundan başka anlamlarda da değişebilir. Örneğin o II) Nitelik değiştirebilir. Soğuk bir suyun ısınması veya sağlıklı bir insanın hastalanması bu tür bir değişmedir. Buna niteliksel değişme veya nitelik değiştirme adını verebiliriz. III) Aristoteles üçüncü bir değişme türü olarak büyümeyi veya küçülmeyi görmektedir. Bir bebek beslenmek suretiyle büyür veya bir yetişkin yaşlılık sonucu bedenen küçülür. Nihayet bütün bunlardan farklı ve bütün değişmeler arasında en önemlisi olan, IV) Oluş ve yokoluş (Batı dillerinde <span class="t12">generation</span> ve <span class="t12">corruption,</span> eski dilimizde <span class="t12">kevn</span> ve <span class="t12">fesad</span>) veya varlığa gelme ve ortadan kalkma anlamındaki bir değişmedir. Örneğin insan varlığa gelir ve ortadan kalkar. Bir ev meydana gelir ve ortadan kalkar. Burada artık bir yer değiştirme, bir nitelik değiştirme, büyüme veya küçülme değil, &ldquo;tözün kendisinde&rdquo; meydana gelen bir değişme söz konusudur. Aristoteles&rsquo;in asıl ilgisini çeken ve açıklamak istediği bu &ldquo;tözsel değişme&rdquo; veya oluş ve yokoluş değişmesidir.</p>

  <p class="p0">&nbsp;</p>

  <p class="p0"><span class="t10">Özne veya Dayanak Olarak Madde, Yüklem veya Nitelik Olarak Form</span></p>

  <p class="p0">Şimdi değişme olayını inceleyelim ve onun ne anlamına geldiğini ve neleri gerektirdiğini görmeye çalışalım. Önce basit olarak nitelik değiştirme olayından hareket edelim. Güneşe bırakılmış bir sürahi içindeki su ısınır. Şimdi bu ısınma olayı neyi gerektirmektedir? Ortada belli bir niteliği olan bir şey vardı ve bu şey bir başka şeyin etkisi altında bu niteliğini kaybederek, başka bir nitelik kazandı ve böylece başkalaştı. Ortada soğukluk niteliğine sahip olan bir su vardı ve bu su güneşin etkisi altında soğukluk niteliğini kaybederek yeni bir nitelik kazandı. Kısaca burada değişen şey nedir? Soğukluğun kendisi mi? Bunun mümkün olmadığı açıktır. Bir niteliğin kendisi değişerek başka bir şey, kendisinin zıddı olamaz. Değişen şey soğukluk niteliği değil, soğukluk niteliğini &ldquo;kabul etmiş&rdquo; olan şimdi ise bu niteliği kaybederek sıcaklık niteliğini kazanacak olan sudur. Aynı şekilde Aristoteles&rsquo;e göre beyaz bir cisim siyahlaştığında, burada beyazlığın siyahlaştığını söylemek mümkün değildir. Siyahlaşan şey önce beyaz iken bu beyazlığı kaybederek, şimdi onun zıddı olan niteliği kabul eden cisimdir.</p>

  <p class="p0">O halde bir değişme olayında; I) Değişen bir nitelik veya yüklem; II) Bu niteliği veya yüklemi kabul eden bir şey, bir özne (sujet), dayanak (substratum) vardır. İşte Aristoteles &ldquo;üzerinde değişikliğin meydana geldiği, değişmeyi kabul eden bu şey&rdquo;in kendisine madde der. Bu</p>

  <p class="p0">&ldquo;maddenin, öznenin veya dayanağın üzerine gelen ve birbirlerini izleyen nitelikler&rdquo;e ise genel olarak Form diyebiliriz.</p>

  <p class="p0">&nbsp;</p>

  <p class="p0"><span class="t10">Madde-Form Arası İlişkiler</span></p>

  <p class="p0">Şimdi madde ile Form arasındaki ilişkilere bakalım. Sıcaklığın veya soğukluğun, kendilerini kabul eden, üzerine geldikleri bir dayanak olmaksızın kendi başlarına bağımsız olarak varolamayacakları açıktır. Onlar birer niteliktir; bir nitelik, bir şeyin, bir öznenin niteliğidir ve ancak onunla vardır. Nitekim dilde de bir sıfat, mutlaka sıfatı olduğu bir özneyle (substantif) birlikte bulunur ve onu niteler. Öte yandan bir özne her zaman belli bir sıfatla veya nitelikle nitelenmiş olarak bulunur. Bir özne mutlaka ya şu şeydir veya başka bir şey. Bir su ya sıcaktır, ya soğuk veya ılık. Bir insan ya sağlıklıdır veya hasta. &ldquo;Bir özneye yüklenmiş olmaksızın bir niteliğin varlığı ne kadar imkânsızsa bir nitelikle yüklenmemiş bir öznenin varlığı o kadar imkânsızdır.&rdquo; Bu Aristoteles&rsquo;in maddeyle Formu bir bütün olarak ele aldığı, onların zihinsel olarak birbirlerinden ayrı olmaları mümkün olmakla birlikte, gerçek varlıkta her zaman bir arada bulunmalarının zorunlu olduğu anlamına gelir. O halde &ldquo;gerçek dünyada varolan şey her zaman madde ve Formun bileşiminden meydana gelen bireydir.&rdquo; Bundan çıkan sonuç da, ister genel olarak nitelik anlamında Formlar ister asıl anlamında özler ve doğalar anlamında Formlar söz konusu olsun, Formların hiçbir zaman kendi başlarına varolamayacaklarıdır.</p>

  <p class="p0">Bununla birlikte Aristoteles madde-Formun birbirinden ayrılmazlıkları konusunda bir istisnayı kabul etmektedir: Bu, Tanrı&rsquo;dır. Aristoteles Tanrı&rsquo;yı bir birey, bir töz, en mükemmel anlamda bir varlık veya var olan olarak kabul etmektedir. Ancak onun bir maddesi olmadığını ileri sürmektedir. Böylece Aristoteles&rsquo;e göre Tanrı bir Form&rsquo;dur, saf Form&rsquo;dur; maddeyle hiçbir şekilde karışık olmayan bir saf Form&rsquo;dur.</p>

  <p class="p0">&nbsp;</p>

  <p class="p0"><span class="t10">İlk veya Salt Madde</span></p>

  <p class="p0">Aristoteles&rsquo;in maddesi olmayan bir saf Formun varlığını kabul etmesinden yola çıkarak, Formu olmayan bir salt maddenin varlığını da kabul ettiği sonucuna varabilir miyiz? Hayır! Aristoteles, maddesi olmayan bir saf Form&rsquo;un, Tanrı&rsquo;nın varlığını kabul etmesine karşılık, herhangi bir nitelik kazanmamış, herhangi bir belirleme almamış salt bir madde, bir ilk madde, asli maddenin (prima materia) bağımsız, bireysel varlığını reddetmektedir. Bunu görmek için yine suyla ilgili analizimizi devam ettirelim. Şu ana kadar madde-Form kavramını değişme olgusuyla ilgili olarak ele alarak, bir suyun soğukluk niteliğini yitirip, onun yerine sıcaklık niteliğini kazanmasını, değişmenin basit bir örneği olarak inceledik. Burada suyun kendisi karşımıza madde, onun soğukluk veya sıcaklığı ise bir Form olarak çıktı. Ama analizimizi biraz daha derinleştirelim ve değişme olayından bağımsız olarak <span class="t12">suyun kendisini</span> ele alalım. Su aslında nedir? Bir şeydir, fiziksel dünyada karşımızda bulunan bireysel bir varlıktır. Suyun kendisini analiz ettiğimizde, bireysel bir varlık olarak, bir töz olarak onun da bir madde ve Formdan meydana gelmesi gerektiği açık değil midir? Her bireysel varlığın, her tözün madde ve Formun bir sentezi olması gerektiği ve hiçbir maddenin bir Form almaksızın varolmadığını biliyoruz. O halde suyun kendisinin de bir maddesi ve Formu olması gerekir. Gerçekten Aristoteles suyun kendisinin de böyle bileşik bir yapıya sahip olduğunu düşünmektedir.</p>

  <p class="p0">Suyun Formunun ne olduğunu anlamak için kendimize suyun ne olduğu sorusunu sormamız gerekir. Çünkü Form bir şeyin ne olduğu (mahiyet-quiddity) sorusuna cevap veren şeydir. Aristoteles&rsquo;e göre ay-altı aleminde bulunan bütün varlıklar, geriye doğru gidildiğinde, en az karmaşık olan dört cisimden meydana gelir veya onlara indirgenebilirler. Bu en az karmaşık veya en basit dört cisim &ldquo;dört unsur&rsquo;&rsquo;, yani su, hava, ateş ve topraktır (Arapça <span class="t12">anasır-ı erbâa</span>)<span class="t12">.</span> Bu dört unsurdan her biri ne olduğunu bilmediğimiz veya hakkında herhangi bir şey söylememizin mümkün olmadığı bir ana maddeyle, ilk veya asli madde ile birleşen dört ilk, basit, asli Formdan meydana gelirler. Aristoteles bu dört ilk, ana, aslî Formlar olarak ise dört ana niteliğin mümkün birleşimlerini vermektedir. Bu dört ana nitelik sıcak, soğuk, kuru ve yaştır. Bu niteliklerin mümkün birleşimlerinin sıcak-kuru, sıcak-yaş, soğuk-kuru ve nihayet soğuk-yaş olacakları açıktır. Ateş söz konusu ilk madde ile sıcak-kuru Formunun sentezinden ortaya çıkan şeydir. Su ise yine söz konusu ilk madde ile bir başka Formun, sıcak-yaş Formunun sentezinin ürünü olarak ortaya çıkar. O halde suyu analiz ettiğimiz zaman onun maddesi söz konusu ilk ana madde, Formu ise sıcak-yaş olacaktır.</p>

  <p class="p0">Görüldüğü gibi Aristoteles varlıkların yukarıya, daha basitten daha karmaşığa doğru giden hiyerarşisinde maddesi olmayan saf bir Form&rsquo;un, Tanrı&rsquo;nın varlığını kabul etmekte, ama onların daha karmaşıktan daha basite yani aşağıya doğru giden sıralamasında Formu olmayan bir ilk maddeyi, ana maddeyi kabul etmemektedir. Daha doğrusu böyle bir ana maddenin, ilk maddenin <span class="t12">kendi başına, bağımsız, reel varlığını</span> kabul etmemektedir. Kuşkusuz biz zihinle bütün varlıkların kendilerinden meydana geldikleri ilk yapıtaşları olan dört unsurun yukarda sözünü ettiğimiz Formlarını maddelerinden ayırabilir ve böylece yine zihinsel olarak bir ilk, ana maddeden söz edebiliriz. Ama burada üzerinde durduğumuz şey, böyle bir ana maddenin, ilk maddenin gerçek dünyada bağımsız bir varlığa sahip olup olmadığıdır. Aristoteles bunu kabul etmemekte, ilk maddenin yalnızca bir soyutlama olduğunu, hiçbir yerde tek başına var olmadığını, sadece madde ve Formdan meydana gelen somut bireysel şeylerin doğasında bulunan bir unsurdan ibaret olduğunu ve ancak ilk temel karşıt nitelik çiftlerinden birisi ile birleşmiş olarak varolduğunu düşünmektedir.</p>

  <p class="p0">Madde-Form kavramı üzerinde buraya kadar söylediklerimizi toparlayalım: Gerçek dünyada varolan şeyler bireylerdir ve bireyler bir madde ve Formdan meydana gelirler. Gerek madde gerekse Formun (Tanrı hariç) tek başlarına bulunmaları mümkün değildir. Herhangi bir Form kazanmamış biçimiyle bir ilk madde mümkün değildir. Değişme madde ve Formdan meydana gelen bileşik bir varlıkta maddenin bir Formu bırakıp yerine başka bir Formu almasıdır. Değişme eyleminde Formun kendisinde değişme olmaz. Çünkü Form, doğası gereği &ldquo;değişmeyen&rdquo;dir. Değişmede değişen maddedir. Zaten &ldquo;madde özü itibariyle değişme kabiliyetinin kendisidir.&rdquo;</p>

  <p class="p0">Maddenin değişme kabiliyetinin kendisi, yani kuvve olması konusuna geçmeden önce madde ve Formun doğası ve karşılıklı ilişkilerine de değinmemiz gerekmektedir.</p>

  <p class="p0">&nbsp;</p>

  <p class="p0"><span class="t10">Madde Belirsizdir, Dolayısıyla Bilinemez</span></p>

  <p class="p0">İlk olarak belirtmemiz gereken şey, Aristoteles&rsquo;in maddeyi son derece plastik bir şekilde tanımladığıdır. Sokrates öncesi <span class="t12">Doğa Filozofları</span> maddenin varlığını kabul etmiş ve onu belli bir şey, özellikleri olan bir töz olarak tanımlamışlardı. Örneğin onlara göre madde canlıydı, akıllıydı, sıcaktı vb. Kısaca o belli ve etkin bir şeydi. Ana özelliklerine bakarak maddenin ne olduğunu söylemek mümkündü. Oysa Aristoteles bunun tamamen tersi bir bakış açısından hareket etmektedir. Ona göre maddenin temel özelliği, <span class="t12">belirsiz</span> olmasıdır. Madde Formla birleşmeksizin veya Formun kendisine vereceği özellikleri, belirleyici özellikleri almaksızın hiçbir şey değildir. Maddenin madde olarak, ne olduğunu söylemek imkânsızdır. Madde ne sıcaktır, ne soğuk; ne akıllıdır, ne akılsız; ne canlıdır ne cansız. Bütün bunlar Form&rsquo;un ona kazandırdığı, Form&rsquo;dan dolayı ortaya çıkan belirlemelerdir.</p>

  <p class="p0">Aristoteles&rsquo;in bu görüşünün önemli bir sonucu, maddenin madde olarak bilinmesinin imkânsız olmasıdır: &ldquo;Madde bilinemez&rdquo;. Bilginin konusu madde değildir, Formdur. Bir şeyin ne olduğunun bilgisi onun Form&rsquo;unun ne olduğunun bilgisidir. Belirsiz olan, belirlenmemiş olan bir şeyin bilinmesinin mümkün olmadığı açıktır.</p>

  <p class="p0">&nbsp;</p>

  <p class="p0"><span class="t10">O Halde Birey veya Birincil Tözde Bilinemez</span></p>

  <p class="p0">Öte yandan maddenin madde olarak belirsiz olmasından dolayı bilinememesi görüşü, Aristoteles&rsquo;in bilgi kuramında ciddi bir sorun yaratmaktadır. Aristoteles&rsquo;e göre iki çeşit tözün olduğunu biliyoruz. Madde ile Formun birlikteliğinden meydana gelen tözler, birincil tözler ve asıl varlıklar; bireysel tözler olan bu varlıkların özlerini, doğalarını meydana getiren Formlar, yani ikincil tözler. Aristoteles bildiğimiz gibi bu Formların alanını daraltmakta veya sayılarını azaltmaktadır. Ama bilimin konusu olmak bakımından özelliklerinde herhangi bir değişiklik yapmayı düşünmemektedir. Bilimin, bilginin konusu olan şeyler bireyler değil, sözünü ettiğimiz doğalar, özler veya tümellerdir. Bu ne anlama gelir? Hiç şüphesiz bireyin birey olarak bilinemez olduğu anlamına.</p>

  <p class="p0">Çünkü bir tümeli bireyselleştiren, bireysel varlıklara dönüştüren ilke, maddedir. Ahmet&rsquo;le Mehmet, Formları bakımından aynıdırlar. Ancak bu Formu ayıran, bireyselleştiren maddeleri bakımından farklıdırlar. Burada maddenin, yani belirsiz olanın böyle bir bireyselleştirici ilke rolü oynamasının, bireyi birey yapan şeyin kendisi olmasının tuhaf olduğu açıktır.</p>

  <p class="p0">Ne var ki, bundan daha ciddi bir sorun bilgi konusunda ortaya çıkmaktadır: O halde bilimin bildiği, asıl varolan bireysel varlık, bireysel töz değil, ikinci derecede bir varlığa sahip olan tümeldir. Bireyi birey yapan özellikler ise bilimin konusu olamamaktadır. Daha önce de işaret ettiğimiz gibi Aristoteles, bir bireysel tözde bireyselleşmenin ilkesi olan maddeden ileri gelen özellikleri <span class="t12">ilinekler</span> hesabına kaydeder. İnsanın düşünen bir varlık olması özünden kaynaklanan bir özelliktir. Buna karşılık Sokrates&rsquo;in bir birey olarak erkek, kısa boylu, kel, beyaz vb. olması ise maddesinden ileri gelen ilineklerdir. Aristoteles bu maddeden ileri gelen ilineklerin türün diğer bireylerinde tekrarlanmadığını ve sayılarının sonsuz olduğunu gördüğü için bilimin konusu olmadığını düşünmektedir. Ama bu durumda da dış dünyada gerçekten varolan ve bireysel varlıkları birbirlerinden ayıran özellikleri bilginin alanı dışına çıkarması gerekmektedir.</p>

  <p class="p0">&nbsp;</p>

  <p class="p0"><span class="t10">Akılsal Madde</span></p>

  <p class="p0">Üçüncü olarak Aristoteles maddeyi &ldquo;belirsiz olan&rdquo; olarak tanımladığı için, genelleştirebilmiştir. Duyusal varlıkların maddesinden söz edebildiği gibi duyusal olmayan varlıkların, matematiksel varlıkların da maddesinden söz edebilmiştir. İnsanın maddesi onun bedenidir. Peki bir üçgenin veya dairenin maddesinden de söz edebilir miyiz? Aristoteles&rsquo;e göre evet. Üçgen, yani üç kenar ve üç açıdan meydana gelen geometrik şekil bir Formdur. Her Form gibi bu Formun da bir maddeyle birlikte bulunması gerekir. Bu madde hiç şüphesiz <span class="t12">duyusal</span> veya <span class="t12">lokal madde</span> olmayacaktır. O geometrik şekillerin içlerinde gerçekleştikleri <span class="t12">akılsal</span> <span class="t12">madde, uzaysal uzam</span> olacaktır. Aristoteles üçgen, daire gibi geometrik bir şekilde onu, yani geometrik şekli salt bir tanım veya denklem olarak ele almadıkça, akılsal maddeyi soyutlayamayacağımız düşüncesindedir. Geometrik cisimler bir cisim olarak tanımlarım oluşturan Formlar veya doğaları ile birlikte, bu Formlar veya doğaların içlerinde gerçekleştikleri bir maddeyi, uzam denen zihinsel maddeyi gerektirirler.</p>

  <p class="p0">Sonuç olarak Aristoteles, maddeyi &ldquo;belirsiz olan&rdquo; olarak tanımladığı için görelileştirebilmiştir: Madde kendisi bakımından belli bir şey değildir. Her zaman kendisiyle birleştiği veya kendisini kabul ettiği &ldquo;Forma göre&rdquo; bir şeydir, ona &ldquo;göreli olarak&rdquo; bir şeydir. Örneğin suyun Formunun ıslak-sıcaklık olduğunu, maddesinin ise bu Formu kabul eden şey ne ise o olduğunu söyledik. Ama evrende sadece basit şeyler, ilk dört unsur yoktur; onların birbirleriyle birleşmelerinden ve bu birleşik şeylerin daha sonra daha üst düzeylerde birbirleriyle birleşmelerinden meydana gelen karmaşık şeyler de vardır.</p>

  <p class="p0">&nbsp;</p>

  <p class="p0"><span class="t10">Varlıklar Hiyerarşisi</span></p>

  <p class="p0">Aristoteles&rsquo;e göre dört basit cisim, yani su, hava, ateş ve toprak birbiriyle farklı biçimlerde ve oranlarda birleşerek ilk olarak &ldquo;karışık&rdquo;, ama aynı türden (homoeomerous) cisimleri meydana getirirler. Bunlar örneğin &ldquo;mineraller&rdquo;dir. Bitkiler ve hayvanların en basit, en az organlaşmış kısımları, yani &ldquo;dokular&rdquo; da bu tür cisimlerdir. Dokular, bitkiler ve hayvanların daha üstün işlevlerini, duyum ve yer değiştirme hareketini yerine getirmek üzere organlaşmış olan kısımların oluşumu için gerekli maddeyi sağlarlar. Bunlara ayrı türden (anomoeomerous) kısımlar veya <span class="t12">organlar</span> denir. Ancak karmaşık cisimlerin varlığı burada kalmaz. Organların kendileri bir araya gelerek tüm canlı cismin maddesi ödevini görecek olan &ldquo;organizma&rdquo;yı oluştururlar. Bunlar hayvanlardır. Hayvanlar içinde en yüksek derecede organlaşmış veya teşekkül etmiş varlık ise &ldquo;insan&rdquo;dır. Ay-altı aleminde insanla birlikte en yüksek dereceye ulaşmış oluruz.</p>

  <p class="p0">Böylece Aristoteles ay-altı alemde dört unsurdan başlayan ve insanda sona eren bir varlıklar merdiveni oluşturur. Bu merdivende en aşağıda kendisinden daha geriye gidilmesi mümkün olmayan dört unsur (düşünsel bir ilk ana madde ve ilk dört en basit Form), en yukarda ise kendisinden daha yukarı gidilmesi söz konusu olmayan insan bulunur. İnsanda madde onun bedeni; Form ise düşünen, akıllı bir varlık olarak onun ruhudur. Ancak bu noktada bu varlıklar merdiveni ve madde-Form-ilişkisi ile ilgili olarak iki yanlış yorumdan kaçınmamız gerekmektedir.</p>

  <p class="p0">&nbsp;</p>

  <p class="p0"><span class="t10">Evrim Düşüncesi</span></p>

  <p class="p0">Bunlardan birincisi, bizim bugün anladığımız anlamda bir evrim düşüncesinin Aristoteles&rsquo;te de varolduğu yorumudur. Daha önce de değindiğimiz gibi üzere Aristoteles &ldquo;türler arasında herhangi bir geçiş&rdquo;i kabul etmez. Tek hücreli bir yaşamdan başlayarak insana ulaşan evrensel bir evrim düşüncesi Aristoteles&rsquo;e tamamen yabancı bir düşüncedir. Aristoteles ancak bir türün <span class="t12">kendi içinde</span> bir hareket, oluş, gelişme (veya isterseniz evrim) fikrinin savunucusudur. Bu basit olarak şu demektir: Toprağa atılan bir meşe tohumunun içinde meşe ağacı olma yönünde bir oluş, gelişme vardır. Meşe tohumu meşe ağacı olma yönünde, insan tohumu insan olma yönünde hareket eder. Eğer onların içinde böyle bir eğilim, arzu veya erek olmasaydı meşeden örneğin çam ağacının, insandan ise herhangi bir başka hayvanın çıktığını görmemiz gerekirdi. Madem ki öyle değildir; o halde her bir türe ait bireyler içinde onların gelecekteki şekillerini meydana getirecek olan doğaların, özlerin varlığını kabul etmeliyiz. Böylece Aristoteles, <span class="t12">türlerin sabit olduğuna</span> ve bir türden başka bir türe herhangi bir geçişin, bir türün başka bir türe evrilmesinin mümkün olmadığına inanır.</p>

  <p class="p0">Ancak bu, Aristoteles&rsquo;in bir başka bakımdan varlıklar arasında bir derecelendirme yapmasına engel değildir. Aristoteles&rsquo;e göre varlıkların basitten karmaşığa, unsurdan dokuya, dokudan organa, organdan organizmaya doğru giden bir sıralanma ve yükselme içinde olduklarını gördük. Bunun Aristoteles&rsquo;te bir başka ifadesi onun daha aşağı türden varlıkları, daha yukarı türden varlıkların maddesi olarak ele alan görüşüdür. Örneğin meşe ağacının kendisi Aristoteles&rsquo;te bir madde ve Formdan meydana gelen bileşimdir. Meşe ağacının maddesi gövdesi, gövdesini oluşturan şeyler, su, hava vb. veya daha uygun bir ifadeyle yakın maddesi olarak selülozdur. Formu ise meşe ağacı olmasıdır. Şimdi kendisinden bir yemek masası yapmak üzere bu ağacı kestiğimizi farz edelim. Ortaya çıkan bu üründe meşe ağacının kendisi bütünüyle masanın maddesini oluşturacak ve bu kez onun Formu masalık, yemek masası olma olacaktır.</p>

  <p class="p0">Benzer durumun canlılar için de söz konusu olduğunu biliyoruz. Kendi başlarına bir madde ve Formdan meydana gelen mineraller, bir dokuyu teşkil etmek üzere bir araya geldiklerinde dokunun maddesi olurlar. Dokuların kendileri bir madde ve Formdan meydana gelmelerine karşılık, organları meydana getirmek üzere biçim değiştirdiklerinde, organların maddesi haline geçerler. Organların kendilerinin ise bir araya gelerek organizmaları meydana getirdiklerini ve bu kez onların maddesi durumuna geçtiklerini biliyoruz. Aristoteles&rsquo;in işte bu, yani ikinci anlamda varlıklar arasında bir derecelendirme veya evrimi kabul ettiğini söylemek pek yanlış değildir.</p>

  <p class="p0">Öte yandan bu son durum, Aristoteles&rsquo;in madde ve Form kavramlarını ne kadar esnek ve çok amaçlı kullandığına bir kez daha dikkat etmemizi sağlamalıdır. Görüldüğü gibi Aristoteles&rsquo;te madde gerçekten belirli özellikleri olan bir şey değildir. O her zaman alacağı, kabul edeceği Forma göre, ona göreli olarak bir anlam ifade eder. Organ, dokunun Formudur, ancak organizmanın maddesidir. Çelik, madenin Formudur, ama kılıcın maddesidir. O halde hiçbir maddeye içinde bulunduğu yer, yaptığı işlev, oynadığı rol göz önüne alınmaksızın &ldquo;O, şudur&rdquo; diyemeyiz. Madde özü itibariyle belirsiz, ancak Forma göre belli bir belirlilik kazanabilendir. Madde özü itibariyle göreli olandır. Formu göz önüne almaksızın onun hakkında hiçbir şey diyemeyiz.</p>

  <p class="p0">Bununla birlikte Aristoteles&rsquo;te madde kavramı veya madde, kimi zaman kendisine biçilen bu belirsizlik ve görelilik rolüne uymayan işler de yapmakta veya görüntülere bürünmektedir. Maddeye her zaman sahip olduğu Formuna göre bir isim vereceğimiz ve onun ne olduğunu anlamak için Formuna bakacağımız açıktır. Ama özellikle varlıklar merdiveninde yükseldikçe Formları kabul eden maddelerin gitgide daha özelleştikleri veya söz konusu Formları kabul edebilmeleri için bazı özel niteliklere sahip olmalarının zorunlu olduğu ortaya çıkmaktadır. Örneğin ilk dört unsurun maddesi, tamamen zihinsel olan, hakkında hiçbir şey söyleyemeyeceğimiz bir ilk veya ana maddedir. Ama kesmenin maddesi olan kılıç öyle bir şey midir? Hele hele görmenin maddesi olan göz, görme olayını veya görme Formunu bir yana bıraksak bile kendisi bakımından iyice belirlenmiş bir şey değil midir? Daha önce varlık merdiveninde yükseldikçe bir alt kademede maddeyle Form olan bileşimin bir sonraki kademenin maddesini oluşturduğunu söyledik. Görme niçin göze gelmektedir de suya, kılıca, ağaca gelmemektedir? Neden su, ağaç, kılıç veya kemik görmemektedir de göz görmektedir? Çünkü göz, görme denen olayı, Formu kabul edebilecek, onu gerçekleştirebilecek özel bir yapıya sahiptir. Hatta bundan hareketle Aristoteles&rsquo;in söylemeyi aklından geçirmeyeceği bir şeyi söylememiz mümkün değil midir? Eğer su, kılıç, ağaç veya kemik göremiyor da ancak göz görebiliyorsa bu organın görmeye bağlı olması kadar görmenin de bu organa bağlı olduğu, ona tâbi olduğu anlamına gelmez mi? Eğer göz o olduğu yapıda olmayıp, sahip olduğu özellikleri taşımasaydı, görme olayı ortaya çıkabilir miydi?</p>

  <p class="p0">Şüphesiz Aristoteles buna karşı gözün görme işlevini yerine getirmek ve görme amacıyla yapılanmış olduğu için gördüğünü söyleyerek, gözün görmeyi değil, görmenin gözü açıklayabileceği konusunda ısrarlı olacaktır. Bu konunun burada tartışmasına girmek istemiyoruz. Dikkat çekmek istediğimiz nokta, Aristoteles tarafından tasarlandığı şekilde maddenin zaman zaman Aristoteles&rsquo;in genel bakış açısının dışına çıkan bir yapıya sahip olduğu veya kendisine Aristoteles tarafından verilmek istenen role direndiği şeklinde bir durumun ortaya çıktığıdır. Aristoteles genel olarak maddeyi, bir çocuğun kendisiyle oynayarak ona istediği şekli verebileceği bir hamur gibi tasarlamaktadır. Öte yandan her maddenin her Formu kabul edemeyeceği, madde ile Formun birbirlerine uygunlaştırılması gerektiğini düşündüğü için, maddeye çok yüksek ölçüde belirlilik tanıyan bir bakış açısına sahip olduğunu da söyleyebiliriz. Bu söylediğimiz şeyi daha açıklığa kavuşturmak için madde-Form kavram çiftini farklı bir bakış açısından, Aristoteles&rsquo;in felsefe tarihine yaptığı bir diğer önemli katkısını veya yaratımını ifade eden kuvve-fiil kavramı açısından incelememiz gerekmektedir.</p>

  <h3 class="h30"><a id="ncx497"></a><a id="a28"></a>Varlığın Dinamik Analizi: Kuvve-Fiil Kuramı</h3>

  <p class="p0">Ross&rsquo;un güzel bir biçimde ifade ettiği gibi madde-Form kavram çifti <span class="t12">Metafizik</span>&rsquo;in VII. kitabında (Z kitabında) &ldquo;çoğunlukla tarihinin herhangi bir anında bireysel bir şeyin içinde varolan bir ayrım; bir şeyin tanımında dile getirildiği biçimde özüyle bu özün kendisi olmaksızın var olamayacağı bilinemez dayanağı (substratum) arasındaki ayrım olarak ele alınır. Ancak tartışma ilerledikçe Aristoteles şeylerin göreli olarak belirsiz bir durumdan göreli olarak belirli bir duruma geçişi olayına daha büyük bir ilgi gösterir ve kuvve ve fil kavramlarını kullanmaya başlar&rdquo; (Ross, 213). Ross&rsquo;un söylediğini başka bir biçimde ifade edersek, Aristoteles o zamana kadar varlıkları, bireyleri <span class="t12">statik</span> bir açıdan ele alırken, bu kitapta onları yavaş yavaş <span class="t12">dinamik</span> açıdan ele almaya doğru gider. Bireyleri statik açıdan ele aldığımızda, onların bir madde ve Formdan meydana geldiklerini söylememize karşılık onları dinamik açıdan, yani bir oluş içinde olmaları bakımından ele aldığımızda, kuvve-fiil kavramlarını kullanmamızın daha doğru olduğunu görürüz.</p>

  <p class="p0">&nbsp;</p>

  <p class="p0"><span class="t10">Kuvve, Gerçek ve Nesnel Bir Varlık Türüdür</span></p>

  <p class="p0">Kuvve-fiil kavram çifti, oluş olayını açıklamak için yaratılan bir kavram çifti olduğundan, bu kavram çiftini en iyi anlamanın yolu yine oluş olayını yorumlamaktan geçecektir. Etrafımızda, özellikle organik varlıklar alanında çeşitli ve farklı oluşların cereyan ettiğini görüyoruz. Suyun, güneşin veya bir sıcaklık kaynağının etkisi altında ısınması, bir oluştur. Bir ağacın yapraklarının ilkbaharda yeşillenmesi, sonbaharda sararması bir oluştur. Sağlıklı bir insanın hastalanması, daha sonra sağlığını tekrar kazanması da bir oluştur. Ancak bu çeşitli ve farklı oluş türleri arasındaki birisi vardır ki, özellikle dikkatimizi çekmektedir. Bu bir meşe tohumundan meşe ağacının meydana gelmesi veya bir bebeğin büyüyerek yetişkin bir insan haline gelmesi olaylarında gözlemlediğimiz oluştur. Aristoteles&rsquo;in bir varlığın niteliklerinde, yerinde, niceliğinde bir değişikliğin meydana gelmesi anlamında değil de, onun tözünde, yapısında bir değişmenin meydana gelmesi yönünde meydana gelen bu oluş türüne özel bir dikkatle eğildiğini biliyoruz. O bu sonuncu türle yani <span class="t12">tözsel oluşla</span> ilgili olarak kendisine şu soruyu sormaktadır: Nasıl olup da A denen bir şey B denen bir şey olmaktadır? O her zaman veya çoğunlukla neden B denen bir şey olmaktadır da C denen bir şey olmamaktadır? Bu A denen şeyi her zaman veya çoğu zaman düzenli olarak B denen şey yapan şey nedir? Bu şey A'nın kendi içinde midir, yoksa onun dışında olan bir şey midir?</p>

  <p class="p0">Aristoteles bu soruya basit olarak şu cevabı vermektedir: A denen şeyin hemen her zaman veya çoğunlukla B denen bir şey olmasının nedeni onun zaten kendisini A diye adlandırdığımız durumda veya dönemde de &ldquo;bir şekilde&rdquo; B olmasıdır. Onun &ldquo;fiilen&rdquo; A iken, yani &ldquo;fiilen&rdquo; B-değil iken &ldquo;bilkuvve&rdquo;, yani &ldquo;potansiyel olarak&rdquo; B olmasıdır. Örneklerimize dönersek bir meşe tohumu evet &ldquo;fiilen&rdquo; yani içinde bulunduğu &ldquo;o anda&rdquo; ve &ldquo;o durumda gerçekten&rdquo; meşe tohumudur. Ama sadece veya basit olarak meşe tohumu değildir. Eğer öyle olsaydı o her zaman ve yalnızca meşe tohumu olarak kalırdı veya yalnızca Demokritos&rsquo;un ileri sürdüğü mekanik türden vurma ve çarpmalarla aşınır, parçalanır ve yokolurdu. Oysa öyle olmamaktadır. Bazı meşe tohumları, hatta onların çoğunluğu değişmekte ve &ldquo;hemen hemen her zaman&rdquo; bir meşe ağacı meydana getirme yönünde bir oluş gerçekleştirmektedir. Demek ki meşe tohumu &ldquo;fiilen&rdquo; bir meşe tohumu ise de o aynı zamanda &ldquo;gizil güç olarak&rdquo; meşe ağacıdır. İçinde bir güç olarak, gizil güç olarak yani kuvve olarak, potansiyalite olarak, meşe ağaçlığını ihtiva etmektedir.</p>

  <p class="p0">Aynı şekilde bir kız çocuğu fiilen bir kız çocuğudur, bir bebek fiilen bebektir. Ama bir kız çocuğu içinde annelik gizil gücünü taşıdığı gibi bir bebek de içinde yetişkinlik kuvvesine sahiptir. Şartlar yerine geldiğinde veya olgunlaştığında meşe tohumu meşe ağacı, kız çocuk anne, bebek yetişkin olacaktır.</p>

  <p class="p0">Daha önce Aristoteles&rsquo;in varlığı nasıl çok anlamlı bir kavram olarak tanımladığım ve böylece çoklaştırdığını gördük. Buna göre tözler de vardı, ilinekler de. Bireyler de vardı, tümeller veya Formlar da. Benzeri şekilde Aristoteles burada fiilin de varolduğunu düşünmektedir, kuvvenin de. Bir şey fiilen var olmayabilir, ama bu onun mutlak anlamda var olmadığını göstermez. O gizil bir güç, uyuklayan bir güç olarak var olabilir. Sonuç olarak oluşu, değişmeyi anlamak için varlığın sadece fiilden ibaret olmadığını, onun yanında kuvvenin de varolduğunu kabul etmemiz gerekir.</p>

  <p class="p0">&nbsp;</p>

  <p class="p0"><span class="t10">Kuvve, Tanımlanamaz</span></p>

  <p class="p0">Aristoteles, kuvvenin kuvve olarak tanımlanamaz olduğunu söyler, çünkü tanımlanabilen ancak fiildir. Sadece fiile bakarak kuvvenin ne olduğunu bilebiliriz. Aristoteles kuvvenin ne olduğunu anlatmak için bina yapmasını bilen ama yapmayan bir mimarla, fiilen bina yapan mimarı; görme duyusuna sahip olan ancak fiilen görmeyen, gözleri kapalı olan bir insanla, fiilen gören bir insanı karşılaştırır. Bu örneklere dayanarak kendimize şu soruyu sormamızı ister: Bina yapmasını bilen, ancak yapmayan bir insanla bina yapmasını bilmeyen bir adam arasında görünüş bakımından bir fark yok gibi görünmektedir. Ama gerçekte öyle midir? Görme yeteneğine sahip olan, ancak uyuyan bir adamla kör olan birisi arasında görme olayı ile ilgili olarak bir fark yok mudur? Evreni eğer sadece fiilden ibaret bir sahne olarak görüp, onda fiilden başka türlü bir varlık tarzının olmadığını kabul edersek, fiilen mimarlık yapmayan mimarla mimar olmayan insan, uyuyan bir insanla bir kör arasındaki farkı nasıl açıklayabiliriz? Çünkü, mimarlık eğitimi görmüş, dolayısıyla bina yapma kabiliyetine sahip olan, ama şu anda fiilen bina yapmayan biriyle bu eğitimi görmemiş olduğu için bina yapması söz konusu olmayan biri arasında fiilen hiçbir fark yoktur: İkisi de bina yapmamaktadır. Aynı şekilde görme kabiliyetine sahip olan, ama gözlerini kapatmış olduğu için görmeyen biriyle bir kör arasında da fiilen hiçbir fark yoktur. Ama yine de önemli bir fark vardır. Birinci bilfiil görmeyen, ama bilkuvve görendir. İkinci ise hem bilfiil, hem bilkuvve görmeyendir.</p>

  <p class="p0">&nbsp;</p>

  <p class="p0"><span class="t10">Kuvve Kavramına İtiraz</span></p>

  <p class="p0">Lange <span class="t12">Materyalizmin Tarihi</span>&rsquo;nde bu konuya ayırdığı yerde Aristoteles&rsquo;in bu kuvve-fiil kavramına şiddetle karşı çıkar ve Aristoteles&rsquo;in temel yanlışının aslında şeylerin kendisinde gerçek bir varlığa sahip olmayan, &ldquo;sadece bizim zihnimizde bulunan&rdquo; bir kavramı, kuvve veya mümkün kavramını şeylerin içine taşımaktan kaynaklandığını ileri sürer. Burada verdiği örnekten hareket edersek, Lange&rsquo;ye göre Aristoteles fiilen bir savaş kazanmış olan kumandanı &ldquo;gerçek&rdquo; bir galip olarak tanımlamakta, ama bu &ldquo;gerçek&rdquo; kumandanı savaşı fiilen kazanmasından önce &ldquo;mümkün&rdquo; veya &ldquo;bilkuvve&rdquo; bir galip olarak adlandırmaktadır. Lange&rsquo;ye göre bu kumandanın söz konusu savaştan önce kişiliğine, ordusunun gücüne, yerleşim tarzına vb. &ldquo;bakarak&rdquo; onun bu savaştan galip çıkabileceğini &ldquo;düşünmemizde&rdquo; bir mahzur yoktur. Bu anlamda ona bu zaferi kazandıracak olan &ldquo;koşulların savaştan önce de varolduğunu&rdquo; ileri sürmemizde de bir sakınca yoktur. Bütün bunların sonucu olarak onun daha savaş başlamadan önce zaferinin &ldquo;mümkün&rdquo; olduğunu da söyleyebiliriz. Ama bu sadece bir görüş tarzı, bir konuşma tarzıdır. Yani burada söz konusu imkân veya kuvve olarak muzafferlik, kumandanın kendisinde değildir, ona yönelik olan zihnimizde, düşünüş tarzımızdadır.</p>

  <p class="p0">Çünkü bu kumandanı savaştan önceki durumda göz önüne alalım:</p>

  <p class="p6"><span class="t14">O &ldquo;kendisini ister galip olarak adlandırayım, ister adlandırmayayım, ne ise odur, yani içinde tüm bir nitelikler ve iç ve dış olaylar bütününün gerçekleştiği zamanın belli bir anında bulunan gerçek bir varlıktır. Daha meydana gelmemiş olan koşullar, o halde, onun için henüz var değildir. Onun kafasında sadece belli bir plan vardır. Kolunun, sesinin belli bir değeri vardır. Ordusuyla manevi birtakım ilişkiler içindedir... Kısaca onun durumu her yönden kesindir, bellidir. Zaferi işte karşısındaki kumandanın durumuyla karşılaştırılırsa bu özel durumunun bir sonucu olacaktır... Bu iki kumandanın karşılıklı durumunu anladığımız zaman bizde bir tarafın başarısının mümkün, hatta zorunlu olduğu düşüncesi doğar. Ama bu başarının kendisi bu düşüncemizden ötürü ne artar, ne eksilir&rdquo; (Lange, 1, 175).</span></p>

  <p class="p0">Görüldüğü gibi Lange imkân veya kuvve kavramını tamamen zihnimize ait bir kavram, herhangi bir olayla ilgili olarak zihnimizin öznel bir yargısı olarak görmektedir. Şeyler ne ise odur. Genç bir kızda kadınlığı, meşe tohumunda meşe ağacını gören biziz, nasıl ki savaştan önce şartların kendi lehinde olduğunu düşündüğümüz için bir kumandanı &ldquo;bilkuvve&rdquo; galip, şartların lehinde olmadığını düşündüğümüz diğer kumandanı &ldquo;bilkuvve&rdquo; mağlup olarak gören bizsek.</p>

  <p class="p0">Ross&rsquo;un haklı olarak işaret ettiği gibi, kuvve kavramının çoğu kez yalnızca düşünce boşluğunu gizlemek için kullanılmış olduğu bir gerçektir. A&rsquo;nın neden B olduğu sorusuna &ldquo;Çünkü o bilkuvve B idi&rdquo; şeklinde verilecek bir cevabın çoğu kez bir cevap olmadığı açıktır. Çünkü böyle bir cevap söz konusu değişmenin özel ve somut, doğru bir açıklamasını vermek yerine bir tür totoloji yapmak anlamına gelebilir. Böyle bir genel cevap her şeyi açıklayabileceği için hiçbir şeyi açıklamayan tamamen boş bir cevap olabilir. Su niçin kaynamaktadır? Çünkü onda kaynama gücü vardır. Kılıç niçin kesmektedir? Çünkü kılıçta kesme gücü vardır. Meşe tohumu niçin meşe meşe ağacı olmaktadır? Çünkü onda meşe ağacı olma kuvvesi vardır (Ross, 213).</p>

  <p class="p0">Öte yandan daha özel durumlarda, örneğin Lange&rsquo;nin söz ettiğine benzer bir durumda da imkânın gerçekten eşyanın kendisinde olmaktan çok bizim zihnimizde olduğunu söyleyebiliriz. Belli şartlara, özelliklere sahip bir kumandanı diğer kumandana göre savaş öncesi mümkün bir galip kumandan, potansiyel olarak galip bir kumandan olarak gören gerçekten de biziz. Benzer şekilde bir sinema yıldızı olmadan önce Marilyn Monroe&rsquo;nun &ldquo;bilkuvve bir sinema yıldızı&rdquo; olma özelliği herhalde sadece onun fotografını çeken fotografçının veya ona deneme filmi çektirmeyi düşünen yönetmenin kafasında bulunmaktaydı.</p>

  <p class="p0">&nbsp;</p>

  <p class="p0"><span class="t10">Yetenek Olarak Kuvve</span></p>

  <p class="p0">Ama bunlar çok uygun örnekler midir? Bunlar Aristoteles&rsquo;in severek verdiği örneklerle aynı türden midir? Genç bir kızda, genç bir erkekte olmayan bir çocuk sahibi olma kuvvesinin, yeteneğinin bulunduğunu söylemek gerçekten sadece öznel bir yargıyı, salt bir bakış açısını mı yansıtmaktadır? Meşe tohumunda gelecekteki bir meşe ağacını görmek gerçekten sadece öznel bir bakış açısının mı sonucudur? Genç kız bedenini veya fizyolojisini konu alan bütün kadın doğum uzmanları, meşe tohumuyla ilgilenen bütün tarım uzmanları veya botanikçiler bu örneklerde salt öznel bakış açımızı aşan birtakım şeylerin, kaynağını bizzat söz konusu varlıkların kendilerinde bulan bazı şeylerin olduğu görüşünü savunmayacaklar mıdır? En azından Aristoteles&rsquo;in yukardaki örneklerinde eşyanın bizzat kendisinde, doğanın kendisinde bu düşüncelerimizin kaynağı olan nesnel bir şeylerin olduğunu söylememiz, eşya hakkındaki gözlemlerimizin doğal sonucu değil midir?</p>

  <p class="p0">Aristoteles&rsquo;in madde-Form, kuvve-fiil kuramında bazı tutarsızlıkların, hatta çelişkilerin olduğu doğrudur. Maddenin özü itibariyle belirsiz, göreli bir şey olarak tanımlanmasının yarattığı bazı sorunlara yukarıda değinmiştik. Aristoteles&rsquo;in onu bir imkân, daha doğrusu bir kuvve olarak tanımlamasının bazı güçlükleri içinde barındırdığı da doğrudur. Bunların en önemlisi Lange&rsquo;nin yukarda sözünü ettiğimiz şeylerin içinde bir imkânın olmadığı, &ldquo;mümkün&rdquo; olarak varolanın sadece bir düş olduğu, dış dünyada ancak &ldquo;gerçekleşmiş olan&rdquo;ın varolduğu, &ldquo;imkân&rdquo; olmadığı yönündeki eleştirisinde işaret ettiği şeydir. Ancak bu itirazı şöylece cevaplamak mümkündür: Çoğu durumda gerçekten sadece bizim zihnimizde bulunan bir imkândan ileri gitmeyen bu mümkün veya kuvve, bazı durumlarda, en azından canlıların gerçekleştirdikleri tözsel oluş hareketleri söz konusu olduğunda felsefi olarak pekâlâ işe yarar bir varsayımdır. Çünkü genç bir kızda genç bir erkekte olmayan ve şartlar yerine geldiğinde sonucunu, ürününü ortaya koyacak olan özel bir yapının, bir programın olduğu açıktır. Buna ister yapı, ister program veya ister Aristoteles gibi kuvve diyelim durum değişmez.</p>

  <p class="p0">&nbsp;</p>

  <p class="p0"><span class="t10">Varlık-Oluş Sorununun Çözümü</span></p>

  <p class="p0">Aristoteles, bu kuvve-fiil kuramıyla, o güne kadar tüm Yunan felsefesinin korkulu rüyası olan oluş meselesine tatmin edici felsefi bir açıklama sağlamıştır. Çünkü her zaman söylediğimiz gibi Yunan felsefesinin en önemli problemi varlık-oluş ilişkileri problemidir. Aristoteles&rsquo;in dönemine kadar varlığı kabul eden Parmenides ve Platon gibi filozoflar, oluşu reddetmek zorunda kalmışlardır. Oluşu kabul eden Herakleitos ve Protagoras gibi filozoflar ise varlıkla ilgili iddialarından vazgeçmek zorunda kalmışlardır. Hem varlığı hem oluşu kabul eden Empedokles, Anaksagoras ve Demokritos gibi filozoflara gelince onlar Aristoteles&rsquo;in haklı olarak işaret etmiş olduğu üzere gerçek anlamda oluşu, oluşun özünü, ruhunu anlamamış veya açıklayamamışlardır. Çünkü onlar bir şeyin başka bir şey olmasını onun parçalarının yer değiştirmesine, bir başka tarzda birleşmesine ve ayrılmasına indirgemişlerdir. Aristoteles&rsquo;in kendisi ise hem varlığı hem de gerçek anlamda oluşu kabul etmiş ve onun nasıl mümkün olduğunun son derece başarılı felsefi bir açıklamasını vermiştir.</p>

  <p class="p0">Aristoteles şunu söylemektedir: Evet, varlık vardır ve o Yunan felsefesinde &ldquo;varlık filozofları&rdquo;nın hemen hepsinin üzerinde özenle durdukları özelliklere sahiptir. Yani varlık veya daha doğrusu varlıklar ezeli ve ebedi olup, değişmez, oluşmaz, azalmaz veya çoğalmazlar. Aristoteles bunlara Formlar adını vermektedir. Ona göre evrende ne kadar gerçek tür varsa o kadar varlık veya Form vardır. Bu Formlardan herhangi birini, örneğin insan Formunu alalım. Onun yukarda sözünü ettiğimiz özelliklere sahip olduğunu görmekteyiz. Tek tek insanlar oluş ve yokoluşa tabidirler, doğarlar, değişirler ve ölürler. Ama insan Formu ezelidir, ebedidir ve hiçbir değişikliğe uğramaz. Formların Üzerlerine geldikleri bireysel insanlarda daha az veya daha çok olmaları, azalmaları veya çoğalmaları da söz konusu değildir. Hiçbir insan bir başka insandan daha az insan veya daha çok insan değildir. Bebek daha az insan olmadığı gibi büyüdüğü zaman da daha çok insan olmaz vb.</p>

  <p class="p0">Ama Aristoteles&rsquo;in ilgisinin ana konusu varlık değil, her zaman tekrarladığımız gibi oluş hayat ve harekettir. Sık sık işaret ettiğimiz gibi ona göre bunları inkâr etmek demek, doğayı inkâr etmek demektir. Çünkü doğa hareketin, oluşun ilkesidir. Aristoteles&rsquo;in alaycı bir şekilde söylediği gibi Parmenides bir doğa filozofu olarak adlandırılmaktadır, ama onun sistemi doğayı inkâr eden bir sistemdir: Doğayı inkâr eden bir doğa filozofu, yani kendi içinde çelişik bir varlık. O halde varlık yanında oluşu da kabul etmemiz ve onun felsefi rasyonel bir açıklamasını vermemiz gerekir. İşte Aristoteles varlığı parçalayarak, daha doğrusu çoğaltarak asıl, mükemmel anlamda varlık yanında öyle olmayan ama gene de varlık sıfatını hakkeden bir şeyi yani maddeyi kabul ederek bu sorunu çözmeye karar vermektedir. Evet Form vardır; en mükemmel, kelimenin en gerçek anlamında &ldquo;var&rdquo; olan odur. Ama madde de vardır, daha aşağı seviyeden bir varlık derecesine sahip olmakla birlikte o da vardır ve bu ikisi arasında da bir ilişki vardır. Form bu anlamda fiildir, gerçekleşmedir; madde ise bu fiilin kuvvesi ve imkânıdır. Oluş işte bu kuvveden fiile, imkândan gerçekleşmeye doğru gidiş olayı veya sürecidir.</p>

  <p class="p0">&nbsp;</p>

  <p class="p0"><span class="t10">Kuvve-Fiil Arası İlişkiler</span></p>

  <p class="p0">Aristoteles&rsquo;in bu kuramının önemini anlamak için başka bazı noktaları daha açıklığa kavuşturmalıyız. Bir defa Aristoteles&rsquo;in bir bireyi, onu meydana getiren madde ile Formu veya kuvve ile fiili bir odunu baltayla ikiye yarar gibi ikiye ayırmadığını bilmeliyiz. Lange&rsquo;nin ileri sürdüğü gibi, madde ve Form, Aristoteles için şeylere kendileri açısından bakacağımız iki bakış açısından ibaret değillerse de, bir bireyin veya bir özün iki ayrı parçadan meydana geldiğini söylememizin mümkün olacağı anlamda birbirinden farklı, ayrı şeyler de değildirler. Evet, birey bir sentezdir ama bu sentezi meydana getiren parçaların birbirinden fiziksel olarak ayrılabilecekleri ve her birine kendi başlarına işaret edebileceğimiz bir sentez değildir. Gözün görmesini gözden, baltanın kesmesini baltadan ne kadar ayırabilirsek, bireysel varlıklarda Formu maddeden o kadar ayırabiliriz. Ayrıca evrende maddeden ayrı hiçbir Form (Tanrı hariç) olmadığı gibi herhangi bir Forma sahip olmayan hiçbir maddenin bulunmadığını da biliyoruz.</p>

  <p class="p0">Aynı birlikçi bakış açısı, özlerin kendileriyle ile ilgili olarak da geçerlidir. Aristoteles özlerin dış dünyada nesnel, gerçek varlıklara sahip olduklarına inanmaktadır. Öte yandan özlerin kendileri de bir anlamda bileşik varlıklardır. Aristoteles örneğin insan özünün &ldquo;düşünen hayvan&rdquo;dan ibaret olduğunu söyler. Demek ki insan özünde iki unsur vardır: Düşünen ve hayvan. Burada &ldquo;düşünen&rdquo; ayrıma, &ldquo;hayvan&rdquo; ise cinse tekabül eder. Ancak insanın düşünen hayvan olması demek onda düşünme diye bir özellikle, ondan ayrı hayvan olma diye bir özelliğin bulunduğu ve ikisinin bir araya gelerek insanı oluşturdukları anlamına gelmez. Başka deyişle insan Aristoteles&rsquo;te &ldquo;düşünen artı hayvan&rdquo; değildir, &ldquo;düşünen hayvan&rdquo;dır. Çünkü insan denen özde genel hayvan cinsinin veya maddesinin özel düşünme niteliği ile özelleşmesi, belirlenmesi söz konusudur.</p>

  <p class="p0">Bu aynı birlikçi bakış açısını ilerde Aristoteles&rsquo;in psikolojisinde de göreceğiz. Aristoteles canlılar merdiveninin ilk basamağı olan bitkilerde, beslenme ve büyüme olaylarını açıklamak için bir bitkisel ruhu kabul eder. Bundan bir üst kademe olan hayvanlarda ise beslenme ve büyüme olaylar yanında hareket etme ve arzu etme olayları da varolduğu için bu olayların ilkesi olacak bir hayvani ruhu da kabul etmek gerektiğine inanır. Nihayet Aristoteles hayvanlar alemi içinde en yüksek basamağı oluşturan insanda bunların dışında bir de düşünme ve akıl yürütme faaliyetleri mevcut olduğundan, bu faaliyetleri açıklayacak ilke veya yeti olarak &ldquo;akıllı ruh&rdquo;un varlığını kabul eder. Ama bu Aristoteles için bundan dolayı insanda üç ayrı ruhun (bitkisel, hayvansal ve akılsal) birlikte <span class="t12">yan yana</span> veya <span class="t12">üst üste</span> varolduğu veya insan ruhunun bu üç ruhtan oluşan bir bileşim olduğu anlamına gelmez. İnsan ruhu onun için bir bileşim değildir, birimdir (unity). Nasıl ki, varlıklar merdiveninde, bir yukarda bulunan varlık bir aşağıda bulunan ve madde ve Formdan meydana gelen varlığı maddesi olarak içinde bulundurursa, aynı şekilde ruhlar hiyerarşisinde de hayvansal ruh bitkisel ruhu, akıllı ruh bitkisel ve hayvansal ruhu kendi içinde bulundurur.</p>

  <p class="p0">İkinci olarak Aristoteles kuvveyi daha önce de değindiğimiz gibi sadece veya salt bir imkân, mutlak olarak imkân olarak görmez. Gerçi zaman zaman bu yönde tehlikeli bir dil kullandığı olur. Örneğin ateşin suyu ısıtma kuvvesi yanında suyun ateş tarafından ısıtılma veya ateşi kabul etme, onun tarafından ısıtılabilme özelliğine sahip olması anlamında bir kuvveden söz eder. Ama suyun sıcaklığı kabul etme imkânı veya kuvvesi yanında soğukluğu kabul etme veya donma kuvvesi de vardır: Su, aynı zamanda donabilir de. Bu olgudan bizde kuvvenin &ldquo;farklı ve zıt fiilleri kabul etme imkânı olduğu&rdquo; yönünde bir fikir doğabilir. Ama Aristoteles&rsquo;in asıl anlamında kuvveden kastı bu, yani <span class="t12">salt imkân, eşit imkân</span> değildir. Tersine gerçek anlamda kuvve, &ldquo;belli bir fiilden başkasını kabul etmeyen, ancak bu fiili kabul etmek için uygunlaştırılmış olan&rdquo; şeydir. Hatta böyle bir kuvvenin imkân değil de deyim yerindeyse bir zorunluluk anlamı taşıdığını bile kabul edebiliriz: Meşe tohumu bilkuvve olarak meşe ağacıdır ama sadece odur. Meşe tohumunun meşe tohumu olarak (su, hava, toprak bileşimi vs. yani selüloz olarak değil) sahip olduğu tek kuvve, meşe ağacı kuvvesidir, sedir veya kayın ağacı kuvvesi değildir. Başka deyişle meşe tohumundan meşe ağacından başka bir şeyin meydana gelmesi hemen hemen imkânsızdır. Eğer ortaya bir engel çıkmazsa onun meşe ağacı olması zo<span class="t12">runludur.</span> Bu anlamda Aristoteles&rsquo;te fiilin kuvveyi belirlemesi yanında kuvvenin fiili belirlemesinden bile söz etmek mümkündür.</p>

  <p class="p0">O halde her kuvve, bir şeyin kuvvesidir; belli bir şeyin, belli bir fiilin kuvvesidir, herhangi bir şeyin, herhangi bir fiilin kuvvesi değildir. Bundan dolayı Aristoteles&rsquo;te kuvve ile fiil arasındaki ilişki deyim yerindeyse bir aşk ilişkisi, bir çekim ilişkisidir. Aristoteles&rsquo;in kendi sözleriyle madde Formu, kuvve fiili bir dişinin erkeği istediği gibi ister; bir dişinin erkek tarafından çekilmesi gibi madde Form tarafından çekilir. Demek ki, kuvve ile fiil arasındaki ilişki rastlantısal bir ilişki değildir. Oluş sürecinin iki unsurundan birini bildiğimizde, diğerinin ne olduğunu rahatlıkla çıkarabiliriz. Tabii, özellikle Formun ne olduğunu biliyorsak, maddeden Forma veya kuvveden fiile giden süreci önceden tahmin edebiliriz.</p>

  <p class="p0">Sonuç olarak Aristoteles bu son derece özgün kuvve-fiil kuramıyla, sadece oluşun imkânını akla uygun bir biçimde ortaya koymak ve mantıklı bir açıklamasını vermekle kalmaz, aynı zamanda o zamana kadar bütün Yunan düşüncesini meşgul eden zor bir sorunu, varlık-oluş sorununu tatmin edici bir tarzda çözmüş olur. Aristoteles&rsquo;e gelinceye kadar bütün Yunan filozofları ya varlığı kabul etmek ve oluşu reddetmek zorunda kalmış veya Herakleitos ve Protagoras gibi oluşun varlığını kabul edince varlıktan vazgeçmişlerdir. Aristoteles ise bu her iki gruba karşı ortada böyle bir güçlük, üstesinden gelinemez zor bir tercih, bir dilemma olmadığını söylemektedir. O kısaca şöyle demektedir: Hem varlığı, hem oluşu kabul edebiliriz. Üstelik bunları kabul etmekle kalmayıp, hem varlığın hem de oluşun biliminin mümkün olduğunu savunabiliriz. Varlığı kabul edenlerin onun biliminin yapılabileceği konusunda zaten bir şüpheleri yoktu. Aristoteles bu filozoflara ve onların bakış açısını benimseyerek, oluşun bilgisinin mümkün olmadığını ileri süren oluş filozoflarına karşı şunu söylemektedir. Korkmayın, oluş, değişme ele avuca sığmaz, ne olduğu anlaşılamaz, felaketimsi bir şey değildir. Bir meşe tohumu toprağa ekildiğinde ondan ne olduğunu önceden kestiremeyeceğimiz zararlı veya zehirli bir şey çıkmayacaktır. Bir erkeğin tohumu dişinin yumurtasına bırakıldığı zaman ondan hemen her zaman yine bir insan çıkacaktır.</p>

  <p class="p0">Kısaca oluşun ve değişmenin gerek hareket noktası gerekse varacağı yer bellidir. Bu başlangıç ve bitiş noktaları bilindiği için de onun hareket yönü önceden kestirilebilir, bilinebilir. Başka bir deyişle oluş, değişme rastlantısal bir şey değildir, tersine tamamen belirlenmiş, tamamen determine bir süreçtir. Dolayısıyla varlık kadar tam ve mükemmel bir biçimde olmasa bile, oluşun, değişmenin de bilimini yapmak mümkündür. Bu bilim doğa bilimi veya fiziktir.</p>

  <p class="p0">&nbsp;</p>
</body>
</html>
