<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Platon&rsquo;un okulu olan Akademi gibi Aristoteles&rsquo;in kurduğu Lise de kurucusunun ölümünden çok uzun bir süre sonrasına kadar varlığını sürdürmüştür. Nasıl Platon&rsquo;un ta Ortaçağ&rsquo;ın sonlarına, hatta bir anlamda günümüze kadar sayısız takipçileri ve şerhçileri olmuşsa aynı şekilde Aristoteles&rsquo;in de Antik Çağ&rsquo;dan bu yana benzer şerhçileri ve izleyicileri olmuştur. O halde nasıl Platon&rsquo;la birlikte bir Platonculuktan bahsetmek mümkünse Aristoteles&rsquo;in yanında bir Aristotetesçilikten de bahsetmek mümkündür.</p>

  <p class="p0">Aristotelesçiliğin ne olduğunu, özünü neyin teşkil ettiğini anlamak için yapılması gereken en uygun şey Aristoteles&rsquo;le Platon arasında genel bir karşılaştırma yapmaktır. Aristoteles&rsquo;in özel felsefi görüşlerini incelemeye başlamadan önce Platonculuk gibi Aristotelesçilik diye bir şeyden bahsetmenin mümkün olup olmadığını anlamak üzere belli başlı tezleri bakımından, Platon ile öğrencisi arasında &ldquo;kabaca&rdquo; ve bu eser boyunca sürdüreceğimiz incelemenin bir &ldquo;ön hazırlığı&rdquo; olmak üzere bir karşılaştırma yapalım. Bunun için onların varlık ve bilgi kuramları, ruh kuramları, Tanrı anlayışları, ahlâk ve siyaset alanına ilişkin görüşleri gibi temel bazı konulardaki öğretileri üzerinde duralım.</p>

  <h3 class="h30"><a id="ncx78"></a><a id="a6"></a>Platonculuk Olarak Aristotelesçilik</h3>

  <p class="p0">Daha önce değindiğimiz gibi daha İlkçağ&rsquo;dan itibaren Aristoteles&rsquo;i temelde bir Platoncu olarak görenler ve sözünü ettiğimiz temel konularla ilgili olarak, onlar arasında herhangi bir görüş farklılığının olmadığını savunanlar olmuştur. Bu konuda Plotinos&rsquo;un hocası olan Ammonius Saccas&rsquo;ın Platon ve Aristoteles arasındaki düşünce birliğini savunmak, görüşlerinin birbirleriyle benzerliğini, uyuşturulabileceğini göstermek üzere yedi kitap yazmış olduğu söylenmektedir. Büyük İslâm filozofu Farabi&rsquo;nin ise sadece felsefi tezleri bakımından değil, hayatları, şahsiyetleri, eserlerini kaleme alış tarzları, öğretim yöntemleri bakımından da iki düşünür arasında tam bir uyumun olduğunu ispat etmek üzere <span class="t12">Kitabü&rsquo;l Cem</span> adlı ünlü bir risale yazmış olduğunu ilerde göreceğiz. Aristoteles&rsquo;le Platon&rsquo;un gerek hayatları gerekse eserleri hakkında çok daha sağlam bilgilerin elimizde olduğu günümüzde, de onların felsefi öğretileri arasındaki ilişkiler, benzerlik ve farklılıklar sorunun hâlâ farklı değerlendirmelerin konusu olmaya devam etmektedir. Bazı felsefe tarihçilerinin Aristoteles ve Platon&rsquo;un felsefi tezleri arasında önemli farklılıklar görmelerine karşılık başka bazı felsefe tarihçileri veya Platon ve Aristoteles araştırmacıları bu farklardan çok onları birbirlerine yaklaştıran benzerlik noktaları üzerinde durmayı tercih etmekte veya bu noktaları vurgulamaktadır.</p>

  <p class="p0">Önce kısaca sözü edilen benzerlik noktaları üzerinde duralım. Platon&rsquo;un felsefe tarihine en büyük katkısının İdealar Kuramı olduğunu biliyoruz. Bu kuram neyi kabul etmektedir? Sokrates öncesi <span class="t12">Doğa Filozoflarının</span> ana tezlerinin tersine asıl varolanın, gerçek olanın maddi yapıda bir şey olmadığını, gayrı-maddi, tinsel yapıda bir şey veya şeyler olduğunu. Bu görüşe göre birtakım ezeli-ebedi, değişmez, hareketsiz, tümel, tinsel gerçeklikler vardır. Asıl varlıklar bunlardır ve geri kalan şeyler, duyusal-bireysel varlıklar, ancak bunların gölgeleri, hayalleri olma anlamında bir varlığa sahiptirler. Şimdi Aristoteles&rsquo;in bu konuda, yani varlık veya gerçekliğin, tözün ne tür bir şey olduğu konusunda temelde Platon&rsquo;u devam ettirdiğini söylememiz doğru olacaktır. Aristoteles için de töz, gerçek varlık; ezeli-ebedi, değişmez, hareketsiz, gayri-maddi yapıda bir şey olmalıdır. Ancak Platon&rsquo;un bu şeylere İdea adını vermesine karşılık Aristoteles bu gerçeklikleri Formlar diye adlandırmaktadır.</p>

  <p class="p0">Platon&rsquo;un varlık hakkındaki bu idealist anlayışının bir devamı olarak bilgi konusunda rasyonalist olduğunu görmüştük. Ona göre bilginin veya bilimin konusu duyusal, maddi, oluş ve yokoluş içinde olan şeyler değil, sözü edilen duyusal-üstü, gayri-maddi, oluş ve yokoluşa tabi olmayan nesneler, yani İdealardı. Duyusal, tikel, oluş ve yokoluş içinde olan şeylerin duyularımız tarafından algılanmalarına karşılık söz konusu duyusal-üstü, tümel gerçeklikleri ancak bir başka yetimiz, yani aklımızla kavrayabilirdik. Aristoteles&rsquo;in bu konuda da yine esas itibariyle Platon&rsquo;un öğrencisi olduğunu söyleyebiliriz. Çünkü o da bilginin veya bilimin konusu olarak bireysel, duyusal şeyleri değil, Formları, yani duyusal-üstü, gayri-maddi gerçeklikleri, tümelleri kabul etmekte ve onları kavrayan yetinin de esas itibariyle akıl veya zihin olduğunu ileri sürmektedir.</p>

  <p class="p0">Aristoteles&rsquo;in bilgi kuramı alanında bir başka açıdan da Platon&rsquo;un sadık bir izleyicisi olduğunu söylememiz mümkündür. Platon&rsquo;un bilim için ideal olarak, geometri örneğine göre tasarlanmış, tamamen dedüksiyonlara dayanan formel bir yapıyı veya sistemi önerdiğini biliyoruz. Buna göre bilim, kanıtlanmasına ihtiyaç duyulmayan kesin, apaçık ilkelerden dedüktif akıl yürütmeler yaparak çıkartılan sonuçlardan meydana gelen tümüyle kanıtlanmış bir önermeler topluluğu olmak zorundadır. Aristoteles&rsquo;in <span class="t12">İkinci Analitiklerde</span> geliştirdiği bilim kuramı da özü bakımından bu anlayışı devam ettirir. Aristoteles&rsquo;e göre de bilimsel bilgi, özü itibariyle &ldquo;kanıtlanmış bilgi&rdquo;dir ve bilim denen şey, bu tarzda &ldquo;kanıtlanmış önermelerden meydana gelen bir sistem&rdquo; veya yapıdır. Yalnız Platon&rsquo;dan farklı olarak Aristoteles bu kanıtlamanın aracı olarak geometriyi görmemekte, sözünü ettiği bilimsel önermeleri &ldquo;dedüktif akıl yürütme tarzının en mükemmel formu olarak düşündüğü bilimsel kıyasların (burhanların) sonuç önermelerinde bulmaktadır. Bilim ideali ise öncülleri bir başka ve daha önceki kıyasların sonuç önermelerinden, yani kanıtlanmış önermelerden meydana gelecek tümüyle kanıtlanmış bir önermeler topluluğu demek olan bilimsel bir sistem veya yapıdır.</p>

  <p class="p0">Aristoteles&rsquo;in Tanrı öğretisi veya teolojisi de Platon&rsquo;unkinden temelde farklılık göstermiyor gibidir. Platon&rsquo;un Tanrı&rsquo;yı veya tanrıları özleri itibariyle İdealar olmamakla birlikte onlarla aynı gayri-maddilik, tinsellik özelliği taşıyan ruhlar veya daha doğrusu akıllar olarak tasarladığını görmüştük. Aristoteles&rsquo;in teolojisini en karakteristik bir biçimde ortaya koyan <span class="t12">Metafizik</span>&rsquo;in XII. kitabındaki (Lambda) Tanrı&rsquo;sı da bu aynı özellikleri taşımaktadır. Tanrı bu kitapta içinde yaşadığımız dünyadan ayrı, ona aşkın, saf bir düşünce veya akıl olarak takdim edilmektedir. Platon gibi Aristoteles&rsquo;in de bu aynı özelliklere, yani maddeden bağımsız saf akıl, saf düşünce özelliklerine sahip olan varlıkların sayısını bir mi, yoksa birden fazla olarak mı düşündüğü yani tek tanrıcı mı olduğu, yoksa çok tanrıcı bir görüşü mü savunduğu bir başka, ikinci dereceden öneme sahip tartışma konusudur.</p>

  <p class="p0">Aristoteles&rsquo;in <span class="t12">Ruh Hakkında</span> adlı eserinde ortaya koyduğu biçimde psikolojisi Platon&rsquo;un çeşitli diyaloglarında karşımıza çıkan ruh öğretisinden bazı bakımlardan farklılık göstermektedir. Platon&rsquo;un insan ruhunu bedenden tamamen ayrı yapıda, ondan bağımsız ve ona zıt, bilmediğimiz bir nedenle bedene düşmüş ve bedenin içinde adeta bir zindandaymış gibi yaşayan ezeli-ebedi, ölümsüz bir töz olarak kabul etmesine karşılık Aristoteles, insan ruhunu &ldquo;organlaşmış bedenin işlev&rdquo;i, Formu olarak tanımlamakta ve bu özelliğinden ötürü onun bedenin bozulması veya dağılması demek olan ölümle birlikte varlığını sürdüremeyeceğini söylemektedir. Başka deyişle Aristoteles bu görüşüyle Platon&rsquo;un en kesin inançlarından biri olduğunu bildiğimiz insan ruhunun, onun ölümünden sonra varlığını sürdürebileceği tezini reddeden bir görüş sergilemektedir. Ancak, Aristoteles&rsquo;in bunun yanı sıra insan ruhuna dışardan gelen, onu kuvve halinden fiil haline geçiren, ondan ayrı, ölümsüz bir varlığı, &ldquo;Faal Akıl&rdquo; diye açllandırdığı bir varlığı kabul ettiğini ilerde göreceğiz. İnsan ruhunun bir parçası olup olmadığı üzerinde büyük tartışma bulunan bu Faal Akıl görüşü ise Aristoteles&rsquo;in de bir anlamda insan ruhunda ölümsüz bir yanın varolduğunu kabul ettiği şeklinde yorumlanabilir, nitekim de öyle yorumlanmıştır. O halde görüşlerinin birbirlerine en zıt gibi göründüğü ruh konusunda dahi Aristoteles&rsquo;in Platon&rsquo;la belli bir ölçüde uyuştuğunu ileri sürmemiz mümkündür.</p>

  <p class="p0">Ahlâk felsefesine geçelim: Aristoteles&rsquo;in pratik davranışlarımızda peşinden koştuğumuz iyinin haz olmadığı, mutluluk olduğu görüşü ile esas itibariyle Platon&rsquo;un mutlulukçu (eudamonist) ahlâk anlayışını paylaştığını söylememiz mümkündür. Gerçi Aristoteles&rsquo;in ahlâk felsefesini incelemeye ayıracağımız bölümde göreceğimiz gibi o Platon kadar kararlı bir haz düşmanı değildir. Mutlu hayatı salt hazza dayanan veya hazzı hedefleyen bir hayat olarak görmemekle birlikte hazzın mutlu hayatta belli ölçüde meşru ve kabul edilebilir bir payı veya rolü olduğu, olması gerektiğini düşünmektedir. Öte yandan bu değişik görüşü nedeniyle Aristoteles&rsquo;in Platoncu mutluluk anlayışından büyük ölçüde bir sapma içinde olduğu tezini savunmak şu bakımdan da doğru değildir ki bizzat Platon&rsquo;un kendisi de <span class="t12">Phaidon</span> ve <span class="t12">Phaidros</span> gibi orta dönem diyaloglarında savunduğu görüşlerden farklı olarak hayatının son dönemine ait olduğunu bildiğimiz <span class="t12">Philebos</span>&rsquo;ta mutluluk konusunda Aristoteles&rsquo;in görüşlerine benzer bir görüş sergilemektedir. Onun bu diyalogda daha önceki diyaloglarında kesin olarak karşı çıktığı hazzın, ölçülü olmak şartıyla insan hayatında belli bir yeri ve değeri olduğu görüşünü kabul ettiğini görmüştük.</p>

  <p class="p0">Benzeri bir karmaşık durumun bu iki büyük İlkçağ filozofunun siyasal öğretileri için de söz konusu olduğunu savunmamız mümkündür. Aristoteles&rsquo;in politikasında çok daha gerçekçi olduğu ve içinde yaşadığı dünyanın siyasal gerçeklerini çok daha fazla göz önüne alan daha bilimsel, daha empirist diye adlandırılması mümkün bir siyaset felsefesini geliştirmiş olduğu doğrudur. Ancak Platon&rsquo;un siyaset felsefesinde Devlet&rsquo;ten Devlet Adamı&rsquo;na ve <span class="t12">Kanunlar</span>&rsquo;a doğru giden çizgide daha az idealist veya ütopist, içinde yaşadığı dünyanın olgularına daha fazla itibar eden bir siyaset kuramına yönelmeye doğru gittiğini görmüştük. İlerde bu konuya ayırdığımız bölümde ayrıntılı olarak göreceğimiz gibi Aristoteles, Platon gibi en iyi siyasal rejimi bir site devleti olarak düşündüğü gibi site için önerdiği en iyi hükümet biçimini de yine Platon&rsquo;a benzer biçimde bir en iyilerin yönetimi (krallık veya soylular yönetimi) olarak ortaya koyar. O halde ahlâk gibi politika alanında da Aristoteles&rsquo;in Platon&rsquo;un sadık bir öğrencisi olduğunu veya onun görüşlerinden önemli ölçüde ayrılmadığını söylememiz yanlış olmayacaktır.</p>

  <h3 class="h30"><a id="ncx87"></a><a id="a7"></a>Platonculuğa Karşı Aristotelesçilik</h3>

  <p class="p0">Peki, bu temel ve biraz da kaba sayılabilecek verilere dayanarak, Aristoteles&rsquo;in esas itibariyle Platon&rsquo;un iyi bir öğrencisi olmaktan öte bir düşünür olmadığı, onun görüşlerini izlemek veya devam ettirmekten başka bir şey yapmadığını mı söyleyeceğiz? O halde düşünce tarihi içinde Platonculuktan söz ettiğimiz gibi kendine mahsus görüşleriyle, özel felsefi öğretisi veya sistemiyle Aristotelesçilikten de söz etmemiz doğru olmayacak mıdır? Şüphesiz birçok konuda Platon&rsquo;un dünya görüşünü, temel bakış açısını, öğretilerini devam ettirmekle birlikte yine aynı ve başka konularda kendine mahsus özel dünya görüşü ile, özel bakış açısıyla, özel öğretileriyle ondan ayrılan, böylece Platonculuktan bahsettiğimiz gibi Aristotelesçilik diye adlandırabileceğimiz bir felsefi sistemden bahsetmemizi mümkün kılan bir felsefi ve tarihi olguyu görmezlikten gelemeyiz.</p>

  <p class="p0">Aristotelesçilik denen bu şeyin ne olduğunu göstermek için yukarda belirttiğimiz noktaları tekrar ele alalım. Ama bu kez Aristoteles&rsquo;i Aristoteles yapan, onu hocasından ayıran önemli noktalar üzerinde duralım. Varlık felsefesinden başlayalım: Evet, Aristoteles Platon&rsquo;un İdealar Kuramı&rsquo;nı kabul eder. Ancak Platon gibi onların duyusal-bireysel varlıkların &ldquo;dışında ve üstünde bulunduklarını, onlardan ayrı, bağımsız bir dünya&rdquo; oluşturduklarını kabul etmez. Aristoteles, Platon&rsquo;un duyusal-bireysel varlıklar dünyası ile tinsel-tümel İdealar dünyasını gereksiz ve haksız bir şekilde birbirinden ayırdığını ve onları birbirleriyle birleştirme yönündeki çabalarının sonuçsuz kalmak durumunda olduğunu düşünür ve bu iki dünyayı birbirine yaklaştırmak, birleştirmek ister. Bu yönde olmak üzere Platon&rsquo;un varlık kuramı içinde büyük bir değişiklik yaparak İdeaların veya kendi terminolojisiyle Formların duyusal-bireysel varlıkların üstünde veya dışında bulunmadıklarını, onlardan bağımsız olmadıklarını, tersine &ldquo;onların içinde, onlara içkin&rdquo; (immanent) olduklarını savunur.</p>

  <p class="p0">Aristoteles bununla da yetinmez. Platon&rsquo;un bir kavramın ne kadar genel veya tümelse o kadar var ve gerçek olduğu, tümellerin kendi aralarında tümellik derecelerine göre en az tümelden en çok tümele doğru bir hiyerarşi oluşturdukları biçimindeki görüşünü şiddetle eleştirerek, gerçek dünyada &ldquo;sadece en alt türlerin (insan, meşe palamutu, hamsi balığı vb.) özlerini teşkil eden İdealar&rdquo;ın veya &ldquo;Formlar&rdquo;ın olduğunu, Platon&rsquo;un geri kalan bütün İdealarının veya bütün tümellerinin (varlık, birlik, hareket vb. gibi en üst tümeller bir yana, genel olarak hayvan, genel olarak balık, genel olarak ağaç gibi en alt türlerin üzerinde bulunan bütün cinslerin) gerçek dünyada hiçbir karşılıkları olmayan, tümüyle insan zihninin soyutlama ve genellemesinin ürünü olan boş kavramlardan başka şeyler olmadıklarını savunur.</p>

  <p class="p0">Aristoteles bu aynı somutçu bakış açısından hareketle ve yine Platon&rsquo;dan farklı olarak asıl varolanı, tözü de &ldquo;tümel&rdquo;de değil tikelde, &ldquo;birey&rdquo;de bulur. Bireysel varlıkları (Ahmet, Mehmet, şu önümdeki ağaç, şu kedi vb.) asıl, &ldquo;birinci dereceden tözler&rdquo; olarak kabul eder. Duyusal dünyada gerçek bir varlığa tekabül ettiğini kabul ettiği en alt türlerin Formlarını (insan, ağaç, kedi vb.) ise &ldquo;ikinci dereceden tözler&rdquo; olarak niteler. Bütün bu görüşlerin Platon&rsquo;un varlık kuramının ana tezlerinden ne kadar farklı ve özgün oldukları açıktır. İşte bu hayati derecede önemli farklılıklardır ki, Platonculuğun yanında Aristotelesçilik diye adlandırılmayı hak eden ayrı bir ontolojik kuramın varlığını meydana getirir.</p>

  <p class="p0">Bilgi kuramına geçelim. Benzeri bir durum bilgi kuramı için de söz konusudur. Evet, Aristoteles de Platon gibi bilimin konusunun duyusal-bireysel varlıklar olmadığını, Formlar olduğunu ve bu Formları kavrayan yetinin de duyular olmayıp akıl veya zihin olduğunu kabul eder. Ancak onların, yani Formların &ldquo;görülmesi veya sezilmesinde&rdquo; duyuların &ldquo;hiç olmazsa hareket noktası olarak&rdquo; belli bir önemi ve değeri olduğuna inanır. Evet, Aristoteles&rsquo;e göre bilim, duyu değildir; çünkü duyu bize tümeli, evrensel ve değişmez olanı, kalıcı olanı veremez. Öte yandan Aristoteles &ldquo;bir duyuyu kaybedenin bir dünyayı kaybettiği&rdquo;ni söyler. Duyular ve duyusal tecrübe, Aristoteles&rsquo;e göre, bilgide &ldquo;duyusalda içerilmiş olan duyusal olmayanı&rdquo;, tümeli, akılsal olanı gösterme veya sezdirme bakımından vazgeçilmez bir rol oynar.</p>

  <p class="p0">Daha önce işaret ettiğimiz gibi Aristoteles de Platon gibi bilimin ideali olarak, tamamen kanıtlanmış önermelerden meydana gelen bir yapıyı önerir. Bilimi doğru öncüllerden hareketle yapılan düzgün kıyaslar sonucunda elde edilen kanıtlanmış önermelerde arar ve bu öncüllerin kendilerinin daha önceki bazı öncüllerden hareketle kanıtlanan sonuç önermeleri olmalarını ve böylece geriye doğru gidildiğinde tümüyle kanıtlanmış önermelerden meydana gelen bir yapıyı aramamız veya inşa etmemiz gerektiğini düşünür. Ancak Aristoteles, öte yandan &ldquo;bu idealin gerçekleşemez olduğunu bilecek kadar sağduyu veya deneyim sahibidir.&rdquo; Bundan dolayı bu tür kıyasların öncüllerini oluşturacak önermelerin çoğunluk itibariyle tümevarımsal (endüktif) bir yoldan elde edilmesine karşı çıkmaz.</p>

  <p class="p0">Aristoteles, bilimi duyuma indirgemeyecek kadar Platoncu olduğu gibi duyusal gözlemlerin toplamı olan tümevarımı bilimin kendisi olarak kabul edemeyecek kadar da Platoncudur. Aristoteles tümevarımın sınırlı sayıdaki olayların gözlemlenmesinden onları aşan tümel ve evrensel bir yargıya geçiş olması itibariyle mantıksal bakımından geçerli olmayan bir akıl yürütme olduğunu bilir ve bunu açıkça ifade eder. Bilimin kanıtlanmış önermelerde aranması gerektiği şeklindeki görüşü de, bir ölçüde tümevarımın mantıksal bakımdan geçerli olmayan bu özelliği hakkındaki düşüncesine dayanır. Ancak Aristoteles, tümelin veya Formun duyusal bireysel varlıkların içinde bulunduğunu, onlara içkin olduğunu kabul ettiği için tümelin görülmesi veya sezilmesi bakımından deneye veya gözleme başvurulmasının zorunlu olduğunu da görür. Sonuç itibariyle o bilimi &ldquo;duyusal bireysel varlıklar hakkında yapılan gözlemlerin yeterli ölçüde tekrar edilmesi, yani tümevarım sayesinde tikelde içerilmiş olan tümelin akılla görülmesi, bu suretle elde edilen öncüllerin de birbirleriyle birleştirilmesi yoluyla kıyaslar teşkil ederek sonuçta kanıtlanmış önermelere erişilmesi süreci&rdquo; olarak tasvir eder. Bütün bu tezlerin, bu bilim kuramının, metodolojinin yine Platon&rsquo;unkinden ne kadar farklı ve özgün olduğu ve Aristotelesçilik diye adlandırılması mümkün ayrı bir öğretiyi oluşturduğu açıktır. Aristotelesçi bu bilgi kuramı ve metodolojiyi en iyi anlayan ve savunanlardan biri İslâm dünyasında İbn Haldun olacaktır.</p>

  <p class="p0">Aristoteles&rsquo;in teolojisinin Platon&rsquo;unki ile belli bir benzerlik gösterdiğini kabul etmekle birlikte bazı noktalarda onunkinden tamamen farklı olduğunu savunmamız da mümkündür. Platon&rsquo;un özellikle <span class="t12">Timaios</span>&rsquo;ta ortaya koyduğu şekilde Tanrı&rsquo;yı İdeaları seyrederek duyusal dünyayı meydana getiren bir yapıcı olarak tasarladığını biliyoruz. Yine bu görüşü ile Platon&rsquo;un Tanrı&rsquo;yı evrenle ilgilenen, onu mümkün olan en güzel veya iyi biçimde meydana getiren bir varlık olarak tanımladığını da gördük. Buna karşılık Aristoteles&rsquo;in Tanrı&rsquo;sı &ldquo;dünyayla ilgilenme yönünde herhangi bir arzuya sahip olması şöyle dursun, onu bilmez bile.&rdquo; Tanrı, Aristoteles&rsquo;te, Platon&rsquo;da olduğu gibi evrenin yapıcı (fail) nedeni değildir, sadece ereksel (gai) nedenidir. Aristoteles&rsquo;in Tanrısı bir akıl veya düşüncedir, ancak konusu bizzat Kendisi olan bir düşünce. Tanrı, mükemmel bir varlık olduğu ve mükemmel varlığın düşüncesinin konusu olacak şeyin yine ancak mükemmel bir şey olması gerektiği için Aristoteles&rsquo;in Tanrı&rsquo;sı, &ldquo;sadece Kendi Kendisini düşünür&rdquo; veya temaşa eder. Onun bu Kendi Kendisi hakkındaki bilgisinin aynı zamanda evren hakkındaki bir bilgiyi de içermesi gerektiği tezi, yani daha sonraki Hıristiyan ve Müslüman Aristotelesçilerin bazılarının tahmin edilebilecek nedenlerle Aristoteles&rsquo;e mal etmeye çalıştıkları tez, ilerde Aristoteles&rsquo;in Tanrı öğretisine ayırdığımız bölümde üzerinde geniş olarak duracağımız gibi gerçekte Aristoteles&rsquo;e tamamen yabancıdır. Aristoteles&rsquo;in ana tezi, kusurlu, eksik, yetersiz olanın kusursuz, mükemmel olana yönelmesinin doğal ve makul olduğu; bunun tersinin ise akılsal olarak kavranabilecek bir şey olmadığıdır. Bundan dolayı Aristoteles&rsquo;te Platon&rsquo;da, özellikle <span class="t12">Timaios</span> diyalogunda kendisiyle karşılaştığımız tarzda Tanrı&rsquo;nın dünyaya karşı herhangi bir ilgi veya inayetinden (providence) söz etmek mümkün değildir. Sonuç olarak Aristoteles&rsquo;in bu Tanrı anlayışının ve onun gerisinde yatan ilke veya düşüncelerinin de Platon&rsquo;un Tanrı anlayışı ve bu anlayışının gerisinde bulunan düşüncelerinden ne kadar farklı olduğu açıktır. Böylece Aristotelesçi özgün bir varlık kuramı ve bilgi kuramından söz etmemiz ne kadar mümkün ve doğruysa, onun özgün düşüncesinin damgasını taşıyan Aristotelesçi bir tanrıbilimden söz etmemiz de o kadar mümkün ve doğrudur.</p>

  <p class="p0">Aristoteles&rsquo;in Platon&rsquo;dan en fazla ayrıldığı bir konuya, psikolojiye ilişkin görüşlerine de kısaca temas edelim. Evet, Aristoteles de Platon gibi insanı beden ve ruhtan meydana gelen bir varlık olarak görmekte ve insanı insan yapan asıl şeyin, insan doğasının ruh olduğunu ve ruhun bedenden ayrı ve ona üstün bir varlık olduğunu kabul etmektedir. Ancak, o bedenle ruhun ilişkisini birbirine düşman ve birbirini reddeden iki ayrı bağımsız varlığın zorunlu olarak bir arada bulunması olarak görmemektedir. Tam tersine onları &ldquo;bir ve aynı gerçeğin, bireyin iki farklı görüntüsü, birbirini tamamlayan ve birbirlerinden ayrı olarak varlığını sürdürmesi mümkün olmayan iki farklı görüntüsü&rdquo; olarak takdim etmektedir.</p>

  <p class="p0">Aristoteles&rsquo;e göre Pythagorasçıların ve Platon&rsquo;un kabul ettikleri gibi bedenden bedene dolaşan, ölümle birlikte ortadan kalkmayan, bağımsız ve ölümsüz bir varlık olarak varlığını sürdüren bir ruh mevcut olamaz. Platon gibi Aristoteles için de ruh &ldquo;hayatın, hareketin ve düşüncenin ilkesidir.&rdquo; Ancak Aristoteles için bu ilke, ruhu olduğu maddeden veya bedenden bağımsız olarak var olamaz. Çünkü ruh, sadece ve sadece maddenin Formu veya bedenin işlevidir. Nasıl gözün işlevi görmekse ve bu işlevi yerine getirmek için görme, göz denen organa muhtaçsa; nasıl baltanın işlevi kesmekse ve bu işlevi yerine getirebilmek için kesme, balta denen bir araca muhtaçsa, ruh da bedenin işlevidir ve yukarda sözünü ettiğimiz ana işleri veya fiilleri yerine getirmek için bedenle birlikte bulunmak zorundadır. Nasıl ki, herhangi bir madde herhangi bir işi yapmak, herhangi bir işlevi yerine getirmek için uygun değilse, örneğin sudan kılıç yapmak mümkün değilse; kılıç olmayı, yani kesme veya delme işini veya fiilini ancak çelik gibi sert bir maddenin yapması mümkünse, ruhların da ancak kendileri için uygun olan veya uygunlaştırılmış olan bedenlerle birlikte bulunmaları mümkündür. Yine nasıl ki bir kılıç kırıldığında veya bir balta paslandığında artık onun işinden, işlevinden söz etmek mümkün değilse, insan bedeni ortadan kalktığı veya dağıldığında da onun işlevi olan ruhun varlığını devam ettirmesi mümkün değildir. Aristoteles&rsquo;in son derece modern olan, modern psikolojiyi mümkün kılan bu ruh anlayışının da Platon&rsquo;unkinden ne kadar farklı ve özgün olduğunu belirtmemize gerek yoktur</p>

  <p class="p0">Aynı durumun daha sonra Aristoteles&rsquo;in siyaset felsefesi, sanat felsefesi, hitabetle ilgili eserleri ve görüşlerine ayırdığımız bölümlerde benzer şekilde karşımıza çıkacağını göreceğiz. Aristoteles&rsquo;in bu alanlarda da, bir yandan Platon&rsquo;un ele almış ve ilk defa ortaya koymuş olduğu kavramlar ve çözümlerden, görüşlerden hareket edip onlardan yararlanırken, diğer yandan onlar üzerinde büyük değişiklikler yaptığını ve onları kendi dehasının eseri olan yeni görüşlerle zenginleştirdiğini, iyileştirdiğini &ndash;ve bizim kendi kişisel görüşümüze göre&ndash; aştığını gözlemleme imkânımız olacaktır. Siyaset felsefesi alanında Aristoteles&rsquo;in bir yandan Platon&rsquo;un şehir devleti çerçevesi içinde en iyi rejim arayışını sürdürürken öte yandan Platoncu kolektivizmi ne kadar yumuşattığını, onun içine ne kadar çok liberal, hatta demokratik unsurlar sokmaya çalıştığını göreceğiz. Yine Platon&rsquo;un hitabeti, temelde sofistçe bir aldatmaca, kandırmaca sanatı olarak gösterme eğiliminin karşısında Aristoteles&rsquo;in siyaset ve adalet mekanizmasının meşru ve vazgeçilmez bir kurumu olarak ona nasıl bir yer ve rol verilmesi gerektiği konusundaki görüş ve çabalarına tanık olacağız. Nihayet sanatı Platon gibi esas olarak bir taklit olarak görmekle birlikte, Aristoteles&rsquo;in bu taklit kavramını ne kadar büyük bir değişime ve dönüşüme uğrattığını ve Platon&rsquo;un sanatçıyı, şairi ahlâkî ve eğitimsel nedenlerle toplumundan kovma yönündeki öneri ve çabalarına Aristoteles&rsquo;in insan hayatında son derece gerekli ve değerli bir ihtiyaca cevap verdiğini göstererek sanata, şiir ve komedyaya, tragedyaya toplumda ve yurttaşın eğitiminde nasıl önemli bir yer açmaya çalıştığını göreceğiz.</p>

  <p class="p0">Peki bütün bunlar, yani Aristotelesçilik başlığı altında topladığımız varlık, bilgi, bilim, tanrıbilim, psikoloji, siyaset, hitabet, sanat alanına ilişkin bütün bu farklı görüş ve öğretiler; Platon ve Platonculuğa tamamen zıt, örneğin bir Demokritos&rsquo;un Platon&rsquo;a karşıt olduğu tarzda veya o ölçüde zıt görüş ve öğretiler midir? İkisi arasında daha önce kısaca ve kabaca temas ettiğimiz diğer ve aynı ölçüde önemli perspektif yakınlığını, fikir benzerliklerini göz önüne alırsak bunu söylemenin de doğru olmadığını kabul etmek zorundayız. Doğru olan, kendisinin de zaman zaman eserlerinde &ldquo;biz Platoncular…&rdquo; tarzında söylediği veya kabul ettiği gibi, Aristoteles&rsquo;in, Platon&rsquo;un okulunda yetiştiği, esas olarak onun dünya görüşünü, olaylara bakış açısını benimsediği, ana tezlerinin çoğunda da onunla aynı görüşte olduğunu, ancak genel olarak Platon&rsquo;u düzeltmek ve geliştirmek amacında olduğu, bunu gerçekleştirmek için büyük bir çaba sarf ettiği ve çoğu durumda &ndash;bizim kendi görüşümüze göre&ndash; bunu başardığıdır.</p>

  <h3 class="h30"><a id="ncx100"></a><a id="a8"></a>Aristoteles&rsquo;in Bilim Tarihi Bakımından Önemi</h3>

  <p class="p0">Aristoteles sadece bazısına değindiğimiz felsefi görüşleri ve bu görüşlerin uyumlu bir bütünü olan felsefi sistemi bakımından değerli bir düşünür değildir. Onun bilim tarihi bakımından da büyük önemi vardır. Hatta kimileri Aristoteles&rsquo;i bir bilim adamı olarak görmekte ve bu yanıyla onu filozof Aristoteles&rsquo;ten daha değerli kabul etmektedirler.</p>

  <p class="p0">Aristoteles&rsquo;in bilimsel önem ve değeri birçok şeyden ileri gelmektedir. Aristoteles ilk olarak Yunan dünyasının bilimsel çalışmalar alanında o zamana kadar elde etmiş olduğu sonuçları derleyip, toplayarak sınıflandırmış; Yunan bilimini özellikle biyoloji alanında kendisinin yaptığı önemli katkılarla zenginleştirmiş ve onun farklı alanlarının her biri üzerine ayrı birer eser, inceleme kaleme almıştır. Kısaca Aristoteles&rsquo;in araştırma konusu yapmadığı, ele almadığı hiçbir bilimsel konu veya varlık, olgu alanı yoktur.</p>

  <p class="p0">O bazı alanlarda öncüdür (mantık ve biyoloji gibi). Kant&rsquo;ın haklı olarak işaret ettiği gibi Aristoteles&rsquo;in mantığına 18. yüzyıl sonuna gelinceye kadar hemen hemen hiçbir önemli katkıda bulunulmamıştır. Büyük doğa bilimcisi Darwin de Aristoteles&rsquo;in biyoloji alanındaki çalışmalarını, kendi zamanına kadar bu alanda yapılmış olan en önemli ve değerli çalışmalar olarak nitelendirmektedir. Bazı alanlarda öncü değildir, ancak bu alanlarda da başka bakımdan hizmetleri bulunmaktadır. Aristoteles ele aldığı her alanda veya problemler grubunda o zamana kadar yapılmış olan bütün çalışmaları, ileri sürülmüş olan bütün görüş ve düşünceleri derler, toplar, tasnif eder, sistemleştirir. Metafizik ve fizikle ilgili eserlerinin başında kendisine gelinceye kadar bu alanlarda görüş ileri sürmüş olan filozof ve yazarları belirtir, onların görüşlerini sergiler. Böylece onun ilk felsefe tarihçisi, ilk bilim tarihçisi olduğunu söyleyebiliriz. Lise&rsquo;ye mensup bazı diğer bilginlerin her biri de bu çabayı kendi bilim alanlarının tarihi ile ilgili olarak gösterirler. Örneğin Eudemos da Yunan dünyasının ilk matematik tarihi yazarıdır.</p>

  <p class="p0">Aristoteles&rsquo;in bilimsel faaliyetleri bunlarla da sınırlı değildir. O, Lise içinde daha sonra İskenderiye ve Bergama kütüphaneleri için model teşkil edecek bir biçimde ilk büyük kütüphaneyi de kurmuştur. Benzeri şekilde çok sayıda haritayı bir araya getirerek bir harita koleksiyonu meydana getirmiştir. Doğa tarihi üzerine verdiği derslerde kullandığı materyalle bir doğa tarihi müzesi meydana getirmiştir. Nihayet muhtemelen siyasal incelemelerinde kendilerinden yararlanmak üzere 158 Yunan sitesinin anayasalarını toplatmıştır (Bu anayasalardan günümüze sadece biri, <span class="t12">Atinalıların Anayasası</span> adını taşıyan eser gelebilmiştir).</p>

  <p class="p0">&nbsp;</p>
</body>
</html>
