<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Ahlâk Nedir?</title>
</head>

<body>
  <h3 class="h30"><a id="a44"></a>Ahlâk Nedir?</h3>

  <p class="p0">Aristoteles&rsquo;in ahlâk felsefesini ayrıntılı olarak incelemeye ayırdığımız bu bölümde önce Aristoteles&rsquo;in ahlak felsefesini veya ethiğini nasıl bir inceleme türü olarak gördüğü, konusunun ne olduğu ve amaç olarak neyi hedeflediği üzerine görüşlerine temas edelim.</p>

  <p class="p0">&nbsp;</p>

  <p class="p0"><span class="t10">Bilgi, Eylem ve Yaratım</span></p>

  <p class="p0">Aristoteles&rsquo;in bilimleri üçe ayırdığını ve ahlâk ile politikayı ikinci gruba koyduğunu biliyoruz. Aristoteles <span class="t12">Nikomakhos Ahlâkı</span>&rsquo;nın VI. kitabında bu ikinci gruba giren incelemenin birinci ve üçüncü gruba giren incelemeden ne bakımdan farklı olduğunu son derece açık bir biçimde ortaya koyar. Bunun için psikolojide yaptığı temel bir ayrımdan hareket eder. Bu ayrım bir önceki bölümde değindiğimiz ruhun kısımları ayrımıdır. Buna göre ruh esas olarak ikiye ayrılır: Akıl sahibi olan ruh ve akıldan pay almayan ruh. Akıllı ruhu da ikiye ayırmak gerekmektedir: Bunlardan ilki, onun, kendisiyle &ldquo;ilkeleri başka türlü olamayacak olan nesneleri&rdquo; ele aldığı, onlar üzerinde düşündüğü kısmı veya yanıdır; ikincisi ise yine akıllı ruhun &ldquo;ilkeleri başka türlü olabilecek nesneleri&rdquo; ele aldığı, onlar üzerinde düşündüğü kısmı veya yanıdır. Aristoteles birinci kısmı veya yanı <span class="t12">bilimsel</span> (scientific) yan, onun yaptığı işi <span class="t12">bilim</span> olarak adlandırır. İkinci kısım veya yanı ise hesaplayan, tartan (calculative, deliberative) yan, onun yaptığı işi ise <span class="t12">hesaplama, tartma, düşünüp taşınma</span> olarak nitelendirir. Birincinin konusunun bilimsel doğru (truth) olmasına karşılık, ikincinin konusu doğru arzuya (right desire) karşılık olan doğrudur (1039 a 1-15).</p>

  <p class="p0">Aristoteles daha sonra bu &ldquo;başka türlü olamayan nesneler&rdquo;le &ldquo;başka türlü olabilecek nesneler&rdquo; arasındaki ayrımı daha da açıklığa kavuşturur: &ldquo;Olduğundan başka türlü olamayan nesneler&rdquo;, evrende &ldquo;zorunlu olarak&rdquo; varolan, dolayısıyla &ldquo;ezeli-ebedi&rdquo; olan şeylerdir. Bilimin nesneleri bu tür şeylerdir.</p>

  <p class="p6"><span class="t14">&ldquo;Hepimiz bildiğimiz şeyin olduğundan başka şekilde olmasının olası olmadığını kabul ederiz... Demek ki bilimsel bilginin nesnesi zorunlu olarak vardır, dolayısıyla ezeli-ebedidir&rdquo; (1039 b 15-25).</span></p>

  <p class="p0">Aristoteles, &ldquo;olduğundan başka türlü olabilecek nesneler&rdquo;in ne olduğunu belirlemeye başladığında ise bir ayrım daha yapar: Bunlar, &ldquo;yaratılan veya meydana getirilen bir şey&rdquo; olabileceği gibi &ldquo;yapılan, eylenen bir şey&rdquo; de olabilir. Aristoteles birincinin örneği olarak mimarlığı verir ve her türlü sanatın bu kategoriye girdiğini belirtir. Mimarlık ve genel olarak sanat, bir &ldquo;yaratma&rdquo;, &ldquo;meydana getirme&rdquo;dir (poiesis, production). İkinci ise işte bu eserde üzerinde konuştuğu şey, yani insanın kendisiyle ne bir şeyi bildiği, ne de bir şeyi yarattığı veya meydana getirdiği, sadece &ldquo;eyleme&rdquo;de bulunduğu şey, yani genel olarak ahlak ve politikanın ele aldığı şeydir (praksis). Aristoteles yaratma ile eyleme arasındaki farkı yaratmanın, kendisinden değişik olan bir hedefi olmasına karşılık -yaratılan eser, sanat eseri-, eylemin kendisinden başka bir hedefi olmaması -çünkü iyi eylemin hedefi, kendisidir&ndash; olarak ortaya koyar (1140 b 5-10).</p>

  <p class="p0">&nbsp;</p>

  <p class="p0"><span class="t10">Doğru, İyi ve Güzel</span></p>

  <p class="p0">Aristoteles&rsquo;in bu sözlerinden ortaya çıkan sonuçlar nelerdir?</p>

  <p class="p0">Bir defa Aristoteles ruhun bu üç etkinliğinin de &ldquo;akılla ilgili&rdquo; olduğunu veya olması gerektiğini düşünmektedir. Çünkü ruhun bu üç etkinliğinin de onun akıldan pay almayan yanının veya kısmının değil, akıllı yanının etkinliği olduğunu biliyoruz. Bu bilimde olduğu gibi sanat ve eylemede veya praksiste de esas belirleyici olanın &ldquo;akıl&rdquo; olması gerektiği anlamına gelecektir. Başka deyişle bilim adamı gibi sanatçının da, eylemde bulunanın da ana hedefi &ldquo;doğruluk&rdquo; olmak zorundadır. Ancak bu doğruluk sözü edilen üç ayrı alanda farklı adlar alacaktır. Bilimde doğruluğun bilimsel doğruluk (truth) olmasına karşılık, sanatta doğruluğa genel olarak &ldquo;güzellik&rdquo;, eylemde veya ahlâkta doğruluğa &ldquo;iyilik&rdquo; veya &ldquo;erdem&rdquo; adını vermemiz mümkündür. Başka deyişle bilimde doğruluğun &ldquo;keşf edilmesi&rdquo;ne karşılık sanatta doğruluğun güzel (veya yararlı) bir üründe &ldquo;yaratılması&rdquo; veya &ldquo;meydana getirilme&rdquo;si, ahlâkta ise onun eylemde, iyi eylemde &ldquo;gerçekleştirilme&rdquo;si söz konusu olacaktır.</p>

  <p class="p0">Aristoteles&rsquo;in bu sözlerinden ortaya çıkan bir başka sonuç onun evrende &ldquo;zorunlu olan&rdquo;ın alanı ile &ldquo;olumsal olan&rdquo;ın alanı arasında bir ayrım yaptığıdır. Bilim bunlardan birincisinin, sanat ve ahlâk ise ikincisinin alanıdır. Başka deyişle bilim adamının araştırdığı alanla ilgili olarak &ldquo;özgür&rdquo; olmasından söz edilemez. Ama gerek sanatçının yaratımlarında, gerekse ahlâkî bir davranışta bulunan, bir eylem gerçekleştiren insanın fiillerinde &ldquo;özgür&rdquo; olmasından söz edilebilir ve edilmelidir. Aristoteles olduğundan başka türlü olması mümkün olmayan şeyler üzerinde düşünüp tartmadan, hesaplamadan söz etmenin bir anlamı olmadığı (1141 b 1 O), buna karşılık diğer iki alanla ilgili olarak bu kavramların kullanılmasının anlamlı olduğunu söylerken bu noktaya değinmektedir.</p>

  <p class="p0">Aristoteles&rsquo;in ruhun akıllı kısmının bu farklı etkinlik tarzları, bunlara konu olan nesnelerin özellikleri ve bu etkinliklerin amaçları arasında yaptığı bu temel ayrımların bir diğer sonucu bu üç farklı alana ilişkin araştırmaların sonuçlarının ne kadar kesin olabileceği veya bu alanlarda araştırıcının neleri göz önüne alması gerektiğine ilişkin değerlendirmeleri olacaktır. Nesnesi olduğundan başka türlü olması mümkün olmayan, zorunlu olan, ezeli-ebedi şey olan bilimin; nesnesi üzerinde herhangi bir tasarrufta bulunması mümkün olmayan, sadece onu gözlemesi, seyretmesi mümkün olan bilimin veya başka bir ifadeyle &ldquo;teorik bilim&rdquo;in, sırf evrensel olarak geçerli doğruları arayacağı ve bundan dolayı hedefinin &ldquo;kanıtlama&rdquo; olacağı açıktır. Nitekim Aristoteles açıkça bu bilimin amacının &ldquo;kanıtlama&rdquo; olduğu ve bu alanda kanıtlama olmadığı takdirde bir bilgiden söz edilemeyeceğini belirtir (1140 b 30-35). (Bu arada daha önce üzerinde durduğumuz gibi Aristoteles, kanıtlamanın nasıl olacağı, onda duyumun, deneyin, tümevarımın, akıl yürütmenin, ilkeleri doğrudan kavrayan sezgisel aklın nerelerde ve nasıl işe karıştığı konusunda da bazı açıklamalar verir).</p>

  <p class="p0">&nbsp;</p>

  <p class="p0"><span class="t10">Ethikte Kesinlik ve Deneyim</span></p>

  <p class="p0">Buna karşılık Aristoteles, olumsalı konu alan araştırmanın böyle bir amacı hedefleme durumunda olmadığını düşünmektedir. Ona göre böyle bir araştırmada matematik, fizik veya metafizikte olduğu gibi bilim için mümkün olan en mükemmel kanıtları bulmayı umamayız. Olumsal üzerinde konuşanların doğruyu &ldquo;yaklaşık&rdquo; olarak veya &ldquo;kaba taslak&rdquo; ifade etmeleri ile yetinmek zorundayız. Aristoteles&rsquo;in kendi sözleriyle her bir araştırma, ancak &ldquo;ele aldığı konunun doğal yapısının izin verdiği ölçüde kesinliğe sahiptir&rdquo; ve bu alanın araştırıcısı da ancak bu ölçüde bir kesinliğe ulaşma iddiasında bulunabilir. Bir matematikçinin olası şeyler söylediğini kabul etmemiz ne kadar yanlışsa, bir söylev ustasından kanıtlar göstermesini istememiz de o kadar saçmadır (1094 b 25). Şüphesiz ahlâk veya siyaset araştırması bir retorik değildir. Ama konusunun doğasından, nesnesinin zorunlu olan şeyler değil, olumsal şeyler olmasından dolayı onun bir matematik olmadığını da teslim etmek zorundayız.</p>

  <p class="p0">Aristoteles bu görüşünü başka yerlerde ve başka biçimlerde de ortaya koyar. <span class="t12">Nikomakhos Ahlâkının</span> birinci kitabında, sözünü ettiği araştırmayla kesin bilimler arasında yöntemleri bakımından ayrım yaptığı yer, bunlardan biridir. Buna göre bir araştırma ya ilk ilkelerden hareket ederek onlardan sonuçlar çıkarır veya sonuçlardan hareket ederek onların ilkelerine gitmeye çalışır. Matematiğin yöntemi birincidir. O Platon&rsquo;un söylediği ve bizim de bildiğimiz gibi, ilk ilkelerden hareket eder ve onlardan sonuçlarını çıkarmaya yönelir. Zaten kanıtlama da budur (1095 a 30 - b 5). Ama ahlâk veya politika araştırması ile ilgili olarak böyle bir yöntem mümkün değildir. O olgulardan, ahlâkî olgulardan ve bunlara ilişkin kanılardan hareket etmek zorundadır. Bu kanılar her zaman çok açık olmadıkları gibi çoğu zaman tutarlı da değildir. Bununla birlikte onlar, ahlâkî değerlendirmeler için yararlı bir hareket noktasını oluştururlar. Matematik gibi konularda matematikçi olmayanların veya uzman olmayanların görüşlerine itibar edilmesi gerekmez. Ama insanın ahlâki veya siyasal yaşamını, insan için iyiyi, toplumun mutluluğunu ilgilendiren konularda herkesin veya çoğunluğun yanlış içinde olduğunu kabul etmek pek doğru değildir. Bu konularda hele deneyim sahibi insanların görüşleri kesinlikle yabana atılmamalıdır. Ethik veya politika konuları özü itibariyle deneyimle, bilinen tek tek şeylerle ilgilidir. Deneyim ise uzun zaman gerektirir. Genç bir insanın konusu soyut şeyler olduğu için matematikte veya doğa biliminde başarılı olması mümkündür. Ama onun ethik veya politik konularda doğru görüş sahibi olması zordur (1042 a 10-20).</p>

  <p class="p0">Sonuç olarak Aristoteles bu ve benzeri nedenlerle bir ethik-politik araştırmacısının pratik bilgeliğin ürünü olan kanılardan hareket etmesi, onları sorgulaması, birbirleriyle karşılaştırmak, kusur ve tutarsızlıklarından arındırmak suretiyle mümkün olduğu kadar genel veya yaklaşık, kanıtlayıcı olmaktan çok ikna edici sonuçlara ulaşmasının mümkün olduğuna ve onun ana işlevinin de bu olduğuna inanmaktadır.</p>

  <p class="p0">&nbsp;</p>

  <p class="p0"><span class="t10">Politikanın Ethiğe Önceliği</span></p>

  <p class="p0">Buraya kadar ethik veya politikayı bir arada ve aralarında özel bir ayrım yapmaksızın kullandık. Bunun nedeni Aristoteles&rsquo;in kendisinin de üzerinde konuştuğumuz konular bakımından onlar arasında önemli bir ayrım yapmamış olmasıdır. Hatta Aristoteles <span class="t12">Nikomakhos Ahla</span>kı&rsquo;nın ilk sayfalarında asıl anlamında bilimin yanında konusu &ldquo;her eylem ve tercihin aradığı, her şeyin arzuladığı&rdquo; iyi olan, &ldquo;bilgisi yaşam için büyük önem taşıyan&rdquo; iyi veya en iyi olan &ldquo;pratik bilim&rdquo;in örneği olarak ethiği değil politikayı verir (1094 a 30). Daha sonra eserin çeşitli yerlerinde de bu tutumunu devam ettirerek, hep en yüksek pratik bilim olarak politikadan söz eder.</p>

  <p class="p0">Onun bu görüşünün ve tutumunun nedeni ethiği &ldquo;tek bir kişi&rdquo; için iyiyi araştıran bir etkinlik olarak almasına karşılık politikanın &ldquo;kent&rdquo; için, &ldquo;site&rdquo; için veya &ldquo;toplum&rdquo; için iyiyi araştırdığını ve bu ikinci etkinliğin veya araştırmanın daha kapsamlı olduğunu, dolayısıyla birinci araştırmayı da içine aldığını düşünmesidir. Aristoteles açıkça politikanın konusunun &ldquo;insan için iyi&rdquo; olan olduğunu söyler ve bu iyinin bir kişi için neyse kent için de aynı şey olduğunu belirtir. &ldquo;Birey için iyi olanla devlet için iyiyi meydana getiren bir ve aynı bilgeliktir.&rdquo; Şimdi birey insan için iyi olanla kent veya toplum için iyi olan bir ve aynı şey olduğuna, öte yandan kent bireyden daha büyük ve onu içine alan bir kurum veya varlık olduğuna göre kent için iyi olanı &ldquo;hem elde etmek, hem de korumak daha önemli ve amaca daha uygun görünmektedir.&rdquo; &ldquo;O halde kent veya toplum için iyinin ne olduğunun araştırılması &ldquo;daha güzel ve daha tanrısal bir şeydir&rdquo; (1094 b 5-10).</p>

  <p class="p0">Aristoteles&rsquo;in bu sözleri ile onun arkasında yatan bakış açısı üzerinde biraz daha duralım. İlkin onun bu görüşünün arkasında insanı &ldquo;politik bir hayvan&rdquo; olarak tanımlayan (1097 b 10; 1169 b 18) ünlü görüşünün yattığı aşikârdır. Aristoteles&rsquo;in sık sık tekrarladığı bu ünlü sözünde insanı tek başına yaşaması mümkün olmayan bir canlı, toplumsal bir canlı olarak görmek veya tanımlamaktan daha fazla şeyler bulunmaktadır. Aristoteles&rsquo;in insanı toplumsal veya politik bir hayvan olarak nitelemekten asıl kastı, toplumun insan için mümkün olan mükemmellik ve mutluluğu, yani iyiyi sağlayan temel kurum olmasıdır. Başka deyişle Aristoteles için toplum ve siyaset, insanın &ldquo;sadece hayatını sürdürmesi&rdquo;nin bir aracı değildir, aynı zamanda ve bundan daha önemli olarak onun &ldquo;iyi ve mutlu bir hayat sürmesi&rdquo;nin, kendisi için varolduğu veya varlığa geldiği mükemmelliğini gerçekleştirmesinin temel koşuludur. Aristoteles kusurlu bir devlette veya kötü düzenlenmiş, kötü yasalarla yönetilen bir toplumda en iyi bir bireysel hayatın gerçekleşemeyeceği görüşündedir. O halde onun kentin, sitenin veya toplumun iyisinin, birey olarak insanın da iyisi olduğu ve bu birinci olmaksızın ikincinin mümkün olmaması anlamında birinci iyinin daha önemli, daha tanrısal olduğu, dolayısıyla da kentin veya toplumun iyisi ile ilgilenen politikanın bireyin iyisi ile ilgilenen ethikten önce geldiği ve ondan daha değerli olduğunu söylemesinde herhangi bir sorun yoktur.</p>

  <p class="p0">Aristoteles&rsquo;in bu görüşünün modern çağda ortaya çıkan ve toplumu veya kolektif varlığı bireyden hem ontolojik, hem de ahlâkî bakımdan daha önemli gören, hatta toplumun veya onun siyasal örgütlenmesi olan devletin çıkarlarının bireyin çıkarları, hakları, mutluluk taleplerinden önce gelmesi gerektiğini savunan anti-liberal, toplulukçu (kolektivist) veya devletçi öğretilerle karıştırılmaması gerektiği açıktır. Aristoteles bireyin varlığı ile toplumun varlığı, bireyin hakları ile toplumun hakları, bireyin ahlâksallığı ile toplumun veya devletin ahlâksallığı arasında Hegel ve onun izinden ilerleyen düşünürlerin kurmaya çalıştıkları ayrımları bilmez bile. Onları bilmiş veya tanımış olsaydı da doğru bulacağı veya onaylayacağı çok şüphelidir.</p>

  <p class="p0">Sokrates&rsquo;in fizik araştırmalar gibi politika veya devlete ilişkin sorunlarla da ilgilenmediğini ve dikkatini birey insan ve onun iyisi, mutluluğu üzerinde yoğunlaştırdığını biliyoruz. Buna karşılık Platon&rsquo;un bir anlamda bireyi, bireysel ahlâk ve mutluluğu bir tarafa bırakıp esas ilgisini politikaya ve devlete yönelttiğini de görmüştük. Bu bağlamda onun, devletin yöneticisinin veya yasa koyucusunun birey için ahlâksal bakımdan iyi olmadığını söyleme imkânına sahip olduğumuz bazı kurallar koymasını meşru görme yönünde tehlikeli bazı şeyler söylediğini de görmüştük. Aristoteles için ise bireyle devlet, bireylerin mutluluğu ile devletin iyisi arasında bu tür bir gerilimin varolmadığını söyleyebiliriz. Şüphesiz ki Aristoteles&rsquo;te daha sonra Stoacılarda ve Hristiyanlıkta ortaya çıkacak veya vurgulanacak olan bireysel ahlâkî hayatla, toplumsal siyasi hayatın birbirlerinden farklı oldukları, birindeki başarı veya başarısızlıkların diğerine zorunlu olarak bağlı olmadığı, iyi bir insanın kusurlu bir toplumda yaşamasının veya kusurlu bir toplumda bireyin bireysel olarak ahlâkî ve mutlu bir hayat sürdürmesinin imkânsız olmadığı, çünkü bu alanların birbirlerinden ayrı, hatta birbirlerine zıt olduğu, önemli olanın bireyin kurtuluşu ve mutluluğu olduğu yönündeki görüşlere benzeyen bir görüş yoktur. Bu noktalardan hareketle Aristoteles&rsquo;i ahlâkın otonomisini, siyasetten bağımsızlığını görmediği için eleştirmek bile mümkündür. Bizim burada söylemek istediğimiz şey; sadece Aristoteles&rsquo;in ahlâkla politika arasında bir ayrım yapmamasından ve ahlâkı bir anlamda bağımsız bir araştırma alanı olarak görmeyip politikaya bağımlı kılmasından ötürü modern çağda ortaya çıkan devletçi, kolektivist, totaliter görüşlerin bir öncüsü olarak görmemizin doğru olmayacağıdır. Onun yukarda belirttiğimiz sözleriyle savunduğu şey sadece bireysel iyi ile siyasal iyi arasında özü itibariyle hiçbir fark olmadığı, toplumun veya devletin bireyden daha geniş bir alanı içine alması ve bireysel iyiyi mümkün kılmasından ötürü daha özel bir ilgiyi veya araştırmayı hakkettiğidir.</p>

  <p class="p0">&nbsp;</p>

  <p class="p0"><span class="t10">Ethiğin Politikaya Önceliği</span></p>

  <p class="p0">Hatta daha ileri giderek şunu söyleyebiliriz: Evet, Aristoteles&rsquo;in yukardaki sözlerinden hareketle onun ahlâkla politika arasında bir ayrım yapmadığı ve ahlâkı politikadan sonra gelen veya kendine özgü bir konusu olmayan bir araştırma alanı olarak gördüğünü ileri sürmek mümkündür. Ama bu onun politikayı ahlâkî olmayan bir kurum olarak gördüğü veya onu bir Makyavel gibi ahlâktan bağımsız, gerektiğinde ahlâk-dışı davranılması gereken bir etkinlik alanı olarak tasarladığı anlamına da gelmemektedir. Tam tersine Aristoteles ahlâkın politikaya bağımlı olmasından çok &ldquo;politikanın ahlâka tabi olması&rdquo; gerektiği düşüncesinde görünmektedir. Çünkü politikanın aradığı iyi, onun kendi sözleriyle ancak ve ancak &ldquo;insan için iyi&rdquo;dir. İnsan için iyinin ise tek tek insanların bazılarının, yani ruhlarının akılsal olmayan yanı akılsal yanına hâkim olan insanlar için iyi olmadığını söylemek mümkündür. Ama bu sadece görünüşte böyledir. Çünkü bu tür insanların iyisi veya onların iyi diye kabul ettikleri şeyler gerçekte onlar için iyi şeyler değildir.</p>

  <p class="p0">Bu şeyler bir hesaplama hatası veya insanın hayvansal yanının gerçekten insani yanına galip gelmesi sonucu iyi olarak görülen, ama gerçekte öyle olmayan sahte iyilerdir. İnsanın insan olarak ulaşmak istediği şeyin gerçek iyi olduğunu, bu gerçek iyinin insanın bütün davranışlarının amacı olan mutluluğu sağlama gücüne sahip olan tek şey olduğunu düşünürsek, öte yandan sitenin veya toplumun veya devletin, bu iyinin sağlanması için <span class="t12">zorunlu bir araç</span> olduğunu göz önüne alırsak, politikanın temelde bir ahlâk olması gerektiği ve ahlâkın politikaya tabi olması kadar, hatta bundan daha da çok politikanın ahlâka tabi olması gerektiği sonucuna varabiliriz.</p>

  <p class="p0">Nitekim Aristoteles <span class="t12">Politika</span> adlı eserinde bu yönde konuşmayı da ihmal etmemekte ve erdemli bir devletin hayatının yalnızca &ldquo;yurttaşların erdemli hayatlarından ibaret&rdquo; olduğunu belirtmeyi gerekli görmektedir. Öte yandan kendi yarattığını düşündüğü &ldquo;umran ilmi&rdquo;yle Aristoteles&rsquo;in politika bilimi arasında karşılaştırma yapan büyük İslâm filozofu İbni Haldun, bu ikinciyi &ldquo;halkın çoğunluğunun insan türünün korunması ve devam ettirilmesi için gerekli bir yolda sevk edilmesi amacıyla &ldquo;ahlâk ve hikmet&rdquo; gerekirliklerine uygun olarak ev ve kentin ne şekilde idare edilmesi lazım geldiği&rdquo;ni ele alan bir bilim olarak tanımlarken politika ile ahlâk arasındaki bu yakın ilişkiyi bizim burada işaret etmek istediğimiz yönde ortaya koymaktadır (İbn Haldun, 87).</p>

  <p class="p0">Hatta İbn Haldun bununla da kalmamakta ve yine kendisinin &ldquo;umran ilmi&rdquo; diye adlandırdığı bilimle, İslâm filozoflarının &ldquo;medeni siyaset&rdquo; diye adlandırdıkları Yunan politik felsefe geleneği arasındaki yaklaşım farkını vurgulamak isterken filozofların, yani Platon, Aristoteles ve onu takip eden Farabi gibi düşünürlerin medeni siyasetle &ldquo;bir toplumda, son çözümde, &ldquo;başta egemen bir yönetici olmaksızın&rdquo; yaşanmak isteniyorsa bu &ldquo;toplumun üyelerinden her birinin sahip olması gereken karakter ve ruh özellikleri&rdquo;ni kastettiklerini ve içinde bu şartların gerçekleştiği bir topluma &ldquo;ideal toplum&rdquo; (el-medine el-fazıla) adını verdiklerini söylemektedir (İbn Haldun, 443). Yani o, görüldüğü gibi, ahlâk ve politika arasındaki ilişkileri yine aynı yönde yorumlamaktadır. Bu yoruma göre Platon ve Aristoteles geleneğini takip eden filozofların aradıkları veya peşinden koştukları şey, temelde devlet veya onun zora dayanan kuralları değildir, bir toplumun üyelerinin veya bireylerinin başta egemen bir yönetici olmasa bile kendi başlarına mutlu ve uyumlu bir hayat sürdürebilmeleri için sahip olmaları gereken <span class="t12">karakter ve ruh özellikleridir.</span> Bunlar öyle özelliklerdir ki bireylerin bireyler olarak onlara sahip olmaları durumunda siyasete veya onun zorlayıcı kurallarına, yasalarına ihtiyaç bile olmayacaktır. Şimdi bu özelliklerin bireysel ahlâkî özellikler olduğu, dolayısıyla bu anlamda siyasetin zorlayıcı kuralları ve yasa koymalarının ahlâktan önce değil, sonra gelmesi gerektiği açıktır.</p>

  <p class="p0">Son olarak büyük Aristoteles yorumcusu Ross&rsquo;un da Aristoteles&rsquo;te ahlâk ve politika arasındaki ilişkilerle ilgili olarak bu yorumumuza katıldığına, Aristoteles&rsquo;in <span class="t12">Nikomakhos Ahlâkı&rsquo;nın</span> başında her ne kadar politikanın ana bilim olduğunu söylemekteyse de, eserin daha sonraki gelişimi içinde &ldquo;tartıştıkça bireysel hayatın değerine ilişkin düşüncesinin yavaş yavaş ortaya çıkmakta olduğu ve çalışmanın sonunda sanki devlet bireyin ahlâkî hayatına sadece yardımcıymış gibi, insanın arzuları aklına tabi kılınmak istendiğinde kendisine ihtiyaç duyulan zorlama öğesini sağlıyormuş gibi konuştuğu&rdquo;na dikkatimizi çektiğine işaret edelim (Ross, 227).</p>

  <p class="p0">Aristoteles <span class="t12">Nikomakhos Ahlâkı</span>&rsquo;nın <span class="t12">VI.</span> Kitabında pratik bilgeliğin konu olarak aldığı toplumsal iyiyi ele alan politikanın ve bireyin iyisini ele alan ahlâkın yanında bir de ev halkıyla ilgili iyiyi ele alan <span class="t12">ev yönetimi</span> (household management) adlı bir araştırmadan söz eder. Ancak ilerde Müslüman bilim <span class="t12">sınıflamacılarmm ev yönetimi bilimi</span> (ilm tedbir il-menzil) diye adlandıracakları bu bilim üzerinde özel olarak durmaz. İnsanın kendine mahsus iyisini veya bireysel iyiyi konu alan ethik araştırmasının (veya buradaki ifadesiyle pratik bilgeliğin) belli bir yönetim biçimi olmaksızın var olamayacağı gibi bu ev yönetimi olmaksızın da gerçekleşemeyeceğini söylemekle yetinir (1141 b 30-1142 a 20).</p>

  <h3 class="h30"><a id="ncx840"></a><a id="a45"></a>İyi Nedir?</h3>

  <p class="p0">Aristoteles <span class="t12">Metafizik'e</span> &ldquo;bütün insanlar doğal olarak bilmek isterler&rdquo; cümlesiyle başlar. &ldquo;Başka türlü olamayacak zorunlu ve ezeli-ebedi şeyler&rdquo;i konu alan metafizik bilimine ilişkin bir eserin, bilmenin insana doğal olarak ait olan en önemli özellik olduğunu belirten böyle bir cümle ile başlaması doğaldır. Ancak Aristoteles insanın sadece bilen bir varlık olduğu veya bu dünyada sadece bilmek için varolduğu görüşünde de değildir. İnsanlar aynı zamanda arzu sahibidirler; bilme arzusundan başka arzuların da sahibi olan insanlar, isteklerini, tutkularını gerçekleştirmek üzere eylemde bulunurlar. Kuşkusuz bilmenin kendisini de bir eylem olarak düşünebiliriz. Hatta Aristoteles bilmenin kendisini insanın özüne en uygun düşen bir eylem olarak niteleyecektir. Ne var ki, biz Aristoteles&rsquo;in kendi sözlerine dayanarak bilmeyi dar anlamda bir eylem olarak değil de bir <span class="t12">theoria,</span> yani temaşa, seyretme, spekülasyon olarak alıp insanların genel olarak arzu yetisinin etkisi altında yaptıkları ve ortaya bir eser çıkarmayan fiil ve davranışlarına eylem demenin daha doğru olacağı kanaatindeyiz.</p>

  <p class="p0">Aristoteles <span class="t12">Nikomakhos Ahlâkı&rsquo;na</span> &ldquo;her sanat ve araştırmanın&rdquo; ama özellikle &ldquo;her eylem ve tercih&rdquo;in hedeflediği şeyin ne olduğuna ilişkin ana soruyla girer. Buna verdiği cevap ise insanların bütün eylemlerinde hedefledikleri şeyin genel olarak &ldquo;İyi&rdquo; kavramı altında ifade edilebilecek bir şey olduğudur. Başka deyişle insanlar kendileri için iyi olduğunu, kendilerine iyi geldiğini düşündükleri şeyleri ister, tercih ederler ve onları elde etmeye veya gerçekleştirmeye çalışırlar.</p>

  <p class="p0">İnsanların kendileri için iyi olan şeyin ne olduğu konusunda tam bir anlaşma durumunda olmadıkları gibi zaman ve duruma, şartlara göre de birden fazla ve farklı şeylerin kendileri için iyi olduğunu düşündükleri görülmektedir. Örneğin bazılarının amacı zengin olmak, bazılarının ünlü olmaktır. İnsanların çok büyük bir kısmının eylemlerinde hedefledikleri şeyin ise haz olduğu görülmektedir. Buna karşılık başka bazılarının haz yerine, onuru tercih ettiklerini de görmekteyiz. Kısaca kimileri söz konusu iyiyi hazda, kimi ünde ve bazıları servette, bazısı ise onurda bulmaktadırlar. Kaldı ki, bir ve aynı insan duruma göre birden fazla ve farklı şeyleri de iyi olarak görmektedir. Örneğin hastalandığı zaman sağlığı en büyük bir iyi olarak nitelemekte, ancak sağlığı yerine geldiğinde bu kez bu iyinin yerine bir başka şey iyi olarak geçmektedir.</p>

  <p class="p0">&nbsp;</p>

  <p class="p0"><span class="t10">Ahlâkta Araç-Amaç Ayrımı</span></p>

  <p class="p0">Böylelikle Aristoteles iyiyi herkesin eylemlerinde hedeflediği amaç olarak tamamen &ldquo;biçimsel&rdquo; olarak belirlemekte, hemen sonra bundan böyle ahlâk felsefesinde çok önem kazanacak olan bir ayrımı ortaya koymaktadır: Bu, ahlâksal eylemlerde <span class="t12">araç-amaç</span> ayrımıdır. Aristoteles ahlâkta kimi davranışların araç, kimi davranışların veya eylemlerin ise amaç kategorisi altında değerlendirilmesi gerektiğini düşünmektedir. Örneğin insanların büyük bir kısmı zenginlik peşinde koşmaktadır. Ancak onlar için zenginlik zenginlik olarak amaç mıdır, yoksa onların zenginlikle elde etmek istedikleri bir başka amaç, örneğin haz veya ün mü söz konusudur? İnsanların bazıları spor yapmaktadırlar. Neden? Amaçları sırf spor yapmak için spor yapmak mıdır, yoksa spor sayesinde erişmek istedikleri bir başka amaç, örneğin ince ve düzgün bir vücuda veya görünüşe sahip olmak veya sağlıklı olmak mı söz konusudur?</p>

  <p class="p0">Aristoteles&rsquo;e göre insanların davranış veya eylemlerinde peşinden koştukları iyi, temelde &ldquo;<span class="t12">kendisi için istenen</span>&rdquo; bir şey, kendisinden öte herhangi bir şeyin elde edilmesi için bir &ldquo;<span class="t12">araç olarak istenmeyen</span>&rdquo; şey olmak zorundadır. Kuşkusuz araçlarla amaçlar arasında kategorik bir ayrım yapılamaz. Bazıları için zenginlik hazzın aracı olarak amaçlanan bir şeydir, başka bazıları için ise (örneğin cimri bir istifci için) o, bizzat kendisi için istenen bir amaçtır. Bazılarının spor yaparak zayıflamasının amacı sağlıklı bir vücuda sahip olmaktır; ama bazıları için zayıf veya ince bir vücuda sahip olmanın kendisi bir amaç olarak peşinden koşulan şeydir.</p>

  <p class="p0">Ama bir ahlâk araştırmacısı için önemli olan ahlâki eylemlerde bu araç-amaç ayrımını göz önünde tutmasıdır. Aynı zamanda o, insanların eylemleriyle ulaşmak istedikleri iyiyi, bir başka şeyin elde edilmesi için araç olarak gerçekleştirdikleri eylemin değil, kendisi için, kendisi uğruna her şeyin yapıldığı eylemin, asıl amaçlanan eylemin, kendine yeterli eylemin niteliği olarak tanımlamak zorundadır. Hatta başka şeylerin aracı olmayıp, kendileri amaç gibi görünen eylemler arasında bile bazılarının en son amaç, nihai amaç olmadığını söylememiz gerekir. Bizim aradığımız iyi, kendisinin başka bir şeyin aracı olmadığı, kendisinden öte başka bir amacın var olmadığı, sırf kendisini elde etmek veya kendisine ulaşmak için eylemde bulunduğumuz iyidir:</p>

  <p class="p6"><span class="t14">&ldquo;... Demek ki kendisi amaç olan yalnızca bir tek şey varsa, aradığımız o olur; daha çok şey varsa, o, onlar arasında en çok kendisi amaç olandır. Kendisi için aranan, başka bir şey için aranandan; hiçbir zaman bir başka şey için tercih edilmeyen de hem kendileri için hem de onun için tercih edilenlerden daha fazla amaçtır diyoruz. Hiçbir zaman bir başka şey için tercih edilmeyip hep kendisi için tercih edilene ise sadece kendisi amaçtır diyoruz&rdquo; (1079 a 301079 b 1).</span></p>

  <p class="p0">&nbsp;</p>

  <p class="p0"><span class="t10">Nihai Amaç Veya İyi Olarak Mutluluk</span></p>

  <p class="p0">Acaba bütün davranışlarımızda peşinden koştuğumuz, elde etmeye çalıştığımız, kendisini elde ettiğimizde başka bir şey istemediğimiz, kendinde amaç, kendinde erek olan bu şey, iyi nedir?</p>

  <p class="p0">Onun iyi olduğunu söylemek doğrudur, ama bu, fazla soyut, fazla biçimsel bir tanımlamadır. Acaba onun &ldquo;mutluluk&rdquo; olduğunu söylersek konuya biraz daha açıklık getiremez miyiz? Aristoteles bu soruya evet diye cevap vermektedir, çünkü</p>

  <p class="p6"><span class="t14">&ldquo;en çok mutluluğun böyle bir şey olduğu düşünülüyor; çünkü onu hiçbir zaman başka bir şey için değil, hep kendisi için tercih ediyoruz. Ama onuru, hazzı, aklı ve her erdemi hem kendileri için tercih ediyoruz... hem de mutluluk uğruna, onlar aracılığıyla mutlu olacağımızı düşündüğümüz için tercih ediyoruz. Oysa hiç kimse mutluluğu onlar uğruna ya da genel olarak başka bir şey uğruna tercih etmiyor&rdquo; (1097 b 1-6).</span></p>

  <p class="p0">Başka bir şekilde söylersek mutluluk bir insanın eylemlerinin amacı olarak kendisinden öte bir soru sorulmasını veya araştırma yapılmasını gereksiz kılan nihai bir erektir. Bir insana herhangi bir şeyi niçin yaptığını sorduğumuzda, bir başka şeyi, bu başka şeyi niçin yaptığını sorduğumuzda yine bir başka şeyi, bir başka amacı gösterebilir. Ama bu araçlar-amaçlar zincirinde bir en son nokta, bir en son amaç vardır ki hiç kimse artık ondan öteye gitmeyi gerekli görmez. Bir insana &ldquo;Niçin mutlu olmak istiyorsun?&rdquo; veya &ldquo;Niye mutluluğa erişmek istiyorsun?&rdquo; sorusunu sorduğumuzda, bu amacını bir başka ve daha ileri amaca başvurarak açıklamak veya haklı çıkarmak ihtiyacını duymaz. Onun bu soruya vereceği cevap ancak şu olur: &ldquo;Çünkü mutlu olmak istiyorum.&rdquo; Kısaca mutluluk kendi kendine yeten, nihai bir amaçtır.</p>

  <p class="p0">Aristoteles&rsquo;in bu görüşü üzerinde de biraz duralım. Aristoteles&rsquo;in ethiğinin felsefe tarihinde karşımıza çıkan ve bir eylemin değerini onun &ldquo;sonucu&rdquo; ile ölçen, bu sonuçta bulan ethikler grubuna dahil olduğunu görmekteyiz. Bu gruba giren ahlâk felsefelerinde bir eylem her zaman bu eylemin <span class="t12">sonucunda</span> ortaya çıkan şeyle değerlendirilir. Bu, Epikuros&rsquo;ta veya daha genel olarak hazcılıkta &ldquo;haz&rdquo;dır, J. Bentham ve onu izleyen faydacılıkta (utilitarisme) &ldquo;fayda&rdquo;dır. Aristoteles&rsquo;te ise o, yukarda görüldüğü gibi &ldquo;mutluluk&rdquo;tur (eudamonia). Bu ahlâkın, ahlâkî eylemin değerini, meydana getirdiği herhangi bir sonuçta veya üründe değil, hareket noktasında, bu eyleme girişirken sahip olmamız gereken &ldquo;niyet&rdquo;te, &ldquo;iyi niyet&rdquo;te bulan Kant&rsquo;ın ahlâkından ne kadar farklı olduğu açıktır. Haklı olarak işaret edilmiş olduğu üzere Aristoteles&rsquo;te gerçek anlamında &ldquo;ödev&rdquo; kavramının varolmadığı bile ileri sürülebilir. O, eylemlerimizin ahlâkî olması için &ldquo;ödev&rdquo;den, &ldquo;ödev duygusu&rdquo;ndan kaynaklanması gerektiği yönünde bir düşünceye tamamen yabancı gibidir.</p>

  <p class="p0">İkinci olarak Aristoteles&rsquo;in ahlâk felsefesinin kesinlikle &ldquo;teleolojik&rdquo; olduğunu görmekteyiz. Aristoteles ahlâklılığı bir eylemin kendi değerinde, kendi &ldquo;iç değer&rdquo;inde bulmamaktadır, belli bir ereğe yardımcı olmasında, insanı ona yaklaştırması veya uzaklaştırmasında bulmaktadır. Başka deyişle Aristoteles için bir eylem kendinde iyi veya kendinde kötü değildir; nihai erek olan şeye, mutluluğa eriştirmesi bakımından sahip olduğu rol veya işlev açısından iyi veya kötü diye adlandırılabilir. Aristoteles&rsquo;in bu erekbilimciliği zaten onun ahlâkta araçlar ve amaçlar ayrımında da kendini göstermektedir. Buna göre bazı eylemlerin, araç oldukları için, herhangi bir ahlâkî değeri olamaz. Şüphesiz Aristoteles daha sonra biraz da yanlış olarak Makyavel&rsquo;e izafe edilen ahlakta veya siyasette &ldquo;amaçların araçları mubah kıldığı&rdquo; tarzında bir görüşe sahip değildir. Çünkü, kendisi hiçbir yerde ahlâk dışı araçlarla ahlâkî amaçlara erişilmesinin mümkün veya doğru olduğuna ilişkin herhangi bir şey söylememektedir. Bununla birlikte ahlâkta araçlarla amaçlar arasında ayrım yapması, araçların kendisinden çok amaç üzerinde durması, ahlâkî eylemlerin değerlerini kendilerinde değil amaçlanan şeye bizi yaklaştırmalarında görmesi, Aristoteles&rsquo;in en azından ahlâki amaçlar kadar onları gerçekleştiren araçlar olarak ahlâki eylemlerin de önemli olduğu, onların kendilerinin de ahlâki eylemler olarak ahlâkî değerlendirme ve yargılamaların konusu olması gerektiği gibi hususları gözden kaçırmasına veya yeter derecede onlar üzerinde durmamasına neden olmuş görünmektedir.</p>

  <p class="p0">Nihayet davranış veya eylemlerimizin ereğinin mutluluk olduğu şeklindeki tanımlamanın, bu amacın iyi olduğu yönündeki ilk tanımlamadan daha ileri ve daha somut bir şeyler söylediğini kabul etsek de, bunun hâlâ yeterli olmadığını görmekteyiz. Evet, hepimiz mutlu olmak istemekteyiz; mutluluğun kendi kendine yeten bir şey olduğunu düşünmekteyiz ve niçin mutlu olmayı istediğimiz tarzında bir soruyu anlamlı bulmamaktayız.</p>

  <p class="p0">Ama mutluluk nedir? Hepimiz mutlu olmaktan aynı şeyi mi anlamaktayız? O halde Aristoteles özelliğini tamamen biçimsel ve kavramsal olarak ortaya koyduğu bu mutluluğun ne olduğunu daha yakından incelemek, insanların mutluluktan anladıkları bazı şeylerin, haz, onur, servet vb.nin gerçekten mutluluk olup olmadığını ele almak ve açıklamak durumundadır.</p>

  <p class="p0">&nbsp;</p>

  <p class="p0"><span class="t10">İyi, Ruhun Erdeme Uygun Etkinliğidir</span></p>

  <p class="p0">Aristoteles mutluluğun en iyi şey olduğunu söylemede, insanlar arasında bir anlaşmanın var gibi görünmesine karşılık, bunun daha açık olarak ne olduğunun söylenmesinin arzu edildiğini belirtip, bu konuyu aydınlığa kavuşturmak üzere önemli bir soruyu, insanın işinin veya işlevinin ne olduğu sorusunu sorarak ethik soruşturmasını sürdürür. İnsanların belli mesleklerin, sanatların mensubu olarak yaptıkları birtakım işler vardır ve onların bu işleri yaparken amaçları, onları iyi bir biçimde yapmaktır. Böylece iyi bir flütçü, iyi flüt çalandır, iyi bir heykeltıraş başarılı heykel yapandır. Ama insanın bir heykeltıraş veya flütçü, kadın veya erkek, politikacı veya işçi olmak bakımından değil de &ldquo;insan olmak bakımından&rdquo; bir işi yok mudur?</p>

  <p class="p0">Kendi deyişi ile insan, &ldquo;doğal olarak işsiz midir?&rdquo;.</p>

  <p class="p0">Aristoteles&rsquo;e göre insanın işi sadece veya sırf yaşamak olamaz, çünkü bu insanla diğer canlıların, bitki ve hayvanların ortaklaşa yaptıkları bir iştir. İnsanın işi özel olarak duyum da olamaz, çünkü duyum da gerek insan gerek at veya öküzde ortak bir faaliyettir. O halde geriye tek bir şey kalmaktadır: İnsanın işi &ldquo;ruhun akla uygun etkinliğidir.&rdquo; Çünkü insanın özü, doğası &ldquo;akıllı bir hayvan&rdquo; olmadır. Nasıl gözün doğası veya işlevi görmek, kolun doğası veya işlevi tutmaksa, insanın, bir bütün olarak insan olmak bakımından kendine özgü işi, faaliyeti veya erdemi düşünceye, akla uygun etkinlikte bulunmaktır. İnsanın işi akla uygun faaliyet veya etkinlik olduğuna ve bu işi iyi ve mükemmel bir biçimde yapması da onun erdemi olduğuna göre, insani iyinin &ldquo;ruhun erdeme uygun etkinliği&rdquo; olarak tanımlaması doğru olacaktır. Öte yandan tek bir kırlangıcın baharı getirmediğini düşünürsek r:.ıhun bu erdeme uygun etkinliğini zaman zaman değil de, sürekli olarak, yani insanın hayatının sonuna kadar yapması gerektiğini söylememiz gerekir (1098 a 1-20).</p>

  <p class="p0">Böylece şu noktalar açığa çıkmaktadır. İnsan için iyi veya insan için mutluluk, akla uygun etkinlik, eylemdir. İkinci olarak bu akla uygun eylem veya etkinlik, sadece bir imkân veya kuvve olarak kalmamalı, bilfiil olmalıdır. Üçüncü olarak bu fiil zaman zaman gerçekleştirilen bir fiil olarak kalmamalı, bir insanın hayatı boyunca varolan veya sürekli olarak gerçekleştirilen bir fiil olmalıdır.</p>

  <p class="p0">Ancak bu belirleme de bizi fazla ileri götürmemektedir. İnsanın özü itibariyle ruh, insan ruhunun da özü itibariyle akıl veya düşünme olduğunu, insanın erdeminin de bu olduğunu kabul edelim.</p>

  <p class="p0">Böylece iyiyi &ldquo;ruhun erdeme uygun etkinliği veya fiili&rdquo; olarak tanımlayalım. Ama bu durumda herkesin akıllı bir varlık olması bakımından erdemli etkinliklerde bulunması gerekmez mi? O zaman erdemsizliği, kötü davranışları nasıl açıklayabiliriz? Bu problemin farkında olan Aristoteles onu çözmek üzere tekrar ruhun doğası ve kısımları kuramına geri döner.</p>

  <p class="p0">&nbsp;</p>

  <p class="p0"><span class="t10">Arzu-Akıl İlişkileri</span></p>

  <p class="p0">Bu kurama göre ruhta, akıl-dışı ve akılsal olmak üzere iki kısım vardır. İnsanın beslenmesi ve büyümesi bu akıl-dışı kısmın eseridir ve bu kısmın, yani besleyici ruhun bütün canlılarda ortak olduğunu biliyoruz. Aristoteles ruhun akıllı olan kısmını da kendi içinde yine ikiye ayırır: Asıl anlamında akıl veya akıllı olan kısım ve &ldquo;akıl-dışı olan&rdquo;, ancak bir anlamda &ldquo;akıldan da pay alan&rdquo; veya &ldquo;akla sahip olan&rdquo; bir başka kısım. Aristoteles bu ikinci kısmın varlığını kanıtlamak için bir erdem ve erdemsizlik örneği olarak kendine hâkim olma ve olmama olayına başvurur. Kendine hâkim olma erdemine sahip olan bir insanın nesini över, kendine hâkim olmayan bir insanın nesini kınarız? Aristoteles her ikisinin ruhunda da onların bu sözünü ettiğimiz ikinci kısmı, yani &ldquo;akıl-dışı olmakla birlikte akıldan pay alan kısmı&rdquo; sözünü ettiğimiz olaydan sorumlu tuttuğumuz görüşündedir. Kendine hâkim olan erdemli insanda bu kısmın asıl anlamda akla, akılsal ilkeye itaat etmesine karşılık kendine hâkim olmayan erdemsiz insanda bu kısım akılsal ilkeye direnmekte, onun buyruğunu dinlememektedir. Aristoteles akılla ilgisi olmayan, tamamen akıl-dışı olan bitkisel ruhtan farklı olarak akıldan pay alan ancak akla direnme, ona karşı çıkma gücüne sahip olan bu kısmı daha açık olarak &ldquo;arzulayan&rdquo; ya da genel olarak &ldquo;iştah duyan&rdquo; kısım olarak adlandırır ve böylece ahlâkî eylemlerin, yani erdem ve erdemsizliklerin nasıl olup da mümkün olduğunun açıklamasını vermiş olur (1102 a 15-1103 a 3).</p>

  <p class="p0">Görüldüğü gibi bu açıklama, daha önce de işaret etmiş olduğumuz gibi basit olarak insanda dar anlamda akıldan başka bir arzu veya iştah yetisinin varlığını kabule dayanmaktadır. Aristoteles bunun tamamen akıl-dışı olduğunu söylemez, çünkü böyle olduğu takdirde insan davranışlarını hayvanınkinden ayırt etme, onları doğru veya yanlış, iyi veya kötü olarak niteleme, kısaca ahlâkî olarak belirleme, insanları davranışlarından ötürü sorumlu tutma, övme veya kınamanın bir anlamı olmayacaktır. Yine bu durumda, daha genel olarak insanda özgürlüğün, özgür iradenin bir anlamı olmayacağı gibi ahlâkî öğüt, ahlâkî eğitimin de bir faydası olmayacaktır. Ancak bunun tamamen akılsal bir ilke olduğunu kabul etmek de mümkün değildir; çünkü bu ikinci durumda da böyle bir akla sahip olup, ondan başkasına sahip olmayan, tamamen akıllı olan bir insanın nasıl olup da yanlış yaptığını, haksız fiillerde bulunduğunu, kötü eylemler gerçekleştirdiğini açıklama imkânı olmayacaktır. Aristoteles&rsquo;in aradığı şey, ruhta hem aklı, doğru aklı, doğru kuralı takip edebilecek, hem de gerektiğinde ona direnebilecek, kısaca seçim yapabilecek, tercihte bulunabilecek bir yetidir. Bu yetiyi o arzu veya iştahta bulmaktadır. Bu arzu, iştah veya istek, doğru (right) olduğunda yani aklı takip ettiğinde, akıllı bir arzu (right desire) olduğunda erdemli davranışın; yanlış olduğunda aklı takip etmediğinde, akıllı olmadığında ise erdemsiz davranışın ilkesi olacaktır.</p>

  <p class="p0">Aristoteles bu görüşünü <span class="t12">Nikomakhos Ahlâkinin VI.</span> kitabının 2. Bölümü&rsquo;nde ' de tekrarlar. Burada ruhta eylem ve doğrulukla ilgili yetilerin üç tane olduğunu söyler. Bunlar duyum, arzu ve akıldır. Ona göre eylemin kaynağı bunlar içinde duyum olamaz, çünkü hayvanlarda duyum olmasına karşılık eylemden söz edilemez. O halde eylemin kaynağı ya akıl ya da arzu olmalıdır. Aristoteles onun yalnız başına akıl olmadığını düşünür. &ldquo;Yalnız başına akıl veya aklın kendisi hiçbir şeyi hareket ettirmez.&rdquo; Yalnız başına arzu da olamaz, çünkü eylemin kaynağında <span class="t12">seçme veya tercih</span> bulunur. Yalnız başına arzuda ise bir seçme söz konusu olamaz. O halde eylemin kaynağı arzu ile birlikte bir amaç peşinde koşan akıldır. Yukarda söylediğimiz gibi o, akla uygun arzu, akıllı arzu veya arzulu akıldır (ratiocinative desire-desiderative reason) (1139 a 30-b 5).</p>

  <h3 class="h30"><a id="ncx873"></a><a id="a46"></a>Erdem Türleri: Entelektüel ve Ahlaksal Erdemler</h3>

  <p class="p0">Aristoteles, ruhun bu asıl anlamında akıl ve akıldan pay almakla birlikte akıl-dışı olan kısım ile ilgili ayrımından hareketle erdemler sınıflamasını türetir. Buna göre iki tür erdem vardır: 1) Ruhun tamamen akıl sahibi olan, akıllı olan kısmından kaynaklanan erdemler; II) Onun akıl sahibi olmayan, ancak bir anlamda akıldan pay alan kısmından, yani arzu veya iştah yetisinden kaynaklanan erdemler.</p>

  <p class="p0">Aristoteles birincileri terimin asıl anlamında <span class="t12">düşünce erdemleri</span> (entelektüel erdemler) olarak nitelendirir. Bu gruba giren başlıca erdemler; <span class="t12">bilim</span> (zorunlu ve ezeli-ebedi şeylerin bilgisi), <span class="t12">sanat</span> (şeyleri nasıl meydana getirebileceğimizin bilgisi), <span class="t12">sezgisel akıl</span> (bilimin kendilerinden hareket ettiği ilkelerin bilgisi), <span class="t12">pratik bilgelik</span> (insan hayatının ereklerinin nasıl sağlanabileceğinin bilgisi) ve nihayet <span class="t12">felsefi bilgeliktir</span> (sezgisel akıl ve bilimin birliği). Aristoteles bunlardan daha az önemli, davranışla ilgili entelektüel erdemler olarak <span class="t12">kavrayış</span> (understanding) ve <span class="t12">temyizi</span> (ahlâkta doğru-yanlış olanın ayrımı) verir.</p>

  <p class="p0">İkinci gruba giren erdemler ise daha çeşitlidir. Onların bir kısmı para veya malla ilgilidir (cömertlik, görkemlilik); bir kısmı onur, şerefle ilgilidir (gururluluk, ruh büyüklüğü, alçak gönüllülük); bir kısmı duygularla ilgilidir (cesaret, ölçülülük); bir başka grup ise toplumsal ilişkilerle ilgilidir (dostluk, sevgi, adalet) vb. Bunlar daha dar anlamda veya asıl anlamda <span class="t12">ahlâkî erdemlerdir.</span> Aristoteles bu erdemleri <span class="t12">karakter erdemleri</span> olarak da nitelendirir. Çünkü bir adamın bilge veya kavrayış sahibi olduğunu söylediğimizde onun karakterine ilişkin bir şey söylemeyiz. Onun sakin tabiatlı, iyi kalpli veya cömert bir adam olduğunu söylediğimizde ise kastettiğimiz onun entelektüel bir özelliği veya erdemi değildir, karakter özelliği veya Aristoteles&rsquo;in başka şekilde söylediği gibi huy özelliği, huyudur (1103 a 1-10).</p>

  <p class="p0">Aristoteles <span class="t12">Nikomakhos Ahlâkının</span> 11-V. kitaplarında özel olarak karakter erdemlerini ele alır. V. kitabı bu ahlâkî erdemler içinde özel bir öneme sahip olan adalete tahsis eder. <span class="t12">VI.</span> kitap ise entelektüel erdemlere ayrılmıştır.</p>

  <p class="p0">Entelektüel ve Ahlâksal Erdemler Arasındaki İlişkiler Aristoteles entelektüel erdemlerin daha çok &ldquo;öğretim&rdquo;le kazanılmasının söz konusu olmasına karşılık ahlâksal erdemlerin veya karakter erdemlerinin <span class="t12">alışkanlık</span> (habit) ve <span class="t12">uygulamayla</span> (exercise) oluştuğu veya oluşturulması gerektiği kanısındadır. Bu görüşüne paralel olarak, üzerinde israr ettiği bir diğer nokta ahlâksal erdemlerin hiçbirinin bizde doğuştan veya doğamız gereği var olmadığı, sadece onları kazanabilecek doğal bir yapımızdan söz etmenin mümkün olduğu, alışkanlık ve uygulama sayesinde bu doğal imkânı, yeteneği (capacity) geliştirme ve mükemmelliğe kavuşturma durumunda olduğumuzdur. Başka bir deyişle nasıl ki ev yapa yapa mimar, gitar çala çala gitarcı olunursa adaletli davrana davrana adil, cömertlik yapa yapa cömert olunur. Karakterler veya huylar ile eylemler veya etkinlikler arasında şöyle bir ilişki vardır: Eylemler veya etkinlikler sayesinde karakterler veya huylar oluşturulur; bu huylar veya karakterler sayesinde de ahlâkî eylemler daha güvenli, daha kolay bir tarzda gerçekleştirilirler. O halde iyi bir yasa koyucunun veya sorumlu bir babanın yapacağı, yurttaşları veya çocukları yasalar veya öğütler, talimatlarla arzu edilen etkinliğin yurttaşın veya çocuğun ruhunda bir <span class="t12">huy, karakter</span> veya <span class="t12">alışkanlık</span> haline geleceği bir biçimde işletmek, tekrarlatmaktır (1103 a 15-b 5).</p>

  <p class="p0">Aristoteles bu görüşünü ve önerisini bir başka önemli gözlemiyle de destekler. Buna göre ahlâkta önemli olan bilgi, teorik bilgi değildir. Biz iyinin ne olduğunu bilene değil, iyilik yapana, iyi davranışta bulunana iyi insan deriz. Ahlâkta amaç, erdemin ne olduğunu bilmek değil, erdemli davranmak, erdemli olmaktır. Mutluluğun ne olduğunu bilmek değil, mutlu olmaktır. Şüphesiz erdemin ne olduğunu bilmeden erdemli, iyinin ne olduğunu bilmeden iyi olamayız; ama sadece erdemin veya iyinin ne olduğunu bilerek erdemli veya iyi olamayacağımız gibi amaç da bu bilgi değildir (1103 b 25-30).</p>

  <p class="p0">Aristoteles burada kendisine, karakter veya ahlâksal erdemlerin, bunlara ilişkin fiilleri gerçekleştirmek suretiyle kazanılabileceği yönündeki iddiasında kısır döngüye benzer bir akıl yürütme kusurunun bulunduğu şeklinde bir itirazın yapılabileceğinin farkındadır. Bu iddiada adil, ölçülü eylemler yaparak adil, ölçülü olabileceğimiz ileri sürülmektedir. Ama eğer adil veya ölçülü değilsek, bu tür eylemleri nasıl yapabiliriz? Aristoteles bu soruya verdiği cevapta, ahlâksal eylemlerde sadece sonuçları ve bu sonuçların nesnel özelliklerini değil, bu sonuçları gerçekleştiren failin kendisinden kaynaklanan bazı koşulları da göz önüne almamız gerektiğini belirtir. Bununla da, yukarda bir kusur olarak değindiğimiz, bir eylemin ahlâki değerini sadece sonucunda bulmak ve sadece sonucuna bakarak onu yargılamak yönündeki eksiğini giderme yönünde bazı önemli şeyler söyler.</p>

  <p class="p0">Aristoteles&rsquo;e göre sanatların durumuyla erdemlerin durumu aynı değildir. Sanat eserlerinin iyiliğinin, bu eserlerin kendilerinde bulunan nesnel bir özellik olmasına karşılık, erdemli davranışların iyiliği bu davranışları yapan &ldquo;faillerin kendilerinde&rdquo; bulunması gereken, deyim yerindeyse bazı öznel özellikleri varsayar. Bir sanat eseri, eğer belirli bir özelliği taşıyacak bir biçimde yapılmışsa, başarılıdır. Ama erdeme uygun olarak gerçekleştirilen bir fiil ancak o fiili yapanın bazı koşulları taşıması durumunda erdemli bir fiildir -Kant&rsquo;ın ilerde ödeve &ldquo;uygun&rdquo; bir fiille &ldquo;ödevden kaynaklanan&rdquo; fiil arasında yapacağı ayrıma benzer bir ayrım-. Bu koşullar o fiili yapanın onu &ldquo;bilerek ve isteyerek&rdquo; yapması, o &ldquo;fiili tercih etmesi&rdquo; ve üçüncü olarak o fiilin ondan &ldquo;emin ve sarsılmaz bir biçimde&rdquo; çıkmasıdır. Aristoteles, sanat eserinin meydana getirilmesinde sadece bilginin önemli olmasına karşılık erdemli bir fiilin gerçekleştirilmesinde bunların hepsinin aynı derecede hayati önem taşıdığını söyler. O halde adil veya ölçülü bir fiili adil veya ölçülü bir fiil kılan şey, sonuçta bu fiilin nesnel karakteri değildir, onu adil ve ölçülü bir kişinin, yapması gerektiği tarzda, yani bilerek, isteyerek ve seçerek, tercih ederek yapmasıdır (1105 a 16 - b 20).</p>

  <p class="p0">Burada önce Aristoteles&rsquo;in bu sözlerinin; insanın erdemli şeyler yapabilmesi için zaten erdemli olması gerektiği, buna karşılık kendisinin insanın ancak erdemli şeyler yaparak erdemli olacağını ileri sürdüğü, dolayısıyla ortada bir kısır döngü olduğu şeklinde yukardaki itiraza cevap olarak yeterli olup olmadığı üzerinde duralım. Öyle anlaşılmaktadır ki, Aristoteles burada erdemi &ldquo;yaratan&rdquo; fiillerle erdemden &ldquo;kaynaklanan&rdquo; fiiller arasında ayrım yapmaya çalışmaktadır. Erdemi yaratan fiillerde erdem, bu fiillerin dış görünüşünde veya nesnel yapılarındadır. Erdemden kaynaklanan fiillerde ise erdem, erdemli kişinin kendisinde bulunur. Bir baba veya yönetici, çocuk veya yurttaşı erdemli fiiller gerçekleştirmeye zorlayıp, bu fiillerin onlarda bir huy veya alışkanlık haline gelmesini sağladığında, birinci durum; bu çocuk veya yurttaş bu karakteri veya huyu kazanıp daha sonra fiillerini Aristoteles&rsquo;in erdemli bir fiilin koşulları olarak gördüğü özelliklere sahip olarak gerçekleştirdiğinde ise ikinci durum söz konusudur. Aristoteles burada bir kısır döngü olmadığını, çünkü çocuğun babası veya yurttaşın yöneticisinin &ldquo;kendilerinin&rdquo; erdemli oldukları için çocuk ve yurttaşta erdemli fiiller gerçekleştirme alışkanlıklarını yarattıklarını, çocuk ve yurttaşın ise erdemli fiilleri önceleri bilerek ve isteyerek yapmadıkları halde onları yapa yapa erdemli davranma alışkanlıklarını edindiklerini düşünmektedir. Böylece onların belli bir noktaya, yani söz konusu fiilleri, bilerek ve isteyerek, tercih ederek veya seçerek yapabilecekleri bir noktaya gelince asıl anlamda erdemli fiiller gerçekleştirmeye başladıkları görüşündedir.</p>

  <p class="p0">Ancak burada daha önemli olan Aristoteles&rsquo;in bu sözleriyle ahlâksal bir eylemin değerini oluşturan şeyin sadece sonucun kendisi değil bu sonucu gerçekleştiren failin iradesi, niyeti, iyi niyeti olması gerektiği yönünde değerli ve ahlâk felsefesi için hayati öneme sahip kalıcı bazı belirlemeleri ortaya koymuş olmasıdır. Onun bu sözlerini eğer doğru yorumluyorsak Aristoteles yukarda da işaret ettiğimiz gibi, ilerde Kant&rsquo;ın ahlâksal bir fiili ahlâksal bir fiil yapan şeyin ödeve uygun olması değil de, ödevden kaynaklanması olduğu yönündeki görüşünü bir biçimde önceden haber vermiş olmaktadır.</p>

  <p class="p0">&nbsp;</p>

  <p class="p0"><span class="t10">Ahlâksal Eylemin Koşulları</span></p>

  <p class="p0">Ahlâksal bir eylemin bu eylemi yapanla ilgili olarak taşıması gereken bu koşulları, yani failin eylemi bilerek yapması, sonra o eylemi seçmesi ve kendisi için tercih etmesi, nihayet bu eylemin onun sarsılmaz ve değişmez karakterinin bir ürünü olarak güvenli bir biçimde ortaya çıkması olarak sıraladığı koşulları Aristoteles <span class="t12">Nikomakhos Ahlâkînin</span> III. kitabında daha ayrıntılı olarak işler. Buradaki açıklamasına göre bir eylemin ahlâkî bir eylem olarak nitelendirilmesi ve onu yapanın ahlâkî bir övgü veya kınamayı hakkedebilmesi için gerekli olan en önemli koşul, onun bilerek ve isteyerek yapılması, &ldquo;zorlama&rdquo; (icbar, compulsion) altında gerçekleştirilmemiş olmasıdır.</p>

  <p class="p0">Aristoteles söz konusu isteme ile onun karşıtı olan zorlamadan ne anlaşılması gerektiğini ince örneklerle ortaya koyar. Bazı durumlarda zorlama özelliği tartışılmayacak kadar açıktır. Örneğin, bir insanın şiddetli bir rüzgâr tarafından veya kendisini elinden tutan biri tarafından zorla bir yere sürüklenmesinde, ortada bir zorlama olduğundan şüphe edilemez. Bazı durumlarda ise bu, o kadar açık değildir: Örneğin bir zorba, çocuklarını veya ana babasını elinde tuttuğu birine tehditle kötü bir şey yapmasını emrederse bu durumda da bir zorlama söz konusu mudur? Veya denizde fırtına çıktığında kaptanın yolcuların selameti için yük atılmasını emrettiği bir durumda ortada bir zorlama olduğunu söylemek doğru mudur? Aristoteles bu tür eylemlerin isteyerek yapılan eylemler olmadıklarını, ancak kelimenin doğru anlamında zorlama altında yapılan eylemler kategorisine de giremeyeceği görüşündedir. Çünkü burada bu eylemleri yapanlar veya onlara &ldquo;zorlanan&rdquo;la, gene de bir tercihte bulunmakta, söz konusu eylemi son tahlilde istemektedirler. Aristoteles&rsquo;in zorla yapılan bir eylem için getirdiği belirleme, onun &ldquo;zorlanan kişinin hiç katılmadığı, başlangıcı veya ilkesi, yapan kişinin dışında bulunan eylem&rdquo; olmasıdır (1109 b 9-1110 b 16).</p>

  <p class="p0">Bir eylemin ahlâksal olarak adlandırılmasının ikinci koşulu onun bilerek veya bilinçli yapılmasıdır. Aristoteles bu bilgi ve bilgisizlik konusunu da geniş olarak ele alır. Önce bilgisizlikle, istememeyi birbirinden ayırır. Çocukların yaptıkları şeyleri bilgi sonucu, bilinçli olarak yaptıklarını söylemek doğru değildir. Buna karşılık onların, eylemlerini istemedikleri söylenemez. Sonra bir şeyi bilgisizlikten ötürü yapmak başka, bilmeden yapmak daha başka bir şeydir. Örneğin sarhoş veya öfkeli birinin yaptığı şeyi bilgisiz olduğundan ötürü yaptığını söylemek mümkün değildir, ama yaptığı anda bilmeden yaptığını söylemek mümkündür (1110 b 17-27).</p>

  <p class="p0">Bir eylemin ahlâkî olarak değerlendirilmesinin üçüncü ve en önemli koşulu onun bir tercihin veya seçimin ürünü olmasıdır. Aristoteles tercih veya seçimi sırayla ona benzeyen ve onunla karıştırılması mümkün olan arzu, tutku, istek ve kanı ile karşılaştırır ve onların hiçbiri olmadığını gösterir. Tercih arzu değildir, çünkü akıl sahibi olmayan hayvanlarda da arzu vardır, ama onların yaptıkları eylemleri tercih ettikleri veya seçtiklerinden söz edilemez. Tercih tutku değildir, çünkü bir tutkunun etkisi altında davranışta bulunanların herhangi bir seçim yaptıkları düşünülmez. Hatta belki bir anlamda onların bir tercih sonucu değil, zorlama altında eylemde bulundukları bile söylenebilir. Ama bu zorlama şüphesiz yukarda sözünü ettiğimiz anlamda yani gerçek anlamda bir zorlama değildir. Tercih istek değildir, çünkü imkânsız şeyleri, örneğin ölümsüzlüğü isteyebiliriz, hatta isteriz. Ama hiç kimsenin imkânsız bir şeyi tercih ettiğinden söz etmeyiz. Sonra yapamayacağımızı bildiğimiz bir şeyi isteyebiliriz ama tercih ettiğimiz, yapabileceğimizi düşündüğümüz bir şeydir. Nihayet istek daha ziyade amaçla ilgili bir şeydir, seçim ise araçla ilgilidir. Örneğin sağlıklı olmayı isteriz, ama bizi sağlıklı kılacak eylemleri seçeriz. Tercih kanı değildir, çünkü her şeye, bu arada ezeli-ebedi şeyler, kendi gücümüz dahilinde olmayan şeylere ilişkin kanılarımız vardır, ama onlara ilişkin tercihlerimiz yoktur. Sonra kanının ölçütü doğru veya yanlış olmaktır, buna karşılık tercihte biz iyi veya kötü tercihten söz ederiz vb.</p>

  <p class="p0">Peki o halde tercih veya seçim nedir? Aristoteles&rsquo;in tercihle ilgili görüşü onun kendi gücümüz dahilinde olan şeylerle ilgili bir arzu, elimizde olan ve yapılabilecek şeyler üzerinde enine boyuna düşünme (deliberation) sonucu meydana gelen bir arzu, akla dayanan bir arzu olduğudur: &ldquo;O halde tercih, kendi elimizde olan şeylerin enine boyuna düşünülmüş arzusudur&rdquo; (111 b 5 - 1113 a 15).</p>

  <p class="p0">Aristoteles, ahlâkî bir eylemin temel koşulunun özgür iradeden kaynaklanan bir eylem olması gerektiği konusunda çok açık olmasına karşılık, özgür iradenin ne olduğu, onun nasıl mümkün olduğu konusunda aynı ölçüde açık değildir. Aklı başında her ahlâk felsefesi gibi Aristotelesçi ahlâk felsefesi de özgürlüğü veya özgür iradeyi, özgür seçimi talep etmektedir ama onun ne tür bir şey olduğunu, nasıl mümkün olduğunu analiz etmeye girişmemektedir.</p>

  <p class="p0">Onun tercih veya seçmeyi, yalnız başına arzuya indirgemediğini gördük. Seçimin ilkesi olarak sadece aklı vermediğini de gördük. Bu iki uç görüşten kaçınmakla doğru yapmaktadır. Çünkü seçimi akla bağlamak, akıl tarafından belirlenmeye indirgemektir ki bu durumda bir seçimden söz etmenin anlamı olmayacağı açıktır. Seçimi tek başına arzuya bağlamak da yanlıştır. Çünkü Aristoteles&rsquo;in haklı olarak işaret ettiği gibi salt arzu akıl dışı bir şeydir ve salt arzuya dayanan bir eylemde de seçimden söz edilemez (Aristoteles&rsquo;in akıl sahibi olmayan hayvanlarda da arzunun mevcut olduğu, ancak onların eylemlerinden söz etmenin doğru olmadığı yönündeki uyarısını hatırlayalım). Aristoteles bunun sonucunda özgür seçimi akla dayanan arzu veya akılsal arzu olarak tanımlamaktadır. Bunun genel olarak iyi bir bakış açısı olduğunu kabul edebiliriz. Ama bununla özgür irade veya özgür seçimde esas olan şeyin yani özgürlüğün kendisinin ne olduğu veya nasıl mümkün olduğu sorusuna yeterli bir cevap verilmiş olmaktadır.</p>

  <p class="p0">&nbsp;</p>

  <p class="p0"><span class="t10">Kötülük Yalnızca Bilgisizlik Değildir</span></p>

  <p class="p0">Sokrates ne diyordu? Hiç kimse bilerek kötülük yapmaz. Bu ne demekti? Bilgi, eylemi belirleyen ilkedir. İnsan herhangi bir şeyi bu konuda sahip olduğu bilginin belirlenimi altında zorunlu olarak yapar. Başka deyişle insanın bu bilgiye karşı özgürce bir tutum takınması, onun gereğini getirmesi veya ona karşı çıkması anlaşılabilir bir şey değildir. Bu görüşün entellektüalist bir görüş olduğunu, ahlâkta irade denen ve bilgiden ayrı bir şey olarak tanımlanan bir yetinin varlığını tanımadığını söylemiştik.</p>

  <p class="p0">Kuşkusuz Aristoteles ahlâkî eylemi sadece bilgiye ve akla tabi kılmamakla, onda aynı zamanda arzunun da rolü olduğunu söylemekle önemli bir ilerleme gerçekleştirmekte, böylece ahlâkî eylemlerde özgürlüğün imkânına bir yer açmaktadır: Arzu, tam akılsal bir şey değildir. Öte yandan o arzuyla seçim arasında bir ayrım yapmakla özgürlüğün alanını biraz daha genişletmektedir. Nihayet seçimin konusunun ne imkânsız, ne zorunlu şeyler olmayıp olumsal şeyler olduğu görüşüyle özgür seçimin doğası hakkında biraz daha aydınlığa kavuşmaktayız. Ama bütün bu sözlerle özgürlüğün ne olduğu, özgür bir isteğin veya seçimin nasıl mümkün olduğu konusunda tatmin edici bir noktaya ulaşmamaktayız. Ancak bu konuda Aristoteles&rsquo;e haksızlık yapmamak için tüm felsefe tarihinde özgürlüğün ne olduğu ve nasıl mümkün olduğu hakkında tam olarak tatmin edici pek fazla açıklamaların olmadığını da belirtmemiz gerekir.</p>

  <p class="p0">Peki Aristoteles, Sokrates&rsquo;in yukarda sözünü ettiğimiz o ünlü kışkırtıcı &ldquo;Hiçbir insan bilerek kötülük yapmaz. Kötünün nedeni bilgisizliktir&rdquo; sözü hakkında ne düşünmektedir?</p>

  <p class="p0">Aristoteles bu sözü ve onun arkasında yatan görüşü kararlı olarak reddetmektedir. Ona göre erdem de kötülük de bizim elimizdedir, iyi olan şeyi yapmak da kötü olan şeyi yapmak da elimizdedir. Hiç kimsenin istemeden mutlu olması söz konusu olmadığı gibi kötülüğün istemeyerek yapılması da söz konusu değildir. Çünkü çocuklarımız gibi eylemlerimizin de ilkesi ve yaratıcısı biziz. Buna tek tek kişiler de yasa koyucular da tanıklık etmektedir. Neden insanları yaptıkları eylemlerden ötürü kınıyor veya övgüye değer buluyoruz? Çünkü yaptıkları şeyi yapmalarının ellerinde olduğunu ve onları bilerek ve isteyerek, tercih ederek yaptıklarını biliyoruz. Erdemli bir insanı hangi nedenden ötürü övüyorsak, erdemsiz veya kötü bir insanı aynı nedenden ötürü yermeye, kınamaya hakkımız vardır. Aristoteles&rsquo;e göre çoğu kez bilmemenin kendisi bile gerçekte bir bilmeme değil, bir seçmemedir. Sarhoş, sarhoşken yaptığı şeyleri bilmez; ama o, sarhoş olacağı zaman yapacağı şeyleri bilmeyeceğini biliyordu. Sarhoş olmamak onun elinde olduğu gibi sarhoşken olacak şeyleri bilmek de elindeydi. O halde erdemsizliğin nedeni bilgisizlik değildir. İnsanlar bilerek ve isteyerek erdemi veya erdemsizliği seçerler (1113 b 15-1114 b 25).</p>

  <p class="p0">Öte yandan Aristoteles &ldquo;alışkanlığın ikinci bir doğa olduğu&rdquo;nu, dolayısıyla erdemsizliğin bir karakter, huy halini alması durumunda onun etkilerinden kurtulmanın hemen hemen mümkün olmadığını da hatırlatmayı ihmal etmez. Bu, bir taşı fırlattıktan sonra onu yeniden ele geçirememeye benzer. Taşı fırlatanın onu atmak veya atmamak elindeydi; ama taşı bir kez fırlattıktan sonra artık onu eline geçirmesi imkânsızdır (1114 a 15). Aynı şekilde erdemsiz bir insan, erdemsiz bir insan olmayabilirdi; ama bundan onun artık erdemsiz bir insan olmaktan kurtulabileceği anlamı çıkmaz. Karakter bir kez oluştu mu, artık bilgiye veya isteğe bağlı olarak değiştirilemez. Aristoteles&rsquo;in bu düşüncesinin daha önce işaret ettiğimiz insanların erdemli davranışlar yaparak erdemli olmaya alıştırılmaları, erdemi bir karakter, huy olarak oluşturmaları gerektiği düşüncesiyle tam bir uyum içinde olduğunu görmekteyiz.</p>

  <p class="p0">&nbsp;</p>

  <p class="p0"><span class="t10">Erdemler, Huylardır</span></p>

  <p class="p0">Aristoteles erdemlerle ilgili genel veya biçimsel araştırmasında onların cinsi meselesini de ele alır. Ona göre ruhta bulunan şeyler üç türdendir: 1) Etkilenim veya tutkular (passions); II) Yetenekler veya yetiler (capacities, faculties); III) Huylar veya karakter durumları (states of character).</p>

  <p class="p0">Aristoteles tutkular derken arzu, öfke, korku, merhamet gibi kendilerine haz veya acı gibi şeylerin eşlik ettiği duyguları; yetenek derken kendilerinden dolayı bu duyguları duyduğumuz yetileri; huylar veya karakter durumları derken ise kendileriyle söz konusu tutkulara veya duygulara başarılı veya başarısız bir biçimde karşılık verdiğimiz şeyleri kastettiğini belirtir. Erdemler veya onların tersi olan erdemsizliklerin, kötülerin tutkular olmadıkları açıktır; çünkü biz tutku veya duygularımızdan dolayı veya onlara sahip olduğumuzdan dolayı övülüp. yerilmeyiz. Sonra seçimlerimizin konusu olan şeyler tutku veya duygularımız değildir. Nihayet tutkularla ilgili olarak harekete geçirildiğimizi söyleriz; buna karşılık erdemlerle ilgili olarak harekete geçirildiğimiz değil, belli bir tarzda eylemeye yatkın olduğumuz söylenir.</p>

  <p class="p0">Aynı nedenlerle onlar yetiler veya yetenekler de değildirler: Biz tutkulara sahip olduğumuz için iyi veya kötü değiliz. Sonra bu yetilere doğadan sahibiz, ama doğadan iyi veya kötü olduğumuz söylenemez. Geriye tek bir seçenek kalmaktadır: Erdemler, huylardır (1105 b 20-1106 a 15).</p>

  <p class="p0">Peki bunlar ne tür huylardır? Her varlığın erdeminin onun iyi durumda olmasını ve işini iyi yapmasını sağlayan şey olduğunu biliyoruz. Örneğin gözün erdemi görme, iyi görmedir. Atın erdemi koşma, yük taşıma, iyi koşma, iyi yük taşımadır, O halde insanın erdemi de bir insanı iyi bir insan yapan ve onun işini iyi yapmasını sağlayan huy veya karakter durumu olacaktır (1106 a 15-25).</p>

  <p class="p0">Böylece Aristoteles şu noktaları tespit etmiş olur: Erdemler iyi duygulara sahip olmamızı ve eylemleri iyi bir biçimde yapmamızı sağlayan huylardır. Onlar elimizde olan şeyler, gücümüz dahilinde olan şeylerdirler ve isteyerek edinilirler. Erdemli etkinlikler, seçime dayanan etkinliklerdir. Bu seçim ise arzu yetisinin akıl, pratik akıl veya pratik bilgelik tarafından yönlendirilmesi sonucu ortaya çıkar. Akıl dışı olmakla birlikte akıldan pay alma, onun buyruğunu dinleme veya ona direnme imkânına sahip olan arzu yetisi, pratik bilgeliğin doğru kuralına uygun olarak seçimde bulunduğunda erdemli, ona aykırı davrandığında ise erdemsiz huylar edinir.</p>

  <p class="p0">Ahlâkî erdemlerin alanına neler girmektedir? Aristoteles daha önce de işaret ettiğimiz gibi, onların alanına hem duyguları, hem de fiilleri veya eylemleri sokmaktadır. Yani hem sahip olduğumuz duygu veya etkilenimlerde (passions), hem de gerçekleştirdiğimiz fiil veya eylemlerde (actions) erdemli veya erdemsiz olmamız söz konusudur. Erdem belli bir tür duygu sınıfını denetim altına alma ve belli bir durumda doğru bir biçimde eylemde bulunma eğilimi veya huyudur. Bu duygular veya etkilenimler nelerdir? Örneğin korku, güven, öfke, kanaatkârlık vb. bu tür duygulardır. Söz konusu eylemler nelerdir? Bunların örneği olarak ise bir şey vermeyi veya almayı, bir şekilde davranmayı içine alan her şey, örneğin cömertlik, cimrilik, kendini beğenmişlik, onur peşinde koşma, adalet veya adaletsizliği vb. gösterebiliriz.</p>

  <p class="p0">Aristoteles gerek bu duygular, gerekse eylemlerle ilgili bir dizi erdem ve erdemsizliği <span class="t12">Nikomakhos</span> Ah<span class="t12">l</span>akı&rsquo;nın II-VI. kitaplarında geniş ve ayrıntılı bir biçimde ele alır. Onu erdemleri bu özel incelemesinde geniş olarak takip etmeyeceğiz. Ancak bu incelemenin önemli gördüğümüz bazı noktaları üzerinde duracağız.</p>

  <h3 class="h30"><a id="ncx909"></a><a id="a47"></a>Orta Yol Ahlâkı</h3>

  <p class="p0">Aristoteles gerek duygular gerekse eylemlerle ilgili olarak ahlâksal erdemi esas itibariyle ortada olma, ortayı amaçlama olarak tanımlar. Buna Aristoteles&rsquo;in ahlâk felsefesinde orta yol ahlâkı veya &ldquo;altın orta&rdquo; (golden mean) kuralı veya görüşü denir. Bu görüşe göre her duyguda veya eylemde kötüyü veya erdemsizliği temsil eden iki uç; ifrat ile tefrit, gereğinden çok ile gereğinden az, bir de iyiyi, erdemi temsil eden bir orta nokta, yani gereği kadar olan vardır. Örneğin korku duygusu veya etkilenimini alalım. Bir gereğinden çok korku vardır, bir de gereğinden az korku ve bunların her ikisi de kötüdür, erdemsizliktir. Gereğinden çok korku, ödleklik, tabansızlıktır; gereğinden az korku ahmaklıktır, duyarsızlıktır. Gereği kadar korku yani altın orta cesarettir. Bir eylemi, örneğin para harcama ile ilgili tutumu ele alalım. Gereğinden fazla para harcama savurganlıktır; gereğinden az para harcama cimriliktir. Bunun her ikisi de bir kötü, bir erdemsizliktir. Buna karşılık cömertlik bu konu veya alanla ilgili olarak erdemi veya altın ortayı temsil eder.</p>

  <p class="p0">Aristoteles&rsquo;in gerek duygular gerekse eylemlerde erdemliliği aşırılığa kaçmamada, ölçülü olmada bulan bu anlayışının bize gösterdiği önemli bir nokta onun Platon gibi ilke olarak bir haz düşmanı olmadığıdır. Aristoteles için duygular ve tutkular normaldir ve doğaldır. Aristoteles tutkular veya duyguları özleri gereği veya doğaları gereği kötü şeyler olarak görmemekte, onları kınamamaktadır. Onların uçlara gitmelerini, uçlarda yaşanmalarını mahkûm etmektedir. Aristoteles&rsquo;e göre para harcamak kötü değildir, savurganlık veya cimrilik kötüdür. Aynı şekilde ve açık olarak Aristoteles hazzın da kötü bir şey olmadığını söylemektedir. Haz ve acı insan doğasının doğal itkileridir. İnsanlar doğal olarak hazzın peşinde koşar ve acıdan kaçarlar. O halde haz, kendi başına bir kötü değildir. Ölçüsüz haz, pratik bilgelik tarafından yönlendirilmeyen, doğru ölçüler içinde tutulmayan haz kötüdür. Aristoteles&rsquo;in görüşü odur ki haz, haz olarak insan hayatının ereği olamaz. Çünkü bu ereğin, iyi ve iyinin de mutluluk olduğunu biliyoruz. O halde haz mutluluğun ölçütü veya özü, öz niteliği olamaz, ama mutluluğa eşlik eden, mutluluğun sonucu olarak ortaya çıkan bir şey olabilir. Başka deyişle haz mutluluğun bir yan ürünü olabilir. Akıllı bir insan haz peşinde koşan bir insan değildir, iyi ve eylemli davranışlarını haz verici kılmasını bilen, onlardan haz almasını bilen insandır. Hatta Aristoteles&rsquo;in bundan ötürü bir insanın erdemli davranışlarda bulunmaktan haz almaya başlamasını, erdemli davranışta bulunma alışkanlığının kazanılmış olmasının bir sonucu olarak gördüğünü söyleyebiliriz. İlerde Kant, Aristoteles&rsquo;in bu görüşünden de yararlanmasını bilecek ve ödevden kaynaklanan eylemde bulunmanın doğası gereği acı verici olmak zorunda olmadığını özellikle vurgulayacaktır.</p>

  <p class="p0">Öte yandan Aristoteles, hiç şüphesiz bu orta yol kavramının göreli bir kavram olduğunu da bilir. Burada söz konusu olan orta, mutlak anlamda bir orta değildir. Kişiye ve duruma göre değişmesi gereken bir ortadır. Örneğin çoğu on, azı iki diye aldığımızda orta altı olur. Ama çoğu yirmi, azı on olarak alsak orta bu kez ondur. Sıradan bir iş yapan biri için on beş kilo yemeğin çok, üç kilo yemeğin az olmasından dokuz kilo yemeğin orta olması söz konusu olabilir. Ama bedenen ağır bir iş yapan biri, örneğin bir güreşçi için dokuz kilo yemek, orta değildir.</p>

  <p class="p0">Aristoteles her duygu ve fiil için bu orta nokta kavramının uygulanabilir olmadığını da bilir. Örneğin korkuda bu mümkündür, ama zina, hırsızlık, adam öldürme gibi eylemlerde bu söz konusu olamaz. Korkmanın ortası cesur olmadır, ama zinanın ortası veya hırsızlığın ortası ne olabilir? Bunlar gereğinden az veya çoğu kabul etmeyen, çünkü kendileri kötü olan şeylerdir. Aynı şekilde adaletin de ortası yoktur, çünkü adaletin veya adil olmanın kendisi erdemdir.</p>

  <p class="p0">Aristoteles&rsquo;in gerek erdemlerin neler olduğu, gerekse onlarda erdemliliği neyin oluşturduğunu açıklamasında kendi çağının görüşlerini yansıtan bir şeylerin olduğu kesindir. Çünkü Aristoteles&rsquo;in erdemler listesi içine giren birçok erdemi, bugün bizim de bir erdem olarak kabul ettiğimiz doğrudur. Ama onlardan bazılarını bugün erdem olarak kabul ettiğimiz veya edebileceğimiz şüphelidir. Örneğin Aristoteles&rsquo;in üzerinde uzun uzun durduğu ve Türkçeye şaşaa, ihtişam, görkem (magnificience) diye çevrilmesi mümkün olan şeyi, yani törenler, bayramlar vb. vesilesiyle soyluların veya zenginlerin büyük ve gösterişli harcamalarda bulunmalarını doğrusu bugün herhalde pek azımız bir erdem olarak görme eğiliminde olacaktır. Bunu herhalde ahlâk duygumuza hitap eden bir şey olmaktan çok, olsa olsa estetik duygumuza hitap eden bir şey olarak nitelendirebiliriz.</p>

  <p class="p0">Benzer şekilde Aristoteles&rsquo;in yine üzerinde uzun uzun durduğu ve Türkçeye yüksek ruhluluk, kibir veya mağrurluk (great-souledness) diye çevrilmesi mümkün olan huyu veya özelliği de - başkasından bir şey istememe, başkalarını kendine borçlu ve minnettar bırakmaktan hoşlanma, buna karşılık kendisini başkalarına borçlu kılacak şeylerden şiddetle kaçınma, küçük şeylere üzülmeme, güzel, ama yararsız şeyleri tercih etme, adımları yavaş, sesi derin, konuşması ağır, davranışları sakin olmayı - en azından bazılarımız bir ahlâkî erdem olarak görmekte tereddüt içinde olacaklardır.</p>

  <p class="p0">Nihayet Aristoteles&rsquo;in alaycılığı, istihzayı bir ahlâkî erdemsizlik olarak görmesini anlamak mümkündür ama bu ahlâkî değerlendirmeyi şakacılık, nüktedanlığa kadar uzattığını görmek doğrusu şaşırtıcıdır. Bugün çoğunluğumuz şaka yapmaktan hoşlanan, nüktedan bir insanı, ahlâkî bir bakış açısından değerlendirmeye pek eğilimli değiliz.</p>

  <h3 class="h30"><a id="ncx917"></a><a id="a48"></a>Özel Öneme Sahip Bir Erdem: Adalet</h3>

  <p class="p0">Bu erdemler listesinde, aynı zamanda siyaset alanının da temel değeri veya kavramı olmasından ötürü adalet erdemi üzerinde biraz daha fazla durmak istiyoruz. Zaten Aristoteles&rsquo;in adalet erdemine ayrı başına <span class="t12">Nikomakhos Ahlâki&rsquo;</span>nın tüm bir kitabını ayırması onun bu erdeme verdiği özel önemi gösterir.</p>

  <p class="p0">Bu özel önemin nedeni nedir? Aristoteles&rsquo;in adalet erdemini veya adil olmayı &ldquo;en çok kendine yeten&rdquo; ve bütün diğer erdemleri &ldquo;içine alan&rdquo; bir erdem olarak görmesidir. Diğer erdemlerin erdemli bir insanın kendi özel iyisi olmasına, kendisini ilgilendirmesine, kendisine dönük olmasına karşılık adalet, hem kişinin kendisini, hem de başkasını ilgilendirir. Aristoteles&rsquo;in özel olarak vurguladığı gibi adalet başkasına dönüktür, başkasının iyiliğidir, kısaca toplumsal iyidir. Adil bir adamın adilliğinin sonucu bir başkasında iyilik meydana getirmektir: Adaletin sık sık erdemlerin en büyüğü olduğu düşünülür ve Aristoteles&rsquo;in kendi sözleriyle &ldquo;ne akşam yıldızı, ne sabah yıldızı adalet kadar olağanüstü bir şeydir&rdquo; ve yine atasözünde dendiği gibi &ldquo;adalette bütün erdemler bir arada bulunur.&rdquo; O tam anlamında mükemmel bir erdemdir, çünkü tam erdemin bilfiil uygulamasıdır. Tamdır, çünkü ona sahip olan, erdemi yalnız kendisinde değil başka insanlarla ilişkilerinde de işletir. &ldquo;Çünkü çoğu insan erdemi kendi işinde kullanır ama başkalarıyla ilgili olarak erdemli davranmaz&rdquo; (1129 a 25-30).</p>

  <p class="p0">Demek ki, adalet en toplumsal, en politik erdemdir. O sitenin uyumlu ve istikrarlı bir şekilde tesis edilmesini ve devamını mümkün kılar; politik iyinin kişisel veya bireysel iyiyle ilişkisi neyse, en yüksek politik erdem olan adaletin diğer erdemlerle ilişkisi odur. Politikanın ahlâkla ilişkisi neyse, adaletin diğer erdemlerle ilişkisi odur.</p>

  <p class="p0">&nbsp;</p>

  <p class="p0"><span class="t10">Yasaya Uyma Olarak Adalet</span></p>

  <p class="p0">Aristoteles adalet ve adil olanın başlıca iki anlama geldiğini söyler. Adil olan önce yasaya uyan, yasaya uygun olan, yasal olandır; sonra doğru olan, yani hakka uygun olan (right) ve eşit olandır. Buna bağlı olarak adil olmayan da, yasaya uymayan, yasaya aykırı olan, eşitliğe, hakka uymayandır. Bu sıfatlar şüphesiz bir eylem, bir durum için kullanılabileceği gibi bu eylemin yaratıcısı veya bu niteliğin sahibi olan bir insan, hatta özellikle onun için kullanılabilir.</p>

  <p class="p0">Adaletin ve adil olanın önce birinci anlamını görelim: Adalet yasaya uygunluktur ve adil insan yasaya uygun davranandır. Bu, yasayla hukuk, yasayla adalet arasında ayrım yapan günümüz insanı için ilk bakışta kabul edilmesi zor gibi görünen bir özdeşleştirmedir. Bugün biz yasaların adil olmayabileceği şeklinde bir görüşe alışığız. Aslında Aristoteles&rsquo;in çağında Sofistler de bu görüşü açık bir biçimde ortaya atmışlardı. Onların doğal olan - yasal olan ayrımlarının gerisinde yasaların doğal yasalara, doğal hukuka aykırı olabileceği, dolayısıyla adil olmadığı tezleri vardı. Ancak Aristoteles, hocası Platon gibi, böyle bir görüşü şiddetle reddetmektedir. Ona göre yasa, <span class="t12">tanımı gereği</span> doğru ve adildir. Yasalar, yasa koyucular ve yasama sanatı tarafından konulurlar ve bu özellikleri ile de doğru ve adildirler. Yasalar ya bütün yurttaşların veya onların en iyilerinin veya onlar arasında iktidara sahip olanların ortak çıkarlarını korumak için konulurlar. Bundan dolayı politik toplumda mutluluk ve onu meydana getiren şeyleri oluşturan ya da koruyan şeyler olarak yasalar doğru ve adildirler. Bazı yasaların bu amacı tam olarak, bazılarının ise eksik ve kusurlu bir tarzda gerçekleştirdikleri kabul edilebilir. Ama bu, ikinci tür yasaların birincilerin bir taslağı olmalarından, gerçek veya tanımına uygun yasalar olmamalarından ileri gelen bir şeydir. Sonuç olarak politik toplumun yaratılması ve devam ettirilmesi için doğru (right) kurallar olmaları bakımından yasaların adil olduğu veya adaletin birinci ve genel anlamının yasalara uyma, ona uygun olma, ona itaat etme olduğunu söylemek yanlış değildir.</p>

  <p class="p0">&nbsp;</p>

  <p class="p0"><span class="t10">Dağıtıcı Adalet</span></p>

  <p class="p0">Ancak Aristoteles&rsquo;i ilgilendiren, bu anlamda adaletten, onun deyişiyle tümel, evrensel adaletten çok ikinci, daha özel anlamda adalet, bir başkasına haksızlık yapmama, hakkını verme, kısaca <span class="t12">hakkaniyet</span> (fairness) anlamında adalettir. Aristoteles bu ikinci özel anlamda adaleti de ikiye ayırır. Bunlardan birincisi onur, servet ve yurttaşlar arasında paylaştırılabilir olan benzeri şeylerin bölüştürülmesinde söz konusu olan &ldquo;dağıtıcı&rdquo; adalet, diğeri ise yurttaşlar arasındaki alışverişlerde -burada alışveriş kelimesini dar anlamda ticari alışverişler olarak değil, insanlar arasında genel anlamda her türlü ilişkiler, muameleler anlamında almalıyız - ortaya çıkacak zarar veya haksızlıkları onarma işlevine sahip olan &ldquo;düzeltici&rdquo; adalettir. Aristoteles bu alışverişleri de iradi ve irade dışı olarak ikiye ayırır. Satma, satın alma, borç verme, kefil olma, kiralama; satanla alan, borç verenle borç alan vb. arasında iradi olarak gerçekleştirilen işlemler veya alışverişler oldukları için birincinin; çalma, zehirleme, zina yapma veya cinayet, yol kesme, soyma gibi işlemler ise ya gizlice veya zor kullanılarak yapıldıkları için İkincinin örneklerini oluşturur (1129 a 35-1131 a 10).</p>

  <p class="p0">Aristoteles &ldquo;dağıtıcı&rdquo; adaletin amacının yukarda söylediğimiz gibi onur, servet gibi şeylerin adil, yani hakkaniyetli dağıtılması olduğunu söyler. Doğaldır ki bu en azından dağıtılacak iki şey ve kendilerine bu iki şeyin dağıtılacağı iki kişi gerektirir. Şimdi bu dağıtımın adil veya hakkaniyetli olması demek bu şeylerin bu kişilere mutlak anlamda eşit olarak dağıtılması demek değildir. Onların liyakatlerine (merits) göre, liyakatleri ile orantılı olarak, yani göreli olarak eşit dağıtılması demektir (Aristoteles bunu <span class="t12">geometrik orantı</span> olarak adlandırır). Eğer onların mevkileri, değerleri, liyakatleri eşitse dağıtılacak şey eşit olacaktır, değilse eşit olmayacaktır. Başka deyişle kişilerin birbirlerine göre durumu neyse, dağıtılacak şeylerin birbirlerine durumu o olacaktır.</p>

  <p class="p0">Ancak Aristoteles toplumların veya anayasaların liyakatin, değerin kendisinin ne olduğu konusunda birbirlerinden farklı görüşlere sahip olduklarını bilecek kadar tecrübe ve sağduyu sahibidir. Demokrasi yanlıları özgürlüğü, oligarşi yanlıları zenginliği veya soyluluğu, aristokrasi yanlıları erdemi değer olarak kabul ederler. Demokraside değer veya ölçüt özgürlük olduğu ve bütün özgür insanlar eşit sayıldıkları için dağıtılacak şeyin herkese eşit olarak dağıtılması gerektiği savunulur. Buna karşılık oligarşide değer zenginlik veya doğuştan soyluluk olduğu ve bazı insanların buna sahip olup başka bazılarının sahip olmamalarından ötürü dağıtılacak şeyin eşit olarak dağıtılmaması söz konusu olacaktır.</p>

  <p class="p0">Aristoteles dağıtıcı adaleti soyut matematik bir formülle de ifade eder. Söz konusu iki kişi A ve B olsun. Dağıtılacak şeyi ise C ve D olarak ifade edelim. Şimdi dağıtımın adil veya hakkaniyetli veya eşit olması demek A&rsquo;nın B&rsquo;ye oranının C&rsquo;nin D&rsquo;ye oranı gibi olması olacaktır. Dağıtımdan önce A:B=C:D ve A:C=B:D ise dağıtımdan sonra A + C : B + D=A : B olacaktır. Yani dağıtımdan sonra C, A'ya ve D, B&rsquo;ye verildiğinde tarafların göreli durumu değişmeyecek ve böylece hakkaniyet olarak adalet yerine getirilmiş olacaktır.</p>

  <p class="p0">Bundan başka Aristoteles erdemle ilgili genel formülünü yani erdemin uçlar arasında bir orta olduğu görüşünü buraya da uygulayarak adaleti, A&rsquo;ya kendi payından daha fazlasını vermeyle B&rsquo;ye kendi payından daha fazlasını verme arasında bir orta nokta olarak niteler.</p>

  <p class="p0">&nbsp;</p>

  <p class="p0"><span class="t10">Düzeltici Adalet</span></p>

  <p class="p0">Düzeltici adalet ise bundan farklı bir özelliğe sahiptir. Burada adalet yukardaki gibi orantısal bir eşitliğe değil, mutlak bir eşitliğe dayanmak zorundadır. Çünkü iyi bir adamın kötü bir adamı dolandırması veya yaralaması, öldürmesiyle kötü bir adamın iyi bir adamı dolandırması veya yaralaması, öldürmesi arasında bir fark yoktur. Yasa burada tarafları eşit olarak kabul eder ve ortaya çıkan kazanç ve kayba bakar. Yasa koyucu veya yasayı uygulayan yargıç bu tür alışverişlerde veya ilişkilerde eşitliği bozan durumu ortadan kaldırmaya çalışır. Taraflardan birinin kârını veya kazancını, diğerinin zararını veya kaybını ortadan kaldırarak onları söz konusu ilişkiden önceki eşitlik durumlarına geri getirmeye yönelir.</p>

  <p class="p0">Bazı durumlarda bu mümkün olmaz. Taraflardan biri diğerini yaralamış veya öldürmüşse, ortada artık bir zararın veya kaybın tazmininin söz konusu olamayacağı açıktır. Hatta bu durumda Aristoteles kazanç ve kayıp veya kâr ve zarar kavramının çok uygun kavramlar olmadığını kabul eder. Ama ilke yine de değişmez. Yargıç bu durumda &ldquo;cezalandırma&rdquo; yoluyla söz konusu eşitsizliği gidermeye çalışır, ceza yoluyla söz konusu kişinin kazancını veya kârını ortadan kaldırır.</p>

  <p class="p0">Aristoteles bu düzeltici veya denkleştirici adaleti de yine kendi terminolojisiyle bir orta olarak adlandırmaya çalışır: Düzeltici adalet kâr ve zararın ortasını arar. Ayrıca Aristoteles düzeltici adaleti de matematik bir formülle ortaya koyma yoluna gider: Burada A ve B taraflar olsun ve taraflardan birinin kazancı, diğerinin kaybı olan şeyi C olarak adlandıralım. A= B olduğu için bu düzeltmede sonuçta ortaya çıkan şey şu olacaktır: A+C-C= B -C+C. Yani düzeltme sonunda Anın kazancı olan C ondan alınacak ve B&rsquo;nin kaybı olan bu aynı C kendisine iade edilecektir. Sonuçta A ile B söz konusu alışverişten önce sahip oldukları eşitlik konumunda olacaklardır (1131 b 251132 b 20).</p>

  <p class="p0">&nbsp;</p>

  <p class="p0"><span class="t10">Değiş Tokuş Adaleti</span></p>

  <p class="p0">Bu arada Aristoteles adaletin bir karşılıklılık (reciprocity, kısas) olduğunu ileri süren Pythagorasçılığa karşı çıkar. Ne dağıtıcı, ne de düzeltici adaletin karşılıklılığa uymadığını belirtir. Karşılıklılık, basit olarak, &ldquo;göze göz, dişe diş&rdquo; demektir. Şimdi ne dağıtıcı adaletin, ne de düzeltici adaletin işlenen bir suça veya yaratılan bir zarara &ldquo;aynıyla&rdquo; karşılık vermek demek olmadığı açıktır. Adalette karşılıklılığı eşitlik değil de &ldquo;eşdeğerlik&rdquo; (muadelet) olarak anlamak gerekir ve bu anlamda olmak üzere hatta bir &ldquo;değiş tokuş adaleti&rdquo;nden söz etmek de mümkündür. Aristoteles&rsquo;e göre aslına bakılırsa toplumu meydana getiren bu değiş tokuş ihtiyacıdır. Çünkü toplumun meydana gelmesinin temel nedeni, insanların farklı ihtiyaç ve talepleridir. Bu ihtiyaçların tatmini için işbölümüne ihtiyaç vardır. İş bölümünde insanlar bir şeyler üretir ve bu ürettikleri şeyleri başkalarının ürettikleri şeylerle değiş tokuş etmek isterler. Şimdi bir insanın ürettiği bir şeyi başka bir insanın ürettiği, kendininkiyle aynı olan bir şeyle değiş tokuş yapması şüphesiz saçmadır. Bir ayakkabıcı bir başka ayakkabıcıyla ayakkabı değiş tokuşunda bulunmaz. Bir hekim de bir başka hekimle hekimlik değiş tokuşu yapmaz. O halde burada adalet Anın B&rsquo;ye yaptığına B&rsquo;nin aynı şekilde karşılık vermesi olamaz. Onun dağıtıcı veya düzeltici adalet kapsamına giren bir şey olmadığı da açıktır. Burada söz konusu olan şey, malların veya eşyanın orantısal eşitliğine (proportional equity) dayanan bir şey olmalıdır. Örneğin bir mimarın yaptığı bir evin değerinin bir ayakkabıcının imal ettiği yüz ayakkabıya eşit olduğunu kabul etmek mümkündür. Veya daha iyisi bu birbirinden farklı şeyleri ortak bir değer ölçüsüyle ölçmek ve bir evi yüz ayakkabıyla değiş tokuş etmek yerine bu ortak şeyle değiş tokuş etmek mümkündür. Bu ortak şeyin para olacağı açıktır. Para uylaşımla bu ortak ölçüyü sağlayacaktır. Sonuç olarak malların işte bu şekilde &ldquo;orantılı bir karşılıklılık veya eşitlik içinde değiş tokuş edilmesinde değiş tokuş adaleti diye bir adaletten de söz edebiliriz&rdquo; (1131 b 20-1133 b 30).</p>

  <p class="p0">Aristoteles haklı olarak ilk iki adaletle üçüncü tür adalet arasında önemli bir farklılık görmez ve bundan dolayı üçüncü tür adaleti özel olarak farklı bir adalet türü olarak adlandırmaktan kaçınır. Birinci tür adaletin uygulayıcısı devlet adamıdır. İkincinin uygulayıcısı yargıçtır. Devlet adamı eğer onur veya serveti, kısaca ödülleri dağıtıcı adaletin kuralına uygun olarak dağıtırsa adil bir yöneticidir; uygun olarak dağıtmazsa adil olmayan, zalim bir yöneticidir. Aynı şekilde düzeltici adaleti uygulayan kişi yargıçtır (Bu arada Aristoteles yargıcı hoş bir ifadeyle &ldquo;canlı adalet&rdquo; diye adlandırır). Yargıç, kâr ve zararı, kazanç ve kayıpları daha önce işaret ettiğimiz gibi uygun bir şekilde hesaplayıp düzeltirse adil bir yargıçtır, bunu yapmazsa adil olmayan, kötü bir yargıçtır. Ama değiş tokuş adaletinde bu değiş tokuşun adaletli olarak meydana gelmesini sağlayacak olan kimdir veya nedir? Çünkü burada belirleyici olan, ihtiyaçlar veya ekonomi diliyle taleptir. İhtiyaçlar ve talep ise zamana, yere vb. göre değişir. Dolayısıyla, burada değiş tokuş edilen şeylerin doğru veya adil bir değerinden söz etmek pek mümkün değildir. Bundan dolayı bu değiş tokuşta söz konusu olan şeyleri, tam olarak adalet veya adaletsizlik olarak nitelemek de pek uygun değildir.</p>

  <p class="p0">Öte yandan Aristoteles adaletsizliğin türleri veya dereceleri arasında da birtakım ayrımlar yapılması gerektiği düşüncesindedir. Genel olarak bir eylemin ahlâkî eylem olması ve failinin eyleminden tam olarak sorumlu tutulabilmesi için bazı koşulların yerine gelmesinin gerektiğini biliyoruz. Elbette ki, bu koşullar adalete uygun olan veya olmayan eylemler için de söz konusu olacaktır. Bir insan ancak isteyerek ve yaptığı şeyin bilincinde olarak o şeyi yaptığında, o şeyi seçtiğinde, adil olarak adlandırılabilir. Doğal olarak yine bu koşullara uygun olarak adaletsizliği seçtiğinde de adil olmayan, adaletsiz bir insan olarak adlandırılacaktır. Kimse zorlama altında adilce olmayan bir eylemde bulunan kişinin, adil olmayan olduğunu söylemez. Buna karşılık adilmiş gibi görünen bir eylemi yapan bir kişinin, bunu istemeyerek veya korkusundan dolayı yapması durumunda da adil olduğu söylenemez. Örneğin kendisine emanet edilen bir şeyi istemeyerek veya korkusundan sahibine geri veren bir insanın ne adil olduğu, ne de adil olmayan olduğu söylenebilir (1135 a 15-b 10).</p>

  <p class="p0">Aristoteles bu irade, bilgi ve seçme, tercih etme kavramlarını adaletle ilgili eylemlere de uygulayarak, insanlar arası alışverişlerde ortaya çıkan zararları özenle birbirlerinden ayırır: Bir eylem bilinerek ve istenerek, tercih edilerek yapılmış olmakla birlikte bu eylemden doğan zarar, eğer makul beklentilere aykırı olarak gerçekleşmişse ortada bir &ldquo;talihsizlik&rdquo; söz konusudur. Eğer söz konusu zarar tahmin edilemeyecek bir tarzda değil ama bir kötülük düşünülmeden meydana getirilmişse ortada bir &ldquo;hata&rdquo; söz konusudur. Eğer eylemi yapan bilerek, ancak üzerinde düşünüp taşınmadan, örneğin öfke sonucu onu yapmışsa eylemin kendisi bakımından ortada bir haksızlık veya adaletsizlik (injustice) vardır. Ancak onu yapanın adil olmayan veya zalim bir adam olduğundan söz etmek doğru değildir. Eğer söz konusu eylem tercihin, düşünüp taşınmasının sonucu olarak meydana gelmişse, eylemin kendisinin adaletsiz bir eylem olduğunu söylememiz gerektiği gibi onu yapanın da adil olmayan, erdemsiz, kötü bir adam olduğunu kabul etmemiz gerekir (1135 b 10-25).</p>

  <p class="p0">Aristoteles&rsquo;in suçlar ve cezalarla ilgili yaptığı bu ayrımların son derece önemli olduğu açıktır. Bu görüşlerin ilerde hukuk bilimi üzerinde büyük etkileri olacaktır.</p>

  <h3 class="h30"><a id="ncx944"></a><a id="a49"></a>Teorik ve Pratik Bilgelik</h3>

  <p class="p0">Aristoteles&rsquo;in insan ruhunu temelde akıllı ve akıllı olmayan olarak iki kısma ayırdığını biliyoruz. Akıllı olmayan kısmını da, asıl anlamında akıllı olmayan kısımla, akıllı olmamakla beraber bir anlamda akıldan pay alabilen kısım olarak yine ikiye ayırdığını gördük. Bu ayrıma bağlı olarak Aristoteles&rsquo;in birincisi ruhun asıl anlamında akıllı kısmından kaynaklanan &ldquo;düşünce erdemleri&rdquo;, diğeri ruhun akıllı olmamakla beraber aklı dinleyen kısmından kaynaklanan &ldquo;karakter erdemleri&rdquo; veya &ldquo;ahlâksal erdemler&rdquo; olarak iki tür erdemin varlığını kabul ettiğini de gördük. <span class="t12">Nikomakhos</span> <span class="t12">Ahlakı</span>&rsquo;nın 11-V. kitaplarında bu ikinci gruba giren erdemleri ayrıntılı olarak ele alan Aristoteles, bu eserin VI. kitabında ise asıl anlamında erdemleri, entelektüel erdemleri inceler.</p>

  <p class="p0">Aristoteles&rsquo;in insanı özü itibariyle akıllı, düşünen bir canlı olarak tarımını, aklın iki (veya üç) faaliyeti (theoria= bilmek, praksis=eylemek, poiesis=yaratmak veya meydana getirmek) arasında konuları itibariyle yaptığı ayrımı (theoria, olduğundan başka türlü olması mümkün olmayan zorunlu ve ezeli ebedi şeyler, praksis ve poiesis olduğundan başka türlü olmaları mümkün olan olumsal şeylerle ilgilidir) göz önüne alırsak, insanın en önemli ve değerli etkinliğini theoria&rsquo;da bulması dolayısıyla bu etkinliğiyle ilgili erdemleri, yani düşünce erdemlerini diğer erdemlerden daha üstün tutması ve bu erdemlerle ilgili bilgeliği, yani teorik bilgeliği veya felsefi bilgeliği insan hayatının ana ereği olarak görmesi gerektiği görüşüne varırız. Gerçekten de, Aristoteles&rsquo;in bilinçli görüşü insanın insan olmak bakımından ana ereğinin bu, yani teorik hayat olduğu yönündedir.</p>

  <p class="p0">Aristoteles <span class="t12">Nikomakhos</span> <span class="t12">Ahlakı</span>&rsquo;nın VI. kitabında teorik bilgelikle pratik bilgelik arasındaki ilişkileri inceleyip birincinin hangi bakımlardan pratik bilgeliğe üstün olduğunu ortaya koyduktan sonra X. ve sonuncu kitabında insan hayatının ideali olarak tanımladığı bu mutluluğun, temaşa olarak mutluluğun ayrıntılarına girer.</p>

  <p class="p0">Aristoteles&rsquo;e göre, teorik veya felsefi bilgeliğin, pratik bilgelikten üstün olduğunu çeşitli kanıtlarla ortaya koymak mümkündür. Birinci olarak, pratik bilgeliğin konusu özel olarak insandır. Ama in:&gt;an evrendeki en iyi şey değildir. İnsan hayvanlar alemindeki en iyi, en değerli varlık olsa bile evrende ondan daha tanrısal, daha değerli şeyler vardır: Sözgelimi göksel cisimler.</p>

  <p class="p0">İkinci olarak pratik bilgeliğin konusu olan iyi ve sağlık gibi şeyler insana has, insanla ilgili şeylerdir. Ama örneğin beyaz veya doğru her zaman ve herkes için bir ve aynı şeydir. Pratik bilgelik bir varlık grubunu özel olarak ilgilendiren iyiyi konu alır. Bu anlamda insanın dışında bazı hayvanların bile pratik bilgeliğe sahip olduğu söylenebilir. Çünkü onlar kendi hayatları ile ilgili olarak neyin iyi olduğu konusunda bir tür sezgiye sahip gibi görünmektedirler.</p>

  <p class="p0">Üçüncü olarak Thales, Anaksagoras gibi filozofları alalım. Bunların insanca iyiyi aramadıkları, dolayısıyla kendilerine yararlı olan şeyleri bilmediklerini görüyoruz. Gelenek onların büyük, zor, hayranlık verici, tanrısal ama yararsız şeyleri bildiklerini söylemektedir.</p>

  <p class="p0">Sonra pratik bilgeliğin üzerinde düşünülüp taşınması mümkün insani şeyleri konu aldığını biliyoruz. Şimdi hiç kimse başka türlü olması mümkün olmayan, belli bir amacı bulunmayan ve bir eylemle gerçekleştirilmesi imkânsız bir iyi üzerinde düşünüp, taşınmaz. Oysa teorik bilgeliğin konusu olan şeylerin de tam da bunlar olduğunu biliyoruz.</p>

  <p class="p0">Nihayet teorik bilgeliğin tümeli, evrenseli konu almasına karşılık, pratik bilgeliğin konusu tikellerdir. Bu, tecrübe sahibi olan bir kişinin aslında bilmediği halde, bilgili birinden uygulamada daha başarılı olma şansının bulunduğu anlamına gelir.</p>

  <p class="p0">Sonuç olarak bilgelik, bilgi formlarının en mükemmeli olmak zorundadır. Bilgi formlarının en mükemmeli ise bilim, teorik bilimdir, zorunlu ve ezeli-ebedi şeyleri seyreden, temaşa eden bilimdir. Aristoteles&rsquo;in yukardaki bazı ifadelerinden bu bilimin, evrendeki en yüksek varlıklar olarak göksel varlıkları ele alan metafizik veya teoloji olması gerektiği yönünde bir sonuç çıkarmak mümkünse de, burada ve başka yerlerdeki farklı ve daha belirleyici sözlerinden bu bilimin diğer teorik bilimleri, yani fizik ve matematiği de alan genel teorik bilim olduğu ortaya çıkmaktadır. Aristoteles için politika pratik bilgeliğin en değerli temsilcisi olmakla birlikte ancak ikinci derecede değere sahip olan bilimdir. O halde insan hayatının en yüksek ereği, en yüksek mutluluğu, teorik faaliyet, teorik hayattır. Ahlâksal erdemler değerlidirler, ancak düşünce erdemleri veya erdemi daha değerlidir ve insan hayatının ideali, theoria, yani temaşadır. Pratik erdemler ise bu teorik hayat için yardımcı oldukları, onu engellemedikleri, onu mümkün kıldıkları için değerlidirler.</p>

  <h3 class="h30"><a id="ncx954"></a><a id="a50"></a>İdeal veya En Yüksek Mutluluk</h3>

  <p class="p0">Böylece artık temaşa olarak mutluluğun ayrıntılarına geçebiliriz. Aristoteles <span class="t12">Nikomakhos Ahlâkı</span>'nın X. ve sonuncu kitabında önce daha önceki kitaplarda söylediği şeylerin bir özetini yapar. Buna göre mutluluk daha önce işaret ettiğimiz gibi bir imkân veya yeti değil, fiil veya etkinliktir, &ldquo;ruhun erdeme uygun etkinliği&rdquo;dir. O halde onun erdemler içinde onların en yükseğine uygun etkinlik olacağını düşünmek makul olacaktır. İnsanda bulunan en iyi şey ne ise insanın erdemi o olacaktır. &ldquo;İnsanda bulunan en iyi şey, en değerli şey, en yüce ve en tanrısal şey ne ise mutluluk bu şeyin kendi erdemine uygun etkinliği&rdquo; olacaktır.</p>

  <p class="p0">İnsanda bulunan bu en iyi şeyin akıl olduğunu biliyoruz. O halde bu etkinlik akılsal etkinlik olacaktır. Ayrıca, aklın konusu olan şeylerin de bilinebilir şeyler arasında onların en değerlileri olduğunu; nihayet aklın etkinliğinin en sürekli etkinlik olduğunu biliyoruz. Çünkü düşünme eyleminden başka hiçbir eylemde onun kadar sürekli bir etkinlik mümkün değildir. Bunun yanı sıra mutluluğun hazza özdeş kılınması doğru değilse de onun haz verici bir etkinlik olması gerektiğini, bir şeyi &ldquo;bilme&rdquo;nin o şeyi &ldquo;araştırma&rdquo;dan daha fazla haz verici olduğunu ve nihayet mutluluğun kendi kendine yeterlilik koşulunu karşılaması gerektiğini biliyoruz. Çünkü başka erdemleri gerçekleştirmek için bazı şeylere, örneğin cömertlik için para ve mala, adalet için kendilerine adil davranacağımız başkalarına vb. ihtiyaç vardır. Ama filozofun düşünmek, temaşa etmek için ne bu tür başka şeylere hatta ne de başka filozoflara ihtiyacı vardır. Bütün bu ölçütleri göz önüne aldığımızda, teorik düşünme hayatının, temaşa hayatının insan için en mükemmel, en iyi, en mutlu bir hayat olması ve filozofun da insanlar arasında en mükemmel, en iyi, en mutlu insan olarak düşünülmesi gerektiği sonucuna varabiliriz.</p>

  <p class="p0">Aristoteles bu tür bir hayatın bir anlamda insan doğasını aştığı, onun insani olmaktan çok tanrısal bir nitelik taşıdığının farkındadır. Ama bundan dolayı bu idealden vazgeçilmesi gerektiğini düşünmemektedir. Tersine, insan olduğumuzdan bir anlamda insanı aşan, ölümlü olduğumuz için ölümsüz varlıklara lâyık olan bu tür şeylerle ilgilenmememiz gerektiğini ileri sürenlere karşı çıkar.</p>

  <p class="p0">Bununla birlikte Aristoteles ahlâksal erdemlerin veya karakter erdemlerinin değerini de küçümsemez. Ona göre onlara uygun olarak yaşanacak hayat da mutlu bir hayat olacaktır. Ancak bu hayat ikinci derecede mutlu bir hayat olacaktır. Bu ikinci türden erdemler ve bu ikinci türden mutluluk, aslına bakılırsa, &ldquo;insani&rdquo; sıfatına daha uygun düşerler. Bunlar insanın salt bir akıl olmamasından, aynı zamanda bir bedene ve akıl dışı ruha sahip varlık olmasından, kısaca bileşik yapısından ileri gelirler.</p>

  <p class="p0">Aristoteles bir noktaya daha dikkati çeker: Doğamız yukarda belirttiğimiz türden olduğundan bizim dış iyilere de ihtiyacımız vardır. Bu iyiler sağlıklı bir beden, gerekli veya uygun beslenme ve benzeri şeylerle ilgili iyilerdir. Aristoteles bu iyiler olarak da sadece maddi-fiziksel konforumuzla ilgili iyileri anlamaz. Cömertce davranabilmemiz için yeterli ölçüde servete ihtiyacımız olduğu gibi itibar ve saygınlık duygusu duyabilmemiz için de yeterli sayıda dostlara sahip olmamız gerekir. Öte yandan mutlu olmamız için çok sayıda şeye veya büyük şeylere sahip olmamız hiç de zorunlu değildir. Aristoteles&rsquo;in kendi sözleriyle &ldquo;karaya ve denize hâkim olmaksızın da soylu eylemlerde bulunabiliriz&rdquo;; &ldquo;Mutlu insanın fazla şeye ihtiyacı yoktur&rdquo; (1176 a 301179 a 27).</p>

  <p class="p0">&nbsp;</p>
</body>
</html>
