<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Kabaca &ldquo;güzel ve etkili konuşma sanatı&rdquo; olarak tanımlayabileceğimiz retoriğin veya hitabetin, Aristoteles&rsquo;e gelinceye kadar Yunan dünyasında ne kadar önemli bir rol oynadığını biliyoruz. Sofistlerin, özellikle Gorgias&rsquo;ın retoriğe verdiği öneme ve Platon&rsquo;un Gorgias diyalogunda ona yönelttiği eleştirilere değinmiş, retoriğin demokrasiyle yakından ilişkili olduğunu görmüştük.</p>

  <p class="p0">Demokrasi Yunan sitelerinde geniş halk kitlelerinin siyasal hayata büyük ölçüde katılmalarını mümkün kılmıştı. Demokrasiyle birlikte ortaya meclisler, mahkeme salonları çıkmış ve özgür yurttaşlar meclislerde yöneticiler, mahkemelerde yargıçlar veya jüri üyeleri olarak görev yapma imkânını elde etmişlerdi. Bu görevlere seçilebilmenin yolu insanlara hitap etmek, onları ikna etmekten geçiyordu. Bunun için ise güzel ve etkili, başarılı konuşmaya ihtiyaç vardı.</p>

  <p class="p0">Yurttaşlar sadece bu tür görevlere seçilmek için değil, meclislerde görüşülen siyasal konularda temsilcileri etkilemek, onlara kendi istedikleri yönde karar aldırmak, mahkemelerde davalarını savunmak veya karşı davaları, tezleri çürütmek için de güzel ve etkili, başarılı savunmalardan, konuşmalardan yararlanmak zorundaydılar. Bu dönemin büyük önderlerinden bazılarının, örneğin Temistokles ve Demostenes&rsquo;in büyük hitabet yetenekleri ile kendilerini gösterdiklerini ve geniş halk kitlelerini peşlerinden sürüklediklerini biliyoruz. Bu arada bu büyük ihtiyacı karşılamak üzere Aristoteles&rsquo;in zamanından önce de çeşitli konuşma sanatı kitaplarının yazıldığını, öğrencileri bu yönde eğitmek üzere hitabet derslerine önem verildiğini ve Aristoteles&rsquo;in kendisinin Akademi&rsquo;de yıllarca retorik dersleri vermiş olduğunu da biliyoruz. Hitabet konusunda Akademi&rsquo;ye rakip bir okulu ünlü İsokrates kurmuş ve bu okulla Akademi arasında başarılı bir hitabetin ve hitabetçinin nasıl olması gerektiği konusunda tartışmalar cereyan etmiş olduğu da bilinmektedir.</p>

  <p class="p0">Aristoteles diğer özel bilgi ve araştırma alanlarına olduğu gibi hitabet konusuna da konuyu derinlemesine ele alan üç kitaplık hacimli bir eser ayırmıştır. Diğer eserlerinde olduğu gibi bu eserde de, kendisinden evvel gelenlerin bu konudaki düşüncelerini ve görüşlerini eleştirisel bir incelemeye tabi tutmuş ve kendi görüşlerini sistemli bir biçimde ortaya koymuştur.</p>

  <p class="p0">Aristoteles&rsquo;in kendisine gelinceye kadar Yunan dünyasında mevcut olan hitabet anlayışı ve uygulamalarına, bu anlayışı temsil eden hitabet yazarlarına, eleştirisi başlıca iki noktadandır. Birinci olarak Aristoteles onların bu sanatın asıl özü olan kanıtların gücüne dayanmaktan çok, dinleyicilerinde heyecan yaratma öğesine ağırlık vermelerini, böylece basit veya ucuz bir yola sapmalarını eleştirir:</p>

  <p class="p6"><span class="t14">&ldquo;Onlar yargıçlarda önyargı, acıma, öfke ve benzeri heyecanlar uyandırmaya önem vermektedirler. Ama bunların temel olgularla bir ilgisi yoktur, çünkü bunlar davayı yargılayan kişiye kişisel bir başvurudan başka bir şey değildirler&rdquo; (1. Kitap, 1. Bölüm).</span></p>

  <p class="p0">Aristoteles söz konusu yazarların ele aldıkları tek sorunun yargıçları belli bir ruh haline sokmak ve böylece onları öfke, kıskançlık veya acımaya sürükleyerek yollarından saptırmak olduğunu, bunun ise bir aldatma ve ahlâksızlıktan başka bir şey olmadığını ileri sürer.</p>

  <p class="p0">Aristoteles ikinci olarak eski hitabet yazarlarının bu sanatın daha soylu olan politikadaki kullanımından çok mahkemelerdeki kullanımına önem vermelerine karşı çıkar:</p>

  <p class="p6"><span class="t14">&ldquo;Politik hitabet daha soylu bir iş olmasına ve yurttaş için daha uygun olmasına rağmen bu yazarlar politik hitabet üzerine hiçbir şey söylememektedirler&rdquo; (Aynı yer).</span></p>

  <p class="p0">Aristoteles bu yazarların politik hitabet konusunda hiçbir şey söylememelerinin nedenini ise şunlarda bulur: Politik hitabette öze ilişkin olmayan şeyler üzerinde konuşmaya daha az vesile vardır. Sonra daha önemli meseleleri ele aldığından politik hitabet adli hitabete göre ahlâk dışı uygulamalara daha az imkân tanır, çünkü siyasal bir tartışmada yargıda bulunan biri aynı zamanda kendi çıkarları ile ilgili de bir karar vermek durumundadır. Adli hitabette ise karara bağlanacak olan, başka insanların çıkarlarıdır. Bundan dolayı mahkemelerde yargıçlar kendi tutumlarından hareketle tarafları tarafgir bir şekilde dinleyerek onlar arasında ağzı daha çok laf yapan veya daha güzel konuşan birine teslim olmakta bir sakınca görmezler.</p>

  <h3 class="h30"><a id="ncx1164"></a><a id="a59"></a>Retorik Nedir?</h3>

  <p class="p0">Aristoteles hitabetle ilgili düşüncelerini ifade etmeye önce onun ne tür bir araştırma, ne tür bir sanat olduğunu ortaya koyarak başlar; hitabeti, esas olarak amacı ikna etmek olan bir sanat olarak tanımlar:</p>

  <p class="p6"><span class="t14">&ldquo;Hitabet, veri olan herhangi bir durumda elde varolan ikna etme araçlarını kullanma yetisi olarak tanımlanabilir&rdquo; (I. Kitap, 2. Bölüm).</span></p>

  <p class="p0">Bu tanımdan çıkacak iki önemli sonuç vardır. Birincisi hitabetin ne fizik veya matematik gibi teorik, ne de politika gibi pratik bir bilim olmadığı, sadece ve sadece bir sanat, daha doğrusu bir <span class="t12">hüner</span> veya <span class="t12">maharet</span> olduğudur. İkinci sonuç ise onun mimarlık veya tıp gibi kendisine mahsus özel bir konusu olan bir sanat veya hüner değil de, diyalektik gibi bize &ldquo;kendisini takdim eden hemen hemen her konu&rdquo; üzerinde karşımızdakini ikna etmek için kullanmamız mümkün olan araçların toplamı olduğudur.</p>

  <p class="p0">&nbsp;</p>

  <p class="p0"><span class="t10">Retorik, Ethik ve Politika Arasındaki İlişkiler</span></p>

  <p class="p0">Hitabetin neden dolayı fizik veya matematik gibi teorik bir bilim olmadığı açıktır. Çünkü bu bilimlerin konuları &ldquo;olduklarından başka türlü olmaları mümkün olmayan zorunlu&rdquo;, &ldquo;ezeli-ebedi şeylerdir&rdquo; ve bu bilimlerde amaç bu şeyleri temaşa etmek suretiyle onların kesin bilgisine erişmektir. Ancak onun neden dolayı politika veya ethik gibi bir bilim olmadığını görmek o kadar açık değildir. Çünkü politika ve onun bir dalı olan ethik de üzerinde &ldquo;düşünülüp taşınması&rdquo;, &ldquo;müzakere edilmesi mümkün olan olumsal şeyleri&rdquo; inceler ve bu şeylerle ilgili olarak bize bilgi verip önerilerde bulunur. Aristoteles hitabetin politika ve ethikle belli bir konu benzerliğine sahip olduğunu kabul eder: Gerek politika ve ethik, gerekse hitabet insanların üzerinde düşünüp taşındıkları, görüştükleri, son tahlilde bize bağlı olan olumsal şeyler üzerinde konuşur ve tavsiyelerde bulunurlar. Ama politika ve ethiğin amacının bu tür şeylerle ilgili &ldquo;ilkeleri tespit etmek, onları doğru olarak sıralamak ve sınıflandırmak, mümkün olduğu kadar doğru tanımlar vermek&rdquo; olmasına karşılık, hitabetçinin amacı ister siyasal, ister adli alanda, yani ister meclislerde, ister mahkemelerde veya törensel konuşmalarda kendi görüşümüzün doğru, karşımızdakilerin öyle olmadığını göstermek üzere &ldquo;ikna edici konuşmalar&rdquo; yapmaktır. Dolayısıyla hitabeti, eğer çok istiyorsak, bir politika veya ethik olarak düşünebiliriz, ama onu amacı bilgi değil de başarı olan, kanıtlamak değil de ikna etmek olan &ldquo;popüler bir politika veya ahlâk felsefesi&rdquo;nden daha fazla veya daha ciddi bir şey olarak göremeyiz.</p>

  <p class="p0">&nbsp;</p>

  <p class="p0"><span class="t10">Retorik ve Diyalektik Arasındaki İlişkiler</span></p>

  <p class="p0">Aristoteles hitabeti, asıl kendisiyle karşılaştırmamız gereken disiplin olarak <span class="t12">diyalektiği</span> gösterir: Hitabet gerek konusu gerek amacı, gerekse yöntemi bakımından diyalektiğe benzer. Aristoteles&rsquo;in diyalektik hakkındaki düşüncelerine ayırdığımız yerde onun diyalektiği yararlı bir akıl yürütme biçimi, bir kıyas olarak nitelediğini görmüştük. Diyalektik doğru, zorunlu ve kesin öncüllerden hareketle yapılan bilimsel kıyaslardan farklı olarak muhtemel, makul, insanların çoğunluğu veya bilge kişiler tarafından kabul edilen öncüllerden hareketle yapılan doğru akıl yürütme, doğru kıyastı. Aristoteles her alanda bilimsel bilgilere erişemeyeceğimizi, bazı alanlarda kesinlikler yerine makul ve muhtemel öncüllerden hareketle makul ve muhtemel sonuçlara varmamızın da gerekli olduğu düşüncesinde olup, bu anlamda diyalektiği faydalı bir uğraş olarak kabul etmekteydi.</p>

  <p class="p0">Bu düşünce tarzı hitabetle ilgili anlayışında da kendisini göstermektedir: Hitabetin konusu diyalektiğe benzer şekilde, herhangi bir özel konu değildir, &ldquo;genel olarak hakkında konuşmamız mümkün ve gerekli olan her şey&rdquo;, daha özel olarak &ldquo;politikayla, ahlâkla ilgili bazı şeyler&rdquo;dir. Amacı herhangi bir şekilde bilgi değildir, bu şeylerle ilgili olarak ikna edici bir konuşmadır. O, yöntemi bakımından da diyalektiğe benzer, çünkü birçok farklı usûlleri olmakla birlikte, Aristoteles&rsquo;e göre diyalektiğin yöntemi, esas olarak <span class="t12">örnek</span> (example) yoluyla akıl yürütme ve <span class="t12">örtük kıyas</span> (entimem), daha çok da ikincidir (1. Kitap, 1. Bölüm).</p>

  <p class="p0">&nbsp;</p>

  <p class="p0"><span class="t10">Retoriğin Yöntemi</span></p>

  <p class="p0">Aristoteles&rsquo;in akıl yürütmenin başlıca iki türü olarak tümevarımla tümdengelim arasında ayrım yaptığını ve doğru ve geçerli akıl yürütmenin ancak tümdengelimsel akıl yürütme olduğunu ileri sürdüğünü, tümdengelimsel akıl yürütmenin en mükemmel formunu ise kendi yarattığını düşündüğü kıyasta bulduğunu biliyoruz. Aristoteles yine bildiğimiz gibi tümüyle tümdengelimsel olan bir sistemi bilimin ideal modeli olarak görmekle birlikte, bunun mümkün olmadığını, dolayısıyla bilimsel sonuçlara varmada tümevarımın rolünü de kabul etmenin zorunlu olduğunu itiraf etmekteydi. Tümevarım, bilimsel kıyasların kendisinden hareket edeceği öncülleri oluşturmada kendisinden yararlanmak zorunda olduğumuz bir akıl yürütme yöntemiydi.</p>

  <p class="p0">Öte yandan Aristoteles&rsquo;in tümevarımsal olarak sunduğu akıl yürütme örneklerini incelediğimizde onların &ldquo;tamsayıma dayanan tümevarım&rdquo;dan &ldquo;genel kuralın ancak tek bir örneğe dayandığı&rdquo; akıl yürütmelere kadar geniş bir yelpaze içinde sıralandığını görmüştük. Aristoteles tümevarımın doğasını esas olarak bizi &ldquo;özel bir bilgiden genel bir bilgiye sevk etme&rdquo; özelliğinde bulmaktaydı. Bazı durumlarda tek bir örneğin, bu örnekten hareketle genel bir sonuca varmamız için yeterli olabilmesine karşılık başka bazı durumlarda genel bir kuralı ortaya koymamız için örneklerin sayısını arttırmamız, hatta bu kuralın kapsadığı bütün örnekleri sıralamamız (tamsayım olarak tümevarım) gerektiği görüşündeydi.</p>

  <p class="p0">İşte Aristoteles retorikçinin karşısındakini ikna etmek için kullanacağı yöntemin ya tümevarımda örneğe dayanan veya tümdengelimde örtük kıyas olarak bilinen akıl yürütmeden meydana gelen yöntem olması gerektiği görüşündedir. Başka deyişle Aristoteles&rsquo;e göre &ldquo;örnek ve örtük kıyas&rdquo;, &ldquo;bilimdeki tam tümevarım ve tam kıyasa karşılık olan retorik biçimlerdir&rdquo; ve retorikçinin bu ikisi arasında kullanması gereken ve kendisini başarıya eriştirecek olan da özellikle ikincisi, yani örtük kıyastır.</p>

  <p class="p0">Retorikçinin tam tümevarım ile tam kıyası kullanmayıp bunları, yani onların mükemmel olmayan biçimlerini kullanmasının nedeni nedir?</p>

  <p class="p0">Bunun nedeni hem retorikçinin üzerinde konuştuğu <span class="t12">şeylerin doğası,</span> hem de kendilerine hitap ettiği <span class="t12">insanların özelliğidir.</span> Retorikçinin üzerinde konuştuğu şey, diyalektikçinin kendilerinden hareket ettiği öncüller gibi &ldquo;insanlar tarafından bilinen, kabul edilen şeyler&rdquo;dir. Dolayısıyla bu şeylerle ilgili olarak verilebilecek doğru bir örnek, benzeri şeyler ve durumlar için karşımızdakini ikna edebilecek bir kanıt olarak kabul edilebilir. Örnek yoluyla kanıtlamaya ilişkin bir misal verelim. Atina halk meclisinde bir konuşmacının karşısındakileri şöyle bir karar vermeye ikna etme amacında olduğunu farz edelim: &ldquo;Pers kralına savaş açmalı ve onun Mısır&rsquo;ı ele geçirmesine izin vermemeliyiz.&rdquo;</p>

  <p class="p0">Bunun için onun örneğe dayanan şöyle bir akıl yürütme yapması yeterli olacaktır: &ldquo;Çünkü Darius Mısır&rsquo;ı ele geçirmeden Yunanistan&rsquo;a saldırmamıştı. Aynı şekilde Kserkes de Mısır&rsquo;ı ele geçirmeden bize savaş açmamıştı. Şimdiki Pers kralı Mısır&rsquo;ı ele geçirmek istiyor. Eğer o Mısır&rsquo;ı ele geçirirse daha sonra bize saldıracaktır. O halde onun Mısır&rsquo;ı almasına izin vermemeliyiz.&rdquo; Görüldüğü gibi konuşmacının Pers kralına savaş açmak için verdiği bu iki örneğin, hatta onlardan tek bir tanesinin, bu konuyu bilen meclis üyeleri için ikna edici olabileceği açıktır.</p>

  <p class="p0">Aristoteles örnek yoluyla akıl yürütmede örneğin desteklenmek istenen önermeyle ilişkisinin <span class="t12">parçanın parçayla</span> veya <span class="t12">benzerin benzerle ilişkisi</span> olduğunu söyler. İki önerme aynı düzeyde oldukları, ancak birincinin ikinciden daha bilinen bir şey olduğu durumda birinci önerme ikinci için bir örnek teşkil eder. Örnek yoluyla akıl yürütmenin veya kanıtlamanın bir diğer örneği olarak Aristoteles şunu verir: Bir konuşmacının karşısındakini aşağıdaki yönde bir karar vermeye ikna etmesi söz konusu olsun: &ldquo;Dionysos&rsquo;un kendine bir muhafız edinme isteğini reddetmeliyiz.&rdquo; Bunun için yapması gereken şey aynı konuda bilinen bazı örnekleri hatırlatması olacaktır: &ldquo;Daha önce Peisistratos kendine bir muhafız edinip tiran olmuştu. Aynı şekilde Megara&rsquo;da Theagenes de önce kendine bir muhafız edinip daha sonra tiran olmuştu.&rdquo; O halde Dionysos aynı isteği ileri sürmekle aynı amacı gütmektedir. Böylece ilk iki olay, genel bir ilkenin, muhafız isteyen bir adamın tiran olmayı planladığı ilkesinin örnekleri kılınabilirler.</p>

  <p class="p0">Bu usullerin kullanılmasının bir başka nedeni, konuşmacının hitap ettiği insanların özelliğidir. Aristoteles&rsquo;e göre bu insanlar özel bir bilim eğitimi, kanıtlama eğitimi almamışlardır. Bundan dolayı onlar gereğinden uzun kıyasları takip edemezler. O halde onlarda kanıtlamayı fazla gerilere götürmemek gerekir. Çünkü kanıtlamanın uzunluğu, onda atılması gereken adımların çokluğu, karşısındakileri ikna etmek şöyle dursun, ters bile tepebilir. Bundan dolayı retorik kıyas az sayıda, çoğunlukla da normal kıyası meydana getirenlerden daha az sayıda önermeden veya öncülden oluşmalıdır. Bu ise bilindiği gibi örtük kıyasın tanımıdır. Çünkü örtük kıyas, öncüllerden birinin veya sonucun açık olarak dile getirilmeyip düşüncede tamamlandığı kıyastır. Örneğin: &ldquo;Yalan söyleyenlere güvenilmez &ndash;Siz yalan söylüyorsunuz&ndash; O halde size güvenilmez&rdquo; şeklindeki tam bir kıyasın örtük kıyas olarak ifadesi şudur: &ldquo;Yalan söylüyorsunuz - O halde size güvenilmez.&rdquo;</p>

  <p class="p0">Aristoteles kıyası keşfinden veya icadından büyük mutluluk duymuştur. Her türlü akıl yürütmeyi, hatta tümevarımı bir kıyas biçimine indirgeme yönündeki tutumu, onu retoriğin de esas itibariyle kıyaslarla çalışan bir disiplin olması gerektiği düşüncesine götürmüştür. Bunun daha sonrakiler, en azından Ortaçağ İslâm filozofları bakımından mahzurlu veya sınırlayıcı bir sonucu, bu filozofların Aristoteles&rsquo;in retorik ve poetiğe ilişkin kitaplarını &ldquo;mantığın birer dalı&rdquo; olarak saymaları ve onları &ldquo;mantıkla ilgili kitaplar&rdquo; grubu içinde ele almaları olacaktır. Öte yandan bunun Aristoteles&rsquo;in retoriğe daha ciddi, daha teknik ve daha bilimsel, kısaca daha soylu bir uğraş veya disiplin görünümü kazandırması bakımından olumlu bir sonucu da olmamış değildir.</p>

  <p class="p0">&nbsp;</p>

  <p class="p0"><span class="t10">Retoriğin Eleştirisi ve Savunusu</span></p>

  <p class="p0">Aristoteles retoriğin konusu, amacı ve yöntemi hakkında bu belirlemeleri yaptıktan sonra, ona karşı yöneltilebilecek eleştirilere geçer. Bu eleştirilerin özünü, eline hitabet gibi önemli bir güç geçiren birinin, bunu kötü yönde kullanmasının mümkün olduğu, bununla haklı bir davayı veya tezi haksız, haksız bir davayı veya tezi haklı gösterebileceği yolundaki itiraz oluşturur. Bu, Platon&rsquo;un <span class="t12">Gorgias</span> diyalogunda hitabete karşı yönelttiği ana eleştiridir. Ancak Aristoteles bu eleştirinin haklı olmadığını düşünür. Çünkü ona göre böyle bir itiraz veya eleştiri güç, sağlık, zenginlik ve önderlik gibi her türlü faydalı, iyi şeylere karşı da ileri sürülebilir. Bir insanın bunları doğru bir biçimde kullanarak büyük bir yarar sağlaması mümkün olduğu gibi yanlış bir biçimde kullanarak en büyük zararlara yol açması da imkân dahilindedir. Ama kimse bu tehlikeden dolayı sağlık, güç veya zenginliğin kötü şeyler olduğunu düşünmez. Aristoteles, Sofisti Sofist yapan şeyin onun yetisi değil, ahlâkî amacı olduğunu söyler: Bu ahlâkî amaç kötü bir amaç olduğu için Sofist, kötü bir insandır.</p>

  <p class="p0">Kaldı ki, hitabetin meşru birçok faydası vardır. Aristoteles bu faydaları şöyle sıralar:</p>

  <p class="p0">I) Doğru ve haklı şeyler, doğal olarak karşıtlarına üstün gelecek bir özelliğe sahiptirler. Bundan dolayı &ldquo;eğer yargıçların kararları olmaları gereken şekilde ortaya çıkmıyorlarsa bunu konuşmacıların kusurlarına bağlamak gerekir.&rdquo; Hitabet işte konuşmacıların bu kusurlarını düzeltme, yargıçların kararlarının olmaları gerektiği gibi ortaya çıkmalarına yardımcı olma yararlılığına sahiptir.</p>

  <p class="p0">II) Sonra bazı dinleyiciler ile ilgili olarak en doğru bilgiye sahip olmak bile söylenen şeye inanılmasını sağlayamaz, çünkü bilgiye dayanan kanıt öğretim gerektirir ve bu tür insanlara bir şey öğretilemez. Bu durumda elimizde &ldquo;herkesin sahip olduğu kavramları&rdquo; kullanmak ve onlardan yararlanarak insanları ikna etmekten başka çare yoktur. İşte hitabetin faydası veya gerekliliği bu durumda açıkça ortaya çıkar.</p>

  <p class="p0">III) Sonra biz istediğimiz kadar iyi niyetli ve dürüst olalım, her zaman dürüst veya doğru olmayan bir şekilde akıl yürütmeler yapacak ve bizi yanlış, haksız şeylere inandırmak, aldatmak isteyecek insanlar olacaktır. Bundan dolayı dar anlamda akıl yürütmeyi nasıl kullanacağımızı bilmek yanında herhangi bir sorunla ilgili karşıt tezlerle ilgili olarak nasıl ikna etmek gerektiğini de bilmemiz gerekir. Kuşkusuz bundan amacımız, karşımızdakini haksız veya ahlâksız bir teze ikna etmek değildir; &ldquo;karşımızdakinin yanlış veya haksız bir şekilde akıl yürütmeyi, kanıtlamayı, ikna etmeyi kullanmasını önlemek&rdquo;tir. Nasıl diyalektiğin görevlerinden biri doğruymuş gibi görünen ama aslında doğru olmayan akıl yürütmelerdeki kusurları ortaya koymaksa, retorikçi de kendi ilgi alanı içinde bu tür yanlışları ortaya koymak suretiyle onlara karşı korunmayı öğretebilir.</p>

  <p class="p0">IV) Bir saldırıya maruz kalan insanın &ldquo;kendisini bedensel organlarıyla koruması ne kadar hakkı ise konuşma ve akıl gücüyle savunması da o kadar hakkıdır.&rdquo; Özellikle de insanı insan yapan şeyin bedeni değil de akla dayanan konuşması olduğunu göz önüne alırsak.</p>

  <p class="p0">Aristotelesçi sistemin her tarafında kendini gösteren gerçekçi, sağduyuya önem veren, çoğulcu, uzlaştırmacı zihniyet retoriğe ilişkin bu savunmada da varlığını açıkça ortaya koymaktadır. Nasıl ki, Aristoteles varlık felsefesinde varlığın yanında oluşu, bilgi felsefesinde aklın yanında duyusal tecrübenin önemini, siyaset felsefesinde en iyi rejim yanında mümkün olan iyi rejimleri, ahlâk felsefesinde teorik erdemler yanında ahlâkî erdemleri kabul etmişse, burada da retoriğin varlığını benzeri; bir bakış açısıyla temellendirip, kabul etmektedir: Kuşkusuz retorik çok soylu bir iş değildir. Ama evren tam olarak belirlenmiş şeylerden meydana gelmediğine ve insanlar da mükemmel varlıklar, azizler olmadıklarına göre, asıl anlamında bilimin, teorik bilimin yanında politika ve ahlâk gibi pratik bilimlere veya sanatlara, hatta diyalektik ve retorik gibi hüner ve maharetlere de ihtiyacımız vardır. Retoriğin yine şüphesiz yanlış yönde, zararlı sonuçlara yol açabilecek bir tarzda kullanılması mümkündür. Ama doğruların bilimsel yolla gösterilmesi dışında retorik araçlarla savunulması da mümkün ve gereklidir. Ortada her zaman yanlışlar ve haksızlıklar olacağına göre, onların ifşa edilmesi ve onlara karşı korunma araçlarının yaratılması gereklidir. İnsanların kendilerini ellerinden geldiğince koruma ve savunma hakları ise her türlü tartışmanın üstündedir. Retorik ve onun adli davalarda kullanılması meşruiyetini, kaynağını bu hakkın kendisinden almaktadır.</p>

  <h3 class="h30"><a id="ncx1195"></a><a id="a60"></a>Retoriğin Aktörleri ve Türleri</h3>

  <p class="p0">Aristoteles ikna araçlarından bazılarının retorik sanatının kendisine ait olduğunu, bazılarının ise onun alanı dışında kaldığını söyler. Bu ikincilerle kastettiği konuşmacının kendisinin sağlamadığı, tersine işine başlarken önünde hazır bulduğu konuyla ilgili tanıklıklar, yazılı sözleşmeler, işkenceyle alınmış ifadeler vb.dir. Birinciler ise konuşmacının retoriğin ilkeleri sayesinde kendisinin meydana getireceği şeylerdir. Konuşmacı ikincileri sadece <span class="t12">kullanabilir,</span> birincileri ise kendisi <span class="t12">yaratmak</span> zorundadır.</p>

  <p class="p0">&nbsp;</p>

  <p class="p0"><span class="t10">Aktörler: Konuşmacı, Dinleyici ve Konuşma</span></p>

  <p class="p0">Konuşmacının kendisinin yaratacağı şeylerin, üç türü vardır: 1) Konuşmacının kişisel karakterine bağlı olanlar veya onunla ilgili olanlar; II) Hitap ettiği kişilerin kendilerine bağlı olanlar veya onlarla ilgili olanlar; III) Konuşmasının, nutkunun kendisine bağlı olanlar veya onunla ilgili olanlar.</p>

  <p class="p0">Aristoteles&rsquo;in birinciyle kastettiği şudur: Bir konuşmanın ikna edici olması için <span class="t12">konuşmacının kendisinin güvenilir veya ikna edici olması</span> gerekir. Çünkü biz iyi insanlara diğerlerinden daha çok ve daha kolay inanırız. Bu, özellikle kesinliğin olmadığı ve oyların dağıldığı durumlar için geçerlidir. Retorik üzerine yazan bazı yazarlar, konuşmacının kişisel inanırlığının karşısındakileri ikna etme gücüne herhangi bir katkısı olmadığını söylerlerken yanılmaktadırlar. Tersine bir konuşmacının sahip olabileceği en büyük ikna gücü, ikna aracı bizzat onun kişiliğidir. Bu, özellikle politik hitabet için geçerlidir. Bu görüşün pratik sonucu iyi bir konuşmacının konuşmasını etkili ve ikna edici kılmak için yapması gereken şeylerden birincisinin kendisini dinleyen insanlarda kişiliğine ilişkin olumlu ve güven duyucu bir ruh hali yaratmasının zorunlu olmasıdır.</p>

  <p class="p0">Aristoteles&rsquo;in ikinciyle kastettiğinin ne olacağını tahmin edebiliriz: Konuşmanın ikna ediciliği aynı zamanda kendisine konuşulanların, hitap edilenlerinin uygun bir ruh haline sahip olmalarına veya böyle bir ruh hali içine sokulmalarına bağlıdır. Aristoteles kendi dönemine kadar retorik üzerine yazanların özellikle göz önüne aldıkları şeyin bu olduğunu söyler. Onlar yalnızca dinleyicilerin heyecanları üzerinde durmuş ve onların nasıl yönlendirilmesi gerektiği üzerine öğütler vermişlerdir.</p>

  <p class="p0">Bununla birlikte daha önce de değindiğimiz gibi, bir konuşmada asıl aktör, Aristoteles&rsquo;e göre üçüncü,. yani bizzat konuşmanın kendisi, konuşmanın kendisinden kaynaklanması gereken özellikleridir. Bir konuşmanın ikna edici olması için &ldquo;konuşmanın kendisinin&rdquo; ikna edici olması gerekir. Çünkü ikna bir tür kanıtlamadır ve biz en tam olarak, bir şeyin kanıtlandığını gördüğümüzde ikna oluruz.</p>

  <p class="p0">Bir konuşmanın ikna edici olması için gereken şeyler bunlardır. Konuyu bir başka açıdan, konuşmanın etkili olması veya etkili kılınabilmesi için konuşmacının sahip olması gereken yetenek, bilgi ve özellikler açısından ele alırsak, onun, yani konuşmacının ikna edici bir konuşma yapabilmesi için şu niteliklere sahip olması gerektiği ortaya çıkar: Konuşmacı 1) Mantıksal akıl yürütme; II) Çeşitli biçimlerinde insani karakter ve insani iyileri anlama; III) Heyecanları tanıma (yani onları bilme ve tasvir etme, nedenlerini ve harekete geçirilme biçimlerini bilme) yeteneğine sahip olmalıdır. Aristoteles&rsquo;in konuşmacının sahip olması gereken bu meziyetlerden hareketle vardığı sonuç, iyi bir hatibin &ldquo;mantık&rdquo; ve &ldquo;ethik&rdquo; konusunda bilgi sahibi olan bir insan olması gerektiği sonucudur. Başka bir deyişle, bu hitabetin mantık ve ethikle ilgisi bulunan bir disiplin olduğu anlamına gelir.</p>

  <p class="p0">Hitabetin neden mantıkla ilgisi olduğunu daha önce görmüştük. Çünkü retorik diyalektiğe benzer bir şeydi ve çünkü onun yöntemi, örnek yoluyla akıl yürütme, daha da özel olarak örtük kıyaslar teşkil etmeydi. Burada ise onun ethikle ilgisinin nedeni ortaya çıkmaktadır: Retorikçi insan karakterini, insani heyecanları adlandırmayı, tasvir etmeyi, nedenlerini ve nasıl harekete geçirileceklerini bilmelidir ki, onlar üzerine tasarrufta bulunabilsin, onları istediği yöne yönlendirebilsin. İnsanların peşinden koştuğu iyileri, onları harekete geçiren duygu ve motifleri, huyları, karakter özelliklerini, heyecanları ele almanın ise ethiğin ilgi alanı içinde olduğunu görmüştük.</p>

  <p class="p0">Retoriğin kullanması gereken yöntemin esas olarak, örtük kıyas veya kanıtlama olduğunu söyledik. Aristoteles başlıca iki tür örtük kıyas olduğunu ileri sürer: I) Herhangi bir bilimin, özel bilimin, örneğin ethik veya fiziğin kendi özel konusuna ilişkin örtük kıyas veya kanıtlamalar, II) Gerçek anlamda ve sadece retoriğe ait olan örtük kıyas veya kanıtlamalar. Aristoteles&rsquo;e göre bu ayrımı gözden uzak tutan insanlar, kendi özel konularını ne kadar doğru bir şekilde ele alırlarsa, retorik veya diyalektikten o kadar çok uzaklaştıklarını fark edemezler. Retorik ve diyalektiğin kendine özgü konuları, &ldquo;evrensel kanıtlama yolları&rdquo;na ilişkin konular, yani doğru davranış, doğa bilimi, politika ve birbirleriyle ilişkisi olmayan diğer birçok şeyle ilgili sorulara &ldquo;aynı ölçüde uygulanması mümkün olan kanıtlama yolları&rdquo;na ilişkin konulardır. Ethik veya politika gibi özel bilimlerde ise özel bir şeyler grubu veya sınıfı için geçerli olan önermelere dayanan özel kanıtlama yolları söz konusudur. Böylece örneğin doğa biliminde, ethikle ilgili herhangi bir örtük kıyasın veya normal kıyasın kendilerine dayandırılması imkânsız olan önermeler vardır. Aynı şekilde ahlâk felsefesine ilişkin öyle önermeler vardır ki, doğa bilimine ilişkin hiçbir şeyin de onlara dayandırılması mümkün değildir. Retorikte kullanılan genel kanıtlama yollarının ise &ldquo;hiçbir özel konusu&rdquo; yoktur. Dolayısıyla onlar herhangi bir özel varlık grubu veya sınıfı ile bilgimizi veya kavrayışımızı arttırmaz, ama yukarıda işaret ettiğimiz faydaları doğuracak şekilde her şey üzerinde, özellikle de üç alanda veya üç şeyle ilgili olarak ikna edici konuşmalar yapmamızı, kanıtlar vermemizi mümkün kılarlar.</p>

  <p class="p0">&nbsp;</p>

  <p class="p0"><span class="t10">Türler: Politik, Adli ve Törensel Retorik</span></p>

  <p class="p0">Aristoteles retoriğin üzerinde konuşacağı şeyleri; A) Hatibin kendisine hitap ettiği dinleyici sınıfını; B) Hatibin üzerinde konuştuğu şeyin ait olduğu zaman dilimini göz önüne alarak iki gruba böler: Hatibin kendisine hitap ettiği dinleyici ya geçmiş veya gelecek şeylerle ilgili bir karar alma durumunda olan bir yargıç veya bir gözlemci, seyircidir. Bir meclis üyesi &ldquo;gelecek olaylar&rdquo; üzerine, bir jüri üyesi ise &ldquo;geçmiş bir olay&rdquo; üzerine karar alır. Törensel bir konuşma üzerine karar veren kişi ise &ldquo;şimdi yapılmakta olan&rdquo; bu konuşma üzerine yargıda bulunacak bir gözlemcidir. O halde hitabetin üç dalı veya üç çeşit söylev vardır: I) <span class="t12">politik söylev,</span> II) <span class="t12">adli söylev,</span> III) <span class="t12">törensel gösteri söylevi.</span></p>

  <p class="p0">Birinci, yani politik söylev bizi bir şeyi yapmaya veya yapmamaya yönlendirir. Bu özel danışmanların veya meclislere hitap eden kişilerin söylevidir. Adli söylev ya bir kişiye saldırır ya da onu savunur. Bu günümüz terminolojiyle, mahkemeye hitap eden savcının veya avukatın söylevidir. Törensel gösteri söylevi ise bir insanı öven veya karalayanın, övgü düzeninin veya karalayıcının söylevidir. Birinci söylevde ise konuşmacı gelecekle ilgilidir, gelecekte olacak bir şey lehinde veya aleyhinde tavsiyede bulunur. İkinci tür söylevde konuşmacı geçmişle ilgilidir, geçmişte meydana gelmiş bir şeyle ilgili olarak bir suçlama veya savunmada bulunur. Üçüncü tür söylevde konuşmacı şimdiki zamanla ilgilidir, çünkü insanlar geçmişi hatırlatmayı veya gelecekle ilgili tahminlerde bulunmayı çoğu zaman faydalı görseler de o sırada varolan şeylerin durumunu göz önünde tutarak birini över veya karalarlar.</p>

  <p class="p0">Retorik, kendilerine bölündüğü bu üç türünün her biriyle ilgili olarak farklı bir amaca sahiptir. Politik hatibin amacı teklif edilen belli bir eylem tarzının &ldquo;yararlı&rdquo; veya &ldquo;zararlı&rdquo; olduğunu ortaya koymaktır. Eğer insanları bu eylem tarzının kabulüne yönlendirmek istiyorsa, bunun nedeni onun yararlı olacağını düşünmesidir. Eğer onun reddedilmesi gerektiğini söylüyorsa bunu onun zararlı olacağını düşündüğünden dolayı yapar. Politik hitabetçi önerilen eylem tarzının adil veya adaletsiz, şerefli veya şerefsiz olması gibi hususları ancak ikinci derecede göz önüne alır. Buna karşılık adli hatibin amacı belli bir eylemin &ldquo;adil&rdquo; veya &ldquo;adaletsiz&rdquo;, &ldquo;haklı&rdquo; veya &ldquo;haksız&rdquo; olduğunu ortaya koymaktır. Adli hatip de diğer iki hatibin ilgilendiği hususları ancak göreli olarak göz önüne alır. Törensel gösteri hatibinin, yani birini övme veya karalama konuşması yapan kişinin amacı ise o kişinin &ldquo;onura layık&rdquo; olduğunu veya tersine onu &ldquo;hakketmediğini&rdquo; kanıtlamaktır. Onun için de fayda veya zarar, adillik veya adaletsizlik göz önünde tutması gereken kavramlar değildir.</p>

  <p class="p0">Aristoteles, üç tür retoriğin sözü edilen üç amaca yönelik olduğunu, bu üç söylev tarzının her birinde konuşmacıların amaçladıkları şeyin dışında başka hiçbir şeyi kanıtlamaya çalışmamaları olgusuyla ortaya koymaya çalışır. Örneğin adli söylevlerde davalı hazan bir şeyin olduğunu veya kendisinin birine zarar verdiğini inkâr etmez, ama haksız veya adaletsiz bir şey yaptığını kabul etmez. Aynı şekilde politik bir söylevde hatip çoğu kez önerdiği eylem tarzının bir başka sitenin insanları için haksızlık anlamına gelebileceğini kabul edebilir, ama onun kendi sitesi için uygunsuz bir şey olduğunu kesinlikle reddeder. Bir insanı övenler ise onun davranışlarının uygun olup olmadığını akıllarına bile getirmezler, ama onun onur verici bir şeyi yapmak için elinden geleni yaptığını, hatta bu arada kendi çıkarlarını bile göz ardı ettiğini savunurlar.</p>

  <p class="p0">Aristoteles&rsquo;in bundan sonra ve eserin sonuna kadar yapacağı şey hatibin bu üç alanda, yani politik, adli ve törensel konuşma alanlarında konuşmasını etkili, yani ikna edici kılmak için neleri göz önüne alması gerektiğini ayrıntılı olarak ortaya koymaktır. Öte yandan bunu iyi veya ikna edici bir konuşmayı meydana getiren üç faktörü, vani konuşmacının karakterinin kendisine, konuşmacının hitap ettiği dinleyicilerin kendilerine ve nihayet bizzat konuşmanın kendisine ait olan faktörleri bütün genişlik ve derinliğiyle ele almak suretiyle yapar.</p>

  <p class="p0">Aristoteles birinci konuyu, yani politik, adli ve törensel konuşmalarda göz önüne alınması gereken hususları <span class="t12">Retorik&rsquo;</span>in 1. kitabının geri kalan kısmında ele alır ve bu kitabın 4-8. bölümlerini politik söyleve, 9. bölümünü törensel gösteri söylevine, 10-15. bölümlerini adli söyleve tahsis eder. İkinci konu, yani konuşmacının karakteri, hitap edilen dinleyici kitlesinin ruh hali ve nihayet konuşmanın bizzet kendisinin özelliklerini ise <span class="t12">Retorik</span>&rsquo;in geri kalan iki kitabında işler. Aristoteles&rsquo;in bütün bu konulardaki görüş ve açıklamalarını genel olarak retoriğe ayırdığımız bu kısa bölümde ayrıntılı olarak ele almamız ne mümkün ne de gereklidir. Bundan dolayı onun bu konulardaki düşüncelerine yalnızca anahatlarıyla işaret etmekle yetineceğiz.</p>

  <h3 class="h30"><a id="ncx1214"></a><a id="a61"></a>Retoriğin Materyali: Yollar, Araçlar ve Yerler</h3>

  <p class="p0">Retoriğin konusu olan şeyler ne <span class="t12">bireysel,</span> ne de <span class="t12">zorunlu</span> veya <span class="t12">imkânsız</span> şeylerdir. Bireysel şeyler değildir; çünkü bireysel şeyler veya durumlar, haklarında hiçbir sistemli bilginin mümkün olmadığı ölçüde çok sayıda ve değişiktirler. Bundan dolayı hiçbir sanat bu tür şeyleri konu olarak alamaz. Örneğin tıp sanatı Sokrates veya Kallias&rsquo;ı neyin iyileştireceğiyle değil, veri olan belli bir hasta grubuna neyin iyi geleceğiyle ilgilenir.</p>

  <p class="p0">Retorik kıyasların temelini, zorunlu veya imkânsız şeyler de oluşturamaz, çünkü retorikçinin üzerinde konuştuğu şeyler insanların haklarında düşünüp taşınmaları, karar almaları mümkün olan şeylerdir. Hiç kimse ne geçmişte olduğundan başka türlü olması mümkün olmamış, ne gelecekte mümkün olmayacak olan, ne de şimdi mümkün olmayan şeyler üzerinde düşünüp taşınmaz, müzakere yapmaz ve karar almaz. O halde onlar değişik ve karşıt imkânlar, seçenekler içeren şeyler olacaktır.</p>

  <p class="p0">&nbsp;</p>

  <p class="p0"><span class="t10">Olgular, Duygular, Bilgiler</span></p>

  <p class="p0"><span class="t12">Politik Hitabet:</span> Aristoteles bütün insanların üzerinde düşünüp taşınacakları, karar verebilecekleri ve politik hatibin de üzerinde konuşabileceği ana konuları beş başlık altında toplar. Bunlar; I) Yollar ve araçlar; II) Savaş ve barış, III) Ulusal savunma, IV) İthalat ve ihracat, V) Yasalardır. Aristoteles politik bir söylevin ikna edici olması için hatibin bu beş önemli konu hakkında bilgi sahibi olması gerektiğini savunur. Örneğin bir ülkenin bütün varlığı, zenginliği yasalarına bağlıdır. Bundan dolayı hatip kaç farklı anayasa olduğunu, onlardan her birinin hangi koşullar altında gelişip, başarılı olabileceğini, hangi iç gelişmeler veya saldırılarla yıkılabileceğini bilmelidir. Bütün bu bilgiler olmaksızın siyasal hatibin etkili bir konuşma yapması veya insanları önereceği bir teklife ikna etmesi beklenemez.</p>

  <p class="p0">Öte yandan politik bir hatip, insanları belli bir eylem tarzını kabule veya redde sürüklerken onların mutluluğunu göz önünde tuttuğunu göstermek zorundadır. Bu ise onun &ldquo;mutluluk&rdquo; ve onun bileşenleri hakkında bilgi sahibi olmasını ve bu bilgiyi konuşmasında kullanabilmesini gerektirir.</p>

  <p class="p0">Sonra politik konuşmacının göz önünde tuttuğu amacın site için yararlı olan bir eylem tarzını önermek olduğunu biliyoruz. &ldquo;Yararlılık&rdquo; ise iyi bir şeydir. Bu yüzden de söz konusu hatibin genel olarak <span class="t12">iyi</span> ve yararlı olana ilişkin ana olgulardan haberdar olması gerekir. İyi nedir? İyi şeyler nelerdir? İyi şeyler arasında bir derecelenme olabilir mi? Daha iyi veya daha az iyi şeylerden söz edilebilir mi? Bütün bu sorulara verilecek cevaplar politik hatibin konuşmasında yararlanacağı malzemeyi oluşturacaktır.</p>

  <p class="p0">Son olarak dinleyicileri ikna etmek ve kamuyla ilgili konular üzerinde iyi konuşmada başarılı olmak için en önemli ve gerekli nitelik, bütün yönetim biçimlerini anlayabilme ve her birine ait &ldquo;töreleri&rdquo;, &ldquo;kurumları&rdquo; ve &ldquo;çıkarları&rdquo; birbirinden ayırt edebilme niteliği olacaktır. Bu, konuşmacının belli başlı dört farklı &ldquo;yönetim biçimi&rdquo;, yani demokrasi, oligarşi, aristokrasi, monarşi hakkında bilgi sahibi olmasını gerektirir. Bu arada onun çeşitli yönetim biçimlerinin hedeflediği amaçlardan da söz etmesi gerekir, çünkü insanlar araçları ve amaçları göz önünde tutarak seçerler. Öte yandan retorik ikna sadece kanıtlayıcı argümanlarla değil, ethik argümanlarla da gerçekleştirilir. Bundan dolayı her yönetim biçimine özgü olan ahlâkî nitelikleri de bilmemiz gerekir. Çünkü her yönetim biçiminin özel ahlâkî karakteri ona ilişkin en etkili ikna araçlarını sağlayacaktır. Böylece Aristoteles herhangi bir politik öneride bulunurken amaçladığımız yakın ve uzak hedefleri ve bu önerinin lehine kanıtlarımızı dayandıracağımız temelleri gözden geçirir.</p>

  <p class="p0"><span class="t12">Törensel Gösteri Hitabeti:</span> Törensel gösteri konuşmasına geçelim: Bu konuşmanın amacının övme veya yerme olduğunu biliyoruz. Övme veya yermenin nesnesi olan şeyler ise &ldquo;erdemler ve kusurlar&rdquo;, &ldquo;soylu veya onursuz davranışlar&rdquo;dır. O halde bu tür bir konuşma yapan kişinin, bunlar hakkında bilgi sahibi olması gerekir. Çeşitli erdemler, onlar arasındaki ilişkiler vb. törensel gösteri konuşmacısının bilmesi ve kullanması gereken malzemenin en önemli bölümünü oluşturur. Başka deyişle erdemlerle, onlar arasındaki ilişkilerin bilinmesi her türlü övgü veya yergi konuşmalarının üzerine kurulduğu genel kanıtlama biçimlerinin, çizgilerinin ortaya konulmasına imkân verecektir. Böylece bu tür konuşmalar yaparken akılda tutulması gereken şeyleri, övgü veya yergilerin kendilerinden hareketle inşa edileceği gereçleri öğrenmiş oluruz.</p>

  <p class="p0"><span class="t12">Adli Hitabet:</span> Adli hitabetin temel kavramı &ldquo;adalet&rdquo; veya &ldquo;adaletsizlik&rdquo;, &ldquo;hak&rdquo; veya &ldquo;haksızlık&rdquo;tır. O halde adli bir söylevcinin haksızlığın ne olduğu, türleri, insanları haksızlık yapmaya götüren dürtüler, bunların doğası ve sayısı, haksızlık yapan insanların zihin durumları, kendilerine haksızlık yapılan insanların kim oldukları ve durumları vb. hakkında bilgi sahibi olması gerekir. Bunların ve bunlara bağlı olan diğer konuların tartışılması Retorik&rsquo;te oldukça geniş bir yer tutar. Bu çerçevede olmak üzere Aristoteles, &ldquo;yazılı&rdquo; ve &ldquo;yazılmamış&rdquo; yasaları, pozitif yasayla doğal yasa arasındaki ilişkileri, yasa koyucuların amaçlarını, insanları eylemlere sevkeden motifleri, insanları haksızlık yapmaya iten dürtüleri (&ldquo;yarar&rdquo; veya &ldquo;haz tutkusu&rdquo; vb.) ele alır.</p>

  <p class="p0">&nbsp;</p>

  <p class="p0"><span class="t10">Teknik Olmayan Araçlar</span></p>

  <p class="p0">Hitabetçinin önünde hazır bulduğu teknik olmayan ikna araçları <span class="t12">Retorik&rsquo;</span>in 1. kitabının son bölümünde ele alınır. Bu araçların <span class="t12">yasalar, tanıklıklar, antlaşmalar, işkenceler</span> ve <span class="t12">yeminler</span> olmak üzere beş gruptan oluştuğunu görmekteyiz. Aristoteles bu grupları teker teker ele alır ve konuşmacının bunları nasıl kendi lehine, rakibinin aleyhine ustaca kullanması gerektiğini gösterir.</p>

  <p class="p0">Bir örnek olarak yasaları verelim. Yasalar, Aristoteles&rsquo;e göre, ikiye ayrılır: Özel bir topluluğun hayatını düzenleyen özel, yani yazılı yasa ve her tarafta herkes tarafından kabul edilen ilkeleri içeren yazılı olmayan yasa veya doğa yasası. Konuşmacı duruma göre bunlardan birini diğerine karşı kullanabilir. Eğer yazılı yasa davasına karşı bir şeyler söylüyorsa, yapması gereken yazılı olmayan yasaya başvurması ve onun daha büyük hakkaniyete ve adilliğe sahip olduğu üzerinde ısrar etmesidir. Eğer yazılı yasa, davasını destekleyen durumda ise bu sefer tersini yapmalı, yasaları kullanmamanın yasasızlık kadar kötü bir şey olduğunu ortaya koyucu şeyler söylemelidir.</p>

  <p class="p0">Aristoteles tanıklıklar, anlaşmalar vb. ile ilgili olarak da bu tutumunu devam ettirir. Konuşmacı onlarla ilgili olarak da kendi davası lehine olmak üzere duruma göre ya onların önemini azaltacak veya arttıracak konuşmalar yapmalıdır. Bu sayfalarda Aristoteles&rsquo;in <span class="t12">Politikanın</span> daha önce işaret ettiğimiz bölümünde tiranlığın korunup devam ettirilmesi konusunda ortaya koyduğu gereğinden fazla gerçekci, hatta Makyavelci tutumunun benzeri karşısında olduğumuzu görmekteyiz. Ancak konuya daha iyimser bir açıdan bakarak, Aristoteles&rsquo;in davacı veya davalının kendi davasını savunmak için elinde bulunan bütün araçlardan uygun bir şekilde yararlanmasının doğal ve meşru bir hakkı olduğunu düşündüğünü de savunabiliriz.</p>

  <p class="p0">Aristoteles, politik bir eylemi desteklemek veya ona karşı çıkmak, bir kişiyi övmek veya yermek, mahkemelerde dava açmak veya kendini savunmak için kullanılması gereken malzemeyi bu şekilde ele aldıktan sonra ikinci konuya, yani hatibin kendi karakterinin dürüst olarak görünmesi ve dinleyicilerini uygun bir zihin durumu veya ruh hali içine sokması için neler yapması gerektiği konusuna geçer. Daha önce de değindiğimiz gibi Aristoteles, bir konuşmanın kendisinin sahip olması gereken özellikler kadar bu iki hususun da önemli olduğu görüşündedir. Gerek politik gerekse adli söylevlerde hatibin karakterinin dürüst olarak görülmesi ve dinleyicilerde doğru duygulara sahip bir kişi olduğu izleniminin yaratılması hatibin yapacağı etkiye çok şey katar. Çünkü insanlar dostça ve hoşgörülü duygular içinde olduklarında başka, öfke ve düşmanlık duyguları taşıdıklarında daha başka düşünür ve yargıda bulunurlar:</p>

  <p class="p0"><span class="t12">Retorik</span>&rsquo;in II. kitabı işte bu konulara, yani Aristoteles&rsquo;in iyi bir konuşma için tespit ettiği üç ölçütten ilk ikisinin, konuşmacının konuşmasını ikna edici kılması için kendisinin ahlâkî nitelikleriyle ilgili olarak dinleyiciler üzerinde olumlu bir etki yaratması ve dinleyicilerinin heyecanlarını veya ahlâkî duygularını kendi tezine uygun bir şekilde yönlendirmesi konularına ayrılmıştır.</p>

  <p class="p0">Aristoteles&rsquo;e göre bir hatibin karakterine güven duyulmasını sağlayan üç şey vardır: <span class="t12">Sağduyu, erdem ve iyi niyet.</span> O halde hatip kendisini dinleyenlerde bu üç iyi özelliğe sahip olduğu yönünde bir duygu veya düşünce uyandırmalıdır. Bu özellikle siyasi kararların alındığı meclislerde yapılan konuşmalar için geçerlidir. Mahkemelerde yapılan konuşmalarda ise hatibin davaya bakan yargıçların heyecanları veya ahlâkî duygulanımlarını etkileme yeteneğine sahip olması daha önemlidir.</p>

  <p class="p0">&nbsp;</p>

  <p class="p0"><span class="t10">Duygular ve Heyecanlar</span></p>

  <p class="p0">Bu son konu Aristoteles&rsquo;i çeşitli ve farklı duyguları veya heyecanları ele almaya ve her duygu veya heyecanla ilgili olarak, onun içinde hissedildiği ruh halini, kendisine karşı hissedildiği insanları, hissedilme ortam ve zeminini ayrıntılı olarak tasvir ve analiz etmeye götürür. Bu duygu ve heyecanlar şunlardır: Öfke, sakinlik, dostluk ve düşmanlık, korku ve güven, utanma ve utanmazlık, sevecenlik ve zalimlik, acıma, kıskançlık, gıpta. Burada özellikle üzerinde durmamız gereken şey, Aristoteles&rsquo;in bütün bu duygu, heyecan veya tutkuları ele alışının, psikolojisinde veya ethiğinde aynı veya benzeri konuları ele alışından farklı olarak her zaman onlar veya daha genel olarak insan psikolojisi hakkında doğru bilgi sahibi olarak bir hatibin dinleyicilerinde rakibinin tezi veya davası aleyhine, kendi tezi veya davası lehine uygun bir ruh hali yaratma amacına yönelik olmasıdır.</p>

  <p class="p0">Aristoteles öfke, arzu ve benzerleri gibi duygular veya coşkularla erdemler ve erdemsizlikler gibi ahlâkî özelliklerle ilişkisinde insan karakterinin çeşitli tiplerini, bu duygular ve ahlâkî özelliklerin yaşa ve talihe, şansa (fortunes) göre nasıl değiştiğini ele almayı da ihmal etmez.</p>

  <p class="p0">&nbsp;</p>

  <p class="p0"><span class="t10">Duygular ve Ahlâkî Özellikler Bakımından Yaş Grupları: Gençler, Orta Yaşlılar ve Yaşlılar</span></p>

  <p class="p0">Aristoteles bu açıdan insanları üç gruba ayırır: Gençler, orta yaşlılar ve yaşlılar. <span class="t12">Retorik</span>&rsquo;in en parlak sayfalardan birkaçı bu üç farklı yaş grubunun psikolojik ve ahlâkî özelliklerinin tasvirine ayrılmıştır. İlerde Montaigne&rsquo;nin en güzel denemelerini haber veren bir tarzda Aristoteles genç, orta yaşlı ve yaşlıların karakterlerine ilişkin etkili portreler sunar: Gençlik demek tutku demektir. Gençler sert huylu, ama iyi kalplidirler; idealist, ama utangaçtırlar. Faydalı şeylerden çok soylu işler peşindedirler. Henüz sık aldatılmadıkları için başkalarına kolayca güvenirler; birçok kötü şeye henüz tanık olmadıkları için iyimserdirler. Sert huylu, ama adalet severdirler. Akılları ile değil duygularıyla hareket ederler vb. Buna karşılık yaşlılar ahlâkî duygular, heyecanlarla değil, akılsal hesaplarla hareket ederler. Çok yaşamış, çok aldatılmış, çok hata yapmış oldukları için başkalarına karşı güvensiz ve hiçbir şeyden emin değillerdir. Gençlerin tersine her şeyi gereğinden az yaparlar. Utangaç değil daha çok arsızdırlar. Paranın ne kadar zor kazanıldığını bildikleri için cimridirler. Hayatlarına neyin daha soylu olduğu değil neyin yararlı olduğu düşüncesi yön verir. Hayatın çok sillesini yemiş oldukları için iyimser değil, kiniktirler, yani her şeyi en kötü tarafından ele alırlar vb.</p>

  <p class="p0">&nbsp;</p>

  <p class="p0"><span class="t10">İnsan Karakterini Etkileyen Talihe Bağlı Şeyler</span></p>

  <p class="p0">Aristoteles insan karakterini etkileyen şansa, talihe bağlı şeylere örnek olarak ise üç şeyi gösterir: İyi veya <span class="t12">soylu doğum, zenginlik</span> ve <span class="t12">güç.</span> Talihe bağlı bu üç şeye sahip olmanın, onlara sahip olanların karakterleri üzerinde birtakım etkilerinin olması doğaldır. Aristoteles konuşmacının, hitap ettiği kimselerin genç, orta yaşlı veya yaşlı olmalarını göz önüne alması gerektiği gibi, talihe bağlı olan bu şeylerin, onlara sahip olanların karakterleri üzerinde meydana getirdiği etkilerin de onun tarafından dikkate alınması gerektiğini belirtir. Örneğin zenginler küstah ve kibirli, lükse ve gösterişe düşkündürler. Buna paralel olarak başkalarına karşı duyarsızdırlar ve herkesin mutluluk fikirlerinin kendilerinki gibi olduğunu sanırlar. Buna karşılık iyi soydan gelenler mağrur ve onur düşkünüdürler. O halde konuşmacının hitap ettiği insanların bu özelliklerinin, karakter yapılarının bilgisine sahip olarak onları kendi tezine uygun bir ruh hali içine sevk etmenin yollarını araması ve bulması gerekir.</p>

  <p class="p0">&nbsp;</p>

  <p class="p0"><span class="t10">Genel Kanıtlama İlkeleri veya Ortak Yerler (Topikler)</span></p>

  <p class="p0"><span class="t12">Retorik</span>&rsquo;in II. kitabının geri kalan bölümleri başarılı bir konuşmanın, ikna edici bir söylevin sahip olması gereken niteliklerin ayrıntılı olarak sergilenmesine ayrılır. Bunun için Aristoteles önce bütün söylev biçimlerinde, yani gerek politik, gerek adli, gerekse törensel gösteri söylevinde ortak olan kanıtlama biçimleri veya tarzlarının neler olduğu konusuna eğilir. Aristoteles&rsquo;in burada üzerinde durduğu şeyler, retorikçinin iki ana kanıtlama yöntemi olan örnek yoluyla kanıtlamanın ve örtük kıyasların kendilerinden hareketle oluşturulacağı malzemeyi meydana getiren şeylerdir. Bunlar, Aristoteles&rsquo;in &ldquo;yer&rdquo;ler (topoi), &ldquo;bölgeler&rsquo;&rsquo;, &ldquo;kanıtlamanın kurucu unsurları&rdquo; (stokheia) olarak adlandırdığı, Cicero ve Quintilianus&rsquo;un &ldquo;oyun kuralları&rdquo;na, araştırılabilecek &ldquo;maden damarları veya ocakları&rdquo;na, kaynak olarak kullanılacak &ldquo;depolar&rdquo;a benzettikleri şeylerdir. Aristoteles söylevin ortak kanıtlarının bulunması gereken bu &ldquo;yerler&rdquo;i, en genel kanıtların içinde aranması gereken bu &ldquo;bölgeler&rdquo;i, &ldquo;maden ocaklar&rdquo;ını dört grup içinde toplar: I) &ldquo;imkân ve imkânsızlık&rdquo;, II) &ldquo;gelecek olgu&rdquo;, III) &ldquo;geçmiş olgu&rdquo; ve IV) &ldquo;büyüklük&rdquo;. Bunlardan ikisi, yani &ldquo;imkân ve imkânsızlık&rdquo;la &ldquo;geçmiş olgu&rdquo; hakkında vereceğimiz bilgiler Aristoteles&rsquo;in söz konusu yerler veya bölgelerden neyi anladığını açıklığa kavuşturacaktır.</p>

  <p class="p0"><span class="t12">İmkân ve İmkânsızlık:</span> Hatip konuşmasında veya kanıtlamasında mümkün ve imkânsız olanla ilgili şu genel kanıtlara dayanma, onları akıl yürütmesinde kullanma imkânına sahiptir: Bir karşıtlar çiftinden birisi için mümkün olan şey diğeri için de mümkündür. Örneğin eğer bir insanın iyileşmesi mümkünse hastalanması da mümkündür. Aynı şekilde benzer iki şeyden biri mümkünse diğeri de mümkündür. Eğer iki şeyden daha zor olanı mümkünse, daha kolay olanı haydi haydi mümkündür. Eğer bir şeyin iyi ve güzel bir biçimde meydana gelmesi mümkünse, genel olarak meydana gelmesi de mümkündür. Eğer bir şeyin başlangıcı olması mümkünse, sonu da olabilir. Eğer öz veya varlık bakımından daha sonra gelen bir şeyin ortaya çıkması mümkünse aynı bakımlardan daha önce gelen bir şeyin de ortaya çıkması mümkündür vb.. Görüldüğü gibi burada herhangi bir özel tez veya iddia ile ilgili özel bir kanıt söz konusu değildir. Herhangi bir iddia veya tezin genel imkân veya imkânsızlık &ldquo;yerler&rdquo;i, durumları açısından ele alınıp nasıl savunulabileceğini göstermek söz konusudur. Başka deyişle bunlar genel tartışma veya kanıtlama ilkeleri ödevi görebilecek genel şeylerdir. Konuşmacı asıl kanıtlarını, yani örtük kıyaslarını bu genel veya ortak kanıt yerleri üzerinde inşa edecektir.</p>

  <p class="p0"><span class="t12">Geçmiş Olgu:</span> Geçmiş olgu ile ilgili genel kanıtlama ilkeleri nelerdir? Eğer geçmişte iki şeyden daha az muhtemel olanı gerçekleşmişse daha fazla muhtemel olanı da gerçekleşmiş olmalıdır. Yine eğer geçmişte genel olarak bir başka şeyi izleyen şey meydana gelmişse o başka şey de meydana gelmiştir. Eğer bir insanın bir şeyi yapacak gücü ve arzusu var olmuşsa, onu yapmıştır; çünkü herkes yapmak istediği şeyi yapma fırsatını bulduğunda onu gerçekten yapar. Eğer bir şey doğal olarak bir başka şeyden önce veya o amaçla meydana gelmişse, öteki şey de meydana gelmiştir; örneğin eğer şimşek çakmışsa gök de gürlemiştir vb. Hatip işte bu genel veya ortak ilkeleri kullanmak suretiyle özel akıl yürütmesini veya kanıtlamasını gerçekleştirecektir.</p>

  <p class="p0">&nbsp;</p>

  <p class="p0"><span class="t10">Kanıtlama Çeşitleri</span></p>

  <p class="p0">Aristoteles bütün konuşmalarda ortak olarak bulunması veya kullanılması mümkün olan bu genel kanıtlama ilkelerini veya ortak yerleri, bölgeleri ortaya koyduktan sonra, özel olarak retorik akıl yürütmenin kendisine, yani örnek yoluyla akıl yürütme veya kanıtlamaya, onun türlerine geçer.</p>

  <p class="p0">Örnek yoluyla kanıtlamanın iki türü vardır: I) Geçmişte fiilen olmuş olayların anılmasına dayanan tür, II) Konuşmacının kendisinin yarattığı olaylara dayanan tür. Bu sonuncunun da yine iki türü vardır: 1) Temsil (illustration) ödevi gören <span class="t12">paralel</span> veya <span class="t12">benzer olaylar</span> ve II) <span class="t12">Hayvan hikâyeleri</span> (fabl).</p>

  <p class="p0">Geçmişte fiilen olmuş olaylara dayanan kanıtlama türünün nasıl olması gerektiğini biliyoruz, çünkü bu bölümün başlarında bu türle ilgili iki örnek verdik. Aristoteles konuşmacının kendisinin yarattığı örneklere dayanan türün birinci çeşidiyle ilgili olarak ise Sokrates&rsquo;in kullandığı bir kanıtlama biçimini gösterir. Sokrates şöyle demekteydi:</p>

  <p class="p6"><span class="t14">&ldquo;Kamu görevlileri kurayla atanmamalıdır, çünkü bu, yarışlarda koşmaya uygun atletleri seçmek yerine onları kurayla atamaya veya bir geminin tayfaları arasında dümencinin kim olacağını belirlemek için kuraya başvurmaya benzer.&rdquo;</span></p>

  <p class="p0">Bu türün ikinci çeşidi olan <span class="t12">hayvan hikâyeleri</span> için ise Aristoteles Ezop&rsquo;un (Aisopos) kahramanları hayvanlar olan ünlü fabllerini zikreder. Fabller yoluyla paralel örnekler yaratıp konuşmalarda kullanmak daha kolay olmakla birlikte Aristoteles politik hatibin gerçekte olmuş olayları örnekler olarak zikretmesinin daha değerli olduğunu düşünür, çünkü gelecek birçok bakımdan geçmiş gibi olacaktır ve bunu bilen, bilincinde olan insanlar geçmişteki gerçek olaylara dayanan örneklerden daha kolay ikna edileceklerdir.</p>

  <p class="p0">Ancak daha önce işaret ettiğimiz gibi retoriğin asıl kanıtlama yöntemi &ldquo;örtük kıyas&rdquo;tır. Aristoteles&rdquo;e göre ancak örtük kıyasları kullanamadığımız yerde tezimizi örnek yoluyla kanıtlamaya çalışmalıyız, örtük kıyas kullanabildiğimiz yerdeyse örneği sadece ek bir kanıt olarak kullanmalıyız. Öte yandan bu ikinci durumda da örnek, kesinlikle örtük kıyastan önce gelmemelidir.</p>

  <p class="p0">&nbsp;</p>

  <p class="p0"><span class="t10">Maksimler</span></p>

  <p class="p0">Ancak örtük kıyasa geçmeden önce Aristoteles&rsquo;in <span class="t12">eksik bir örtük kıyas</span> olarak gördüğü maksimden de söz etmemiz gerekir: Örtük kıyasların öncülleri veya sonuçları kendi başlarına, yani kanıtlamanın geri kalan kısmından ayrı olarak ele alındıklarında ortaya &ldquo;maksim&rdquo;ler çıkar. Aristoteles&rsquo;e göre maksim bir yargıdır, ancak özel bir olayla (örneğin İphikrates&rsquo;in karakteriyle) ilgili değil de genel türden bir yargıdır. Ayrıca o her konu ile ilgili değil de pratik davranış konularıyla, tercih edilecek veya kaçınılacak davranış tarzları ile ilgili bir yargıdır. Böylece &ldquo;Doğru, eğrinin zıddıdır&rdquo; bir maksim değildir, ama &ldquo;Aklı başında bir insan hiçbir zaman oğullarını arkadaşlarından daha akıllı yetiştirmemelidir&rdquo; bir maksimdir.</p>

  <p class="p0">Ancak görüldüğü gibi yukarıdaki cümle bu şekliyle bir kıyas, örtük kıyas değildir. Ama ona aşağıdaki türden bir neden veya açıklama eklediğimizde ortaya çıkan şeyin bütünü bir örtük kıyas olacaktır: &ldquo;Çünkü bu onları onları aylaklaştırır. Bu ise tüm şehirde onlara karşı kin ve kıskançlık yaratır.&rdquo; Bir başka maksim: &ldquo;Hiçbirimiz özgür değiliz.&rdquo; Buna şunu eklediğimizde ortaya yine bir örtük kıyas çıkar: &ldquo;Çünkü hepimiz paranın veya talihin kölesiyiz.&rdquo;</p>

  <p class="p0">Aristoteles&rsquo;in maksimleri kendi aralarında dört türe ayırması ve her bir türün özelliği ile ilgili olarak söylediği şeyler üzerinde durmayacağız. Ancak onun maksimlerin yalnızca yaşlılar tarafından ve deneyimli oldukları konuları ele alırlarken kullanılmasını uygun gördüğünü belirtelim. Aristoteles&rsquo;e göre genç bir insanın onları kullanması veya insanın hiçbir deneyim sahibi olmadığı şeylerle ilgili olarak maksimlerden yararlanması yapay ve gülünç kaçar.</p>

  <p class="p0">Buna karşılık maksimleri kullanmanın konuşmacıya sağlayacağı bazı önemli avantajlar vardır. Bunlardan en büyüğü fazla zeki olmayan insanların, tikel olaylarla ilgili olarak savundukları görüşlerin evrensel bir hakikat olarak başarıyla dile getirildiğini görmekten memnun olmaları ve dolayısıyla söz konusu konuşmacıyı olumlu bir ruh hali içinde dinlemeye hazır olmalarıdır. Örneğin eğer bir adamın kötü komşuları veya çocukları varsa &ldquo;Komşudan daha can sıkıcı kimse olamaz&rdquo; veya &ldquo;Çocuk sahibi olmaktan daha delice bir şey yoktur&rdquo; diyen biriyle aynı fikirde olmak onun çok hoşuna gidecektir. Maksimlerin diğer bir faydası konuşmaya ahlâkî bir hava kazandırmasıdır. Üstelik bu ahlâkî hava maksimin kendisinden onu telaffuz edene geçerek onun karakteri hakkında olumlu bir görüşün kazanılmasına da hizmet edebilir.</p>

  <p class="p0">&nbsp;</p>

  <p class="p0"><span class="t10">Örtük Kıyaslar ve Çeşitleri</span></p>

  <p class="p0">Örtük kıyaslara gelince; örtük kıyas bir kıyastır, ancak öncüllerinden biri veya sonucun açık olarak ifade edilmediği bir kıyastır. Aristoteles özellikle retorikte söz konusu olan akıl yürütmenin fazla gerilere götürülmemesi gerektiği, çünkü kanıtlamanın uzunluğunun belirsizlik yaratacağı konusunda ısrarlıdır. Sonuca götüren adımların tümünün gösterilmesine ihtiyaç yoktur, aksi takdirde açık olanı ifade etmekle sözlerimizi boşuna harcamış oluruz. Halktan dinleyicilere hitap ederken eğitimsiz olanların konuşmalarını eğitimli olanların konuşmalarından daha etkili kılan şey, bu basitliktir. Eğitimli insanlar genel ilkeleri ortaya koyarlar; eğitimsiz insanlar ise herkes tarafından bilinen şeylerden hareket ederler ve onlardan aşikâr sonuçlarını çıkarırlar. Bundan dolayı hatip her kanıdan değil, yargıçlar veya dinleyiciler tarafından kabul edilen kanılardan veya halkın otorite olarak kabul ettiği kişilerin kanılarından hareket etmelidir. Aynı zamanda kanıtlarını kesinlikler üzerine olduğu kadar olasılıklar üzerine dayandırmalıdır.</p>

  <p class="p0">Hatibin iyi bir konuşma yapabilmesi için ilk olarak bilmesi gereken şey, üzerinde konuşacağı veya kanıtlama yapmaya çalışacağı konu ile ilgili temel olgulardır. Örneğin Atinalıları Perslere karşı bir savaşa ikna etmek istiyorsa, hatip Atinalıların askeri gücü, gelir kaynakları, dostları ve düşmanları, bugüne kadar hangi savaşları yaptıkları, hangi başarıları kazandıkları vb. üzerinde bilgi sahibi olmalıdır. Benzer şekilde, biri aleyhine bir dava açan veya bir davada kendini savunan kişinin de davayla ilgili olgulara dikkat etmesi gerekir. El yordamıyla ve belli belirsiz değil, gözlerimizi üzerinde konuşmak zorunda olduğumuz konuya ilişkin güncel olgulardan ayırmaksızın ve o konuyla ilgili olabildiğince çok kanıt toplayarak, davamızı savunmaya çalışmamız gerekir.</p>

  <p class="p0">Aristoteles retorikte kullanılması mümkün ve gerekli olan iki tür örtük kıyas ayırt eder: I) Birbirleriyle uyuşabilir (compatible) özellikteki önermelerin bir araya getirilmesinden meydana gelen <span class="t12">kanıtlayıct</span> (demönstrative) <span class="t12">örtük kıyas</span> ve II) Birbirleriyle uyuşamaz (incompatible) nitelikteki önermelerin bir araya getirilmesinden meydana gelen <span class="t12">çürütücü</span> (refutative) <span class="t12">örtük kıyas.</span> Daha sonra bu kanıtlayıcı ve çürütücü örtük kıyasların kendilerine dayandırılabileceği yirmi sekiz retorik kanıtlama biçimini, her birine ilişkin verdiği örneklerle geniş olarak ortaya koyar. Ancak fazla felsefi bir değeri olmayan, sadece hatibin ustalık ve hünerini ilgilendiren bu retorik kanıtlama biçimleri üzerinde özel olarak durmamızın bir yararı yoktur.</p>

  <p class="p0">Aristoteles&rsquo;in <span class="t12">Retorik</span> adlı eseri, kitabın başında çizdiği programın sona ermesine rağmen burada bitmez. Bu programda Aristoteles&rsquo;in retorik sanatının amacı, çeşitli nutuk veya söylev türleri, iyi veya ikna edici bir söylev için söylevcinin kendisi, hitap ettiği dinleyici kitlesi ve söylevin kendisi ile ilgili olarak göz önüne alınması gereken unsurlar, nihayet retorikte kullanılması uygun olan akıl yürütme veya kanıtlama yöntemleri hakkında bilgi vermesi söz konusuydu ve Aristoteles bütün bu konularda gerekli olan açıklamaları vermiştir. Ancak eserini burada bitirmemektedir ve ona bir üçüncü kitabı eklemektedir. Bu üçüncü kitap ise <span class="t12">Retorik&rsquo;in</span> genel plan ve programına tamamen aykırı olmasa da onunla tam olarak uyuşturulması söz konusu olmayan bir konuyu incelemektedir. Bu, retorik bir konuşmanın üslubu ve planı, bölümlerinin düzenlenmesi ile ilgili konudur. Ross haklı olarak bu II. kitabın bir yamalı bohça görüntüsü gösterdiğini belirtmekte ve Diels&rsquo;in bu III. kitabın aslında konuşmanın üslubu ve planı üzerine bağımsız bir eser olduğu, Aristoteles&rsquo;in bu kitabı daha sonra retoriğin konusu hakkındaki iki kitabına eklediği yolundaki açıklamasını kabul etmektedir (Ross, 333).</p>

  <p class="p0">Felsefe tarihinden çok edebiyat tarihi veya edebiyat kuramı, belagât kuramı bakımından değer taşıyan bu kitap üzerinde biz de fazla durmayacağız. Ancak bu belagât kuramının ilginç gördüğümüz bazı noktalarına kısaca temas edeceğiz.</p>

  <h3 class="h30"><a id="ncx1269"></a><a id="a62"></a>Belagât Kuramı</h3>

  <p class="p0">Aristoteles bu kitabın girişinde ne söyleyeceğini bilmek kadar onu doğru bir biçimde söylemenin de önemli olduğu noktasına değinir. Ona göre bir konuşmada ikna etme yolları ve araçları kadar kullanılacak dil veya üslupla konuşmanın çeşitli kısımlarının uygun düzenlenişi veya konuşmanın planı da önemlidir. Bu son ikisi en az birinci kadar bir konuşmanın başarısını etkileyen şeylerdir ve birinci konu gibi son iki konu da şimdiye kadar yazarlar tarafından ihmal edilmiştir. Daha doğrusu onlar tragedya ve epik anlatımla ilgili olarak dikkate alınmış, ancak ortaya çıkışı daha geç bir tarihe rastlayan retorik konusunda dikkate alınmamıştır. Öte yandan düzyazı dili, şiirin dilinden farklıdır ve retorik düzyazıya dayanır. Kaldı ki, tragedyanın kendisi bile son zamanlarda eski karakterini terk etmiştir. Dolayısıyla retoriğin, şairlerin kendilerinin bile terk ettikleri şiir tarzını taklit ederek üslubunu düzenlemesi düşünülemez.</p>

  <p class="p0">&nbsp;</p>

  <p class="p0"><span class="t10">Konuşmanın Üslubu</span></p>

  <p class="p0">Peki retoriğin üslupla ilgili erdemleri neler olmalıdır? Aristoteles bunun için bazı temel ölçütler ortaya koyar: İyi bir retorik konuşma açık (clear) ve <span class="t12">uygun</span> (appropriate) olmalıdır. Açıklık geçerli ve alışılmış kelimeler kullanarak sağlanır. Aristoteles&rsquo;in uygunluktan kastı ise onun ne fazla sıradan, ne de fazla süslü veya cafcaflı, tumturaklı olmamasıdır. Şiir dili sıradanlıktan uzaktır, ancak retoriğe, yani düzyazıya uygun değildir. Öte yandan günlük konuşmaya biraz alışılmadık bir hava vermek de kötü değildir, çünkü insanlar kendilerine yabancı olan, çarpıcı şeylerden de hoşlanırlar. Ama bu çarpıcılık, egzotiklik konuşmayı yapay veya yapmacık bir şekle sokacak ölçüde olmamalıdır. Bir yazarın sanatını gizlemesi ve yapmacıklı olarak değil de, doğal konuştuğu izlenimini vermesi önemlidir. Çünkü doğallık inandırıcıdır.</p>

  <p class="p0">Aristoteles bu bağlamda olmak üzere yabancı, bileşik ve yazar veya konuşmacının kendisi tarafından yaratılan kelimelerin idareli bir biçimde ve seyrek durumlarda kullanılması gerektiğini söyler. Mecazlara dayanan (metaforik) terimler ancak yarar getiriyorsa kullanılmalıdır. İyi bir yazar veya konuşmacı seçkin ama itici olmayan bir üslupla yazmalı veya konuşmalıdır.</p>

  <p class="p0">&nbsp;</p>

  <p class="p0"><span class="t10">Konuşmanın Planı</span></p>

  <p class="p0">Konuşmanın planı veya kısımlarının düzenlenişine gelince, Aristoteles iyi bir konuşmanın genellikle iki kısımdan meydana gelmesi gerektiğini düşünür: Davanın ortaya konulması, yani beyan veya ifade ve davanın kanıtlanması. Bir davayı sadece ortaya koymak, ama kanıtlamamak ne kadar yetersizse, onu gerektiği şekilde ortaya koymaksızın kanıtlamaya girişmek de o kadar yanlıştır. Bunlara konuşmanın türüne göre, yani politik, adli veya törensel gösteri konuşmasının söz konusu olmasına göre bazı ekler yapılabilir. Örneğin konuşmaya bir giriş, çelişen kanıtların karşılaştırılması ve bir özet eklenmesi, yalnızca iki politika arasında bir savaşımın olması durumunda politik bir konuşmada gereklidir. Suçlama veya savunma ise sadece adli konuşmalarda göz önüne alınması gereken bir husustur, ama bunlar politik bir konuşmanın ana bölümünü oluşturamazlar. Son söz (epilog) daima belirgin uzunlukta bir azaltma anlamına geldiği için kısa bir konuşmada veya olguların kolayca hatırlandığı bir konuşmada yer almamalıdır.</p>

  <p class="p0">&nbsp;</p>
</body>
</html>
