<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Mantık Nedir?</title>
</head>

<body>
  <h3 class="h30"><a id="a16"></a>Mantık Nedir?</h3>

  <p class="p0">Aristoteles&rsquo;in mantığını ayrıntılı olarak incelemeye girişmeden önce, her zaman izlediğimiz yönteme uygun olarak bazı ön tespit ve değerlendirmelerde bulunmamız yararlı olacaktır.</p>

  <p class="p0">Aristoteles, mantığın, klasik mantığın, formel mantığın kurucusu olarak kabul edilir. Kant&rsquo;ın da haklı olarak işaret ettiği gibi bu mantığa 18. yüzyılın sonuna kadar önemli bir şey eklenmediği bilinir. İlginç olan mantığı icat ettiği kabul edilen Aristoteles&rsquo;te mantık teriminin olmaması ve bu bilgi dalı veya disiplin için &ldquo;analitik&rdquo; terimini kullanmış olmasıdır. Mantık teriminin Yunanca karşılığı olan &ldquo;logikhe&rdquo;nin Cicero&rsquo;dan daha geriye gitmediği ve bu terimi bizim bugünkü &ldquo;mantık&rdquo; anlamımızda kullanan ilk kişinin Afrodisyaslı Aleksandros olduğu anlaşılmaktadır. Aristoteles&rsquo;in mantık için kullandığı &ldquo;analitik&rdquo; teriminin nedeni ise onun bu disiplinde düşüncenin biçimleri üzerinde durması, onları &ldquo;analiz&rdquo; etme amacında olmasıdır.</p>

  <p class="p0">&nbsp;</p>

  <p class="p0"><span class="t10">Bir Sanat Olarak Mantık</span></p>

  <p class="p0">Aristoteles&rsquo;in mantıkla ilgili düşüncelerini ele alan kitaplarının tümüne alet, araç anlamına gelen Organon adının verildiğini daha önce belirtmiştik. Bu adlandırma, aynı zamanda Aristoteles&rsquo;in mantığı neden bilimler sınıflaması içinde saymadığını da açıklamaktadır. Aristoteles&rsquo;e göre mantık &ldquo;özel bir konusu&rdquo; olan, varlığın &ldquo;özel bir alan&rdquo;ını ele alan ve bu alanla ilgili problemleri inceleyen bir bilim veya felsefe dalı değildir. Ross&rsquo;un güzel bir biçimde söylediği gibi o &ldquo;herkesin herhangi bir özel bilimle uğraşmaya başlamadan önce alması gereken genel kültürün bir parçasıdır&rdquo; (Ross, 27). Başka deyişle mantık bütün bilimlere bir giriş, hazırlıktır. Çünkü bütün bilimler, inceledikleri özel varlık veya gerçeklik alanları veya ele aldıkları problemler ne olursa olsun, şu veya bu şekilde düşünmenin, doğru düşünmenin, düzgün bir biçimde akıl yürütmenin kullanılması sonucu meydana gelirler. O halde herhangi bir şey üzerinde özel olarak düşünmeye, akıl yürütmeye başlamadan önce &ldquo;düşünmenin, akıl yürütmenin kendisi&rdquo;ni konu alacak bir ön hazırlığa, genel hazırlığa ihtiyaç vardır. İşte bu, mantıktır.</p>

  <p class="p0">Düşünme, akıl yürütme doğal bir faaliyet, &ldquo;doğal olarak doğru&rdquo; olan bir zihin faaliyeti değil midir? İslâm dünyasında da Aristoteles&rsquo;in mantığı tanındığında ona karşı bir itiraz olarak yükseltilecek bu görüşe karşı Aristoteles doğru düşünme, düzgün akıl yürütme veya çıkarsama yapmanın ilk bakışta sanılabileceği gibi &ldquo;doğal&rdquo; bir şey olmadığını savunur. O birtakım &ldquo;ilkelere veya kurallara uygun olarak&rdquo; ustalıkla yürütülmesi gereken bir faaliyettir ve bu ilke ve kuralların bilgisi, onlara uygun olarak düşünmenin gerçekleştirilmesi özel bir &ldquo;sanat&rdquo;ın konusunu teşkil eder. Bundan dolayı mantık bir bilim olmamakla birlikte bir &ldquo;sanat&rdquo;tır. Yine bundan dolayıdır ki, geçmiş yüzyıllarda gerek Batı&rsquo;da, gerekse Doğu İslâm dünyasında Aristoteles&rsquo;in mantığını konu alan eserler genellikle onu bir sanat olarak kabul ederler ve çoğunlukla &ldquo;mantık sanatı&rdquo; adını taşırlar.</p>

  <p class="p0">&nbsp;</p>

  <p class="p0"><span class="t10">Mantığın Kanıtlanamaz İlkeleri</span></p>

  <p class="p0">Doğru düşünmenin, düzgün akıl yürütme ve çıkarsama yapmanın temelinde bulunan ilkeler nelerdir? Aristoteles bu ilkelerin bugün bizim de kabul ettiğimiz gibi &ldquo;özdeşlik&rdquo;, &ldquo;çelişmezlik&rdquo; ve &ldquo;üçüncü halin imkânsızlığı&rdquo; ilkelerinden ibaret olduğunu düşünür. Öte yandan bu ilkelerin &ldquo;kanıtlanamayacağı&rdquo;nı kabul eder: Ona göre her türlü akıl yürütmenin veya kanıtlamanın (demonstration) ilkeleri olan bu &ldquo;ortak ilkeler&rdquo;i kanıtlamaya çalışmak, imkânsız ve gereksizdir. A'nın A olduğunu, A-olmayan olmadığını, bir şeyin ya A olduğunu veya A-olmayan olduğunu, üçüncü bir şıkkın mümkün olmadığını kanıtlamaya çalışmak olsa olsa bir kültür eksikliğini ifade eder (<span class="t12">Metafizik</span> 1006 a 510). Biz akıl, düşünce sahibi varlıklar olarak bu ilkelerle, bu ilkelere <span class="t12">uygun olarak</span> düşünür, akıl yürütür, kanıtlamalarda bulunuruz. Onların kendilerini kanıtlamaya çalıştığımızı varsayalım: Bu kanıtlamada neye dayanacağız? Bizzat bu ilkelerin kendilerine değil mi? O zaman bir döngüye, savı kanıtsamaya (petition de principe), kanıtlamaya çalıştığımız şeyin kendisini kanıtlamamızda kullanma veya varsayma tehlikesine, Aristoteles&rsquo;in <span class="t12">Sofistik Delillerin Çürütülmesi</span>&rsquo;nde üzerinde duracağı türden önemli bir mantık yanlışına düşmüş olmaz mıyız? O halde doğru düşünmek doğal bir olay değildir; kanıtlanması mümkün olmayan, ancak buna ihtiyaç da göstermeyen aklın temel ilkelerine uygun olarak düşünmektir.</p>

  <p class="p0">&nbsp;</p>

  <p class="p0"><span class="t10">Mantık ve Psikoloji Arası İlişkiler</span></p>

  <p class="p0">Böylece mantığın neden psikoloji gibi &ldquo;tasviri&rdquo; (deskriptif) bir ilim olmayıp &ldquo;kural koyucu&rdquo; (normatif) bir bilim veya daha doğrusu disiplin olduğu anlaşılmaktadır. İnsan düşüncesi, genel olarak her türlü &ldquo;ruhsal&rdquo; olayları, bu arada &ldquo;düşünme&rdquo; olayını inceleyen psikoloji biliminin de konusudur. Ancak psikolojinin sağlıklı, selim akıl sahibi insanlar yanında öyle olmayanların, anormallerin de nasıl ve neden dolayı öyle düşündüklerini inceleme konusu yapması veya düşünceyi genel olarak tasvirî veya genetik bir biçimde açıklamaya çalışmasına karşılık, mantığın üzerinde durduğu, ilgilendiği düşünme, &ldquo;doğru&rdquo; düşünme; kurallara, normlara, yani aklın ilkelerine uygun düşünmedir. Hatta psikologların doğal olarak ilgilerinin daha ziyade &ldquo;anormaller&rdquo;in düşünme tarzları olmasına karşılık, mantıkçının biricik ilgisi normal, sağlıklı, doğru düşünme biçimi olmak zorundadır. Özetle Aristoteles mantığı psikolojinin bir uzantısı olarak görmez.</p>

  <p class="p0">&nbsp;</p>

  <p class="p0"><span class="t10">Düşünce ve Dil Arası İlişkiler</span></p>

  <p class="p0">Diğer yandan Aristoteles mantık ile dilbilim arasında birtakım yakın ilişkilerin varlığını kabul etmekle birlikte, onlar arasındaki mahiyet farklılığının da bilincindedir. Mantık, düşünceyi inceler. Düşünce ise dille ifade edilir. Başka deyişle dil, düşünceyi yansıtır. O halde düşünceyi incelemek bir anlamda dili incelemek demek değil midir? Öte yandan dilin kendine özgü yasaları vardır. O halde mantıkçının görevi dilin unsurlarını (kelimeler) ve bu unsurların birbirleriyle birleşme yasalarını incelemek olmayacak mıdır? Aristoteles&rsquo;e ve onun bu konudaki düşüncelerini <span class="t12">İlimlerin Sayımı</span> adlı eserinde iyi bir biçimde ortaya koyan Farabi&rsquo;ye göre hayır! Çünkü bütün insanlarla, insan türüyle ilgili olarak &ldquo;tek bir akıl, tek bir düşünce&rdquo; olmasına ve bu düşüncenin, aklın yasalarının bütün insanlarla, insan türüyle ilgili olarak &ldquo;bir ve aynı&rdquo; olmasına karşılık ortada &ldquo;birden fazla dil&rdquo; ve bu dillerin &ldquo;birbirinden farklı&rdquo; yasaları vardır. Dil bilimcinin veya gramercinin bu farklı dilleri ve onların farklı yasalarını incelemesine karşılık mantıkçı tek bir dili, aklın ve akıl yürütmenin dilini incelemek ve bu dilin yasalarını ortaya koymak durumundadır. Başka deyişle bir dil bilimcinin, gramercinin özel bir dilin kelimelerini, cümlelerini bu özel dilin yasaları açısından ele almasına karşılık mantıkçı evrensel insan aklının, insan düşüncesinin kendisini ve onun yasalarını ele alma görevine sahiptir.</p>

  <p class="p0">&nbsp;</p>

  <p class="p0"><span class="t10">Düşünce ve Varlık Arası İlişkiler</span></p>

  <p class="p0">Dille düşünce arasında sıkı ilişkiler olduğu gibi düşünceyle varlık arasında da benzeri ilişkiler olduğunu söyleyebilir ve dilin düşünceyi ifade etmesine, onu yansıtmasına karşılık düşüncenin de varlığı ifade etme, onu yansıtma durumunda olduğunu hatırlatabiliriz. Düşünme, her zaman bir şeyi düşünmedir. Düşüncenin konusu her zaman bir varolandır veya varolan olmalıdır. Parmenides var olmayanın düşünülemeyeceğini söylemişti. Parmenidesçi bir çizgide ilerleyerek var olmayanın düşünülmesinin ne anlamı veya değeri olabileceğini kendimize sorabiliriz. Hatta buradan bir başka soruya da geçebiliriz: Eğer düşüncenin konusu olan varlığın kendisi sürekli değişen hiçbir zaman kendi kendisinin aynı olmayan bir şeyse, yani kendisiyle ilgili olarak bir A'nın hiçbir zaman A olduğunun söylenemeyeceği, onun aynı zamanda hem A hem de A-olmayan, yani hem kendisi hem kendisi olmayan bir şey olduğunun söylenmesi gereken bir şeyse o zaman mantığın eşyayla, varlıkla ilgili olarak bize ne faydası olabilir veya daha basit olarak onunla eşyayı düşünmemiz mümkün müdür? Başka şekilde söylersek ilk defa Hegel&rsquo;in ortaya attığı, ancak ilk izleri Herakleitos ve Sofistler&rsquo;de de görülen bir öğretinin savunduğu gibi eğer varlığın kendisi çelişik yani &ldquo;diyalektik&rdquo; bir yapıda ise, bu diyalektik özellikteki varlığı, doğasını çelişkinin meydana getirdiği varlığı özdeşlik ilkesine dayanan bir mantıkla kavramamız mümkün müdür? Bu soru son iki yüzyıldan beri felsefi düşünceyi özellikle meşgul eden ve Aristoteles mantığına, klasik mantığa en azından &ldquo;diyalektik felsefe&rdquo;nin taraftarları, &ldquo;diyalektik mantıkçılar&rdquo; tarafından yöneltilen eleştirinin temelini oluşturmaktadır.</p>

  <p class="p0">Bu soruya çeşitli ve farklı cevaplar verilebilir. İlk olarak varlığın kendisinin bu şekilde tasarlanmasının mümkün olmadığı, çünkü bu tasarımın çelişik ve dolayısıyla &ldquo;saçma&rdquo; olduğu söylenebilir. Aristoteles&rsquo;in kendi sözleriyle &ldquo;Bir şeye bir ve aynı anda bir ve aynı bakımdan hem bir şeyin hem de onun çelişiğinin ait olması&rdquo;nın, &ldquo;varlığın kendisi bakımından, ontolojik bakımdan&rdquo; mümkün olmadığı ileri sürülebilir. Bir aynı insan bir ve aynı anda hem hasta, hem sağlıklı olamaz. Bir ve aynı göz, bir ve aynı anda hem görüyor, hem görmüyor olamaz. Aristoteles&rsquo;in sözleriyle bir genç kız belli bir anda fiilen genç bir kız olup potansiyel olarak içinde bir kadın olma özelliğini taşıyabilir ve o andan belli bir an sonra kadın olabilir. Ama onun aynı anda hem genç bir kız, hem de bir kadın olmasının mümkün olmadığını söyleyebiliriz.</p>

  <p class="p0">&nbsp;</p>

  <p class="p0"><span class="t10">Diyalektik Mantık</span></p>

  <p class="p0">Ancak <span class="t12">diyalektik</span> diye adlandırmaktan hoşlandıkları mantığı savunanların iddia ettikleri tam da budur. Daha önce Parmenides&rsquo;le ilgili bölümde onun &ldquo;oluşun çelişik olduğu, çelişkinin ise düşünülemeyeceği, bundan dolayı oluşun mümkün olmadığı&rdquo; görüşünde olduğunu görmüştük. Hegel ise kaba bir şekilde ifade etmek gerekirse, tam da bunun tersini düşünmektedir: Ona göre &ldquo;Evet, oluş çelişiktir; ama oluş vardır. O halde çelişki vardır.&rdquo; Başka deyişle eğer oluşu anlamak istiyorsak kabul etmemiz gereken şey, çelişkinin var olması gerektiğidir.</p>

  <p class="p0">Daha somut olarak ortaya koyalım: Hegel tam da oluşun ve hareketin imkânsız olduğunu göstermek isteyen Zenon&rsquo;un örneğinden hareket eder. Daha önce gördüğümüz gibi Zenon, hareketin imkânsız olduğunu kanıtlamak için atılan bir okun havada çizdiği yörüngede uzayın her noktasında her an hareketsiz olduğu tezine dayanmıştı. Hegel&rsquo;e göre ise hareket, bir cismin zamanın en küçük bir anında uzayın belli bir noktasında bulunması, zamanın bunu takip eden ikinci bir anında uzayın birinci noktayı takip eden ikinci bir noktasında bulunması olarak anlaşılamaz. Böyle düşündüğümüz takdirde, gerçekten Elealı Zenon&rsquo;un ileri sürdüğü gibi hareketi bir cismin hareketsizlik durumlarının toplamı olarak düşünmek zorunda kalırız ki, bu hareketi anlamamızı ve açıklamamızı imkânsız kılar. Tersine hareketi anlamak ve açıklamak istiyorsak, burada söz konusu cismin (okun) düşünülmesi mümkün olan en küçük bir zaman parçasında uzayın yine düşünülmesi mümkün olan en küçük parçasında &ldquo;hem bulunduğu, hem bulunmadığı&rdquo;nı kabul etmemiz gerekir. Başka deyişle onun sürekli bir <span class="t12">geçiş</span> olduğunu, hem bir önceki noktada bulunduğu hem bulunmadığını söylememiz gerekir. Buna özdeşlik ilkesine dayanan mantığın böyle bir şeyi düşünmemize imkân vermediği itirazı mı yapılacaktır? O halde yapılması gereken, bu mantığı terk etmek, eşyanın mantığına, yani onun çelişik, diyalektik doğasına; oluşun, hareketin diyalektik doğasına uygun düşen yeni bir mantığı, diyalektik mantığı kabul etmektir.</p>

  <p class="p0">Diyalektik mantıkçıların mantık veya düşünceyle varlık arasında kurdukları bu ilişkiye ve buna dayanarak klasik mantığa yaptıkları eleştiriye, ayrıca mantığın tamamen kendi içinden, yapısından hareketle geliştirilen bir cevap olarak; mantığın konusunun &ldquo;varlık olmadığı, düşüncenin kendisi&rdquo; veya varlığa ilişkin &ldquo;önermeler&rdquo; olduğu, &ldquo;varlığın kendisinin özellikleri ne olursa olsun&rdquo; düşüncenin ve onun konusu olan önermelerin çelişmezlik ilkesine göre çalıştığı ve dolayısıyla geleneksel mantığın insan düşüncesinin işleyişinin kendisiyle ilgili olarak geçerliliğini koruduğu söylenebilir.</p>

  <p class="p0">&nbsp;</p>

  <p class="p0"><span class="t10">Formel Mantık</span></p>

  <p class="p0">Gerçekten de bugün genel olarak mantığı böyle bir şey olarak düşünmekteyiz. Onun &ldquo;varlığın&rdquo; değil, &ldquo;düşünce&rdquo;nin bilimi olduğunu kabul etmekteyiz. Günümüz anlayışına göre mantık, &ldquo;düşüncenin kendi kendisiyle tutarlılığının, temelde kabul edilen öncüllerden hareketle özdeşlik ilkesine uygun olarak yapılan doğru çıkarsamaların bilimidir. Başka bir ifadeyle mantık, tamamen &ldquo;formel&rdquo; bir disiplindir. Yani o düşüncenin &ldquo;içeriği&rdquo;yle değil, &ldquo;biçimi&rdquo;yle ilgilenir. Formel bakımdan düzgün, yani tutarlı, çünkü aklın özdeşlik ilkesine uygun olarak yapılan bir akıl yürütmenin sonucu varlık dünyası bakımından, gerçek varlıkla ilgili olarak yanlış olabilir. Örneğin eğer Türklerin sayısının Hintlilerden fazla olduğu, Hintlilerin sayısının Çinlilerden fazla olduğu şeklinde iki öncülü kabul edersek varacağımız sonuç o halde Türklerin sayısının Çinlilerden daha fazla olduğu olacaktır. Şimdi bu sonucun varlık bakımından, varlığı konu alan &ldquo;nüfus bilimi&rdquo; bakımından yanlış olduğu açıktır. Ama bu olgu, bu düşünmenin, akıl yürütmenin mantık bakımından, yani &ldquo;formel&rdquo; bakımdan doğru, zorunlu olarak doğru bir çıkarım olması hususunu etkilemez, bu akıl yürütmeyi geçersiz kılmaz. Çünkü bu çıkarım, mantık bakımından düzgün bir çıkarımdır.</p>

  <p class="p0">Bugün yine genel olarak yalnız mantığın değil, mantığın bir benzeri veya alt alanı olduğunu düşündüğümüz matematiğin de böyle formel bir sistem olduğunu düşünmekteyiz. Çağımız matematikçilerinin veya matematik felsefecilerinin bizim de kendi payımıza paylaştığımız genel görüşü odur ki, matematik sistemler de temelde hipotetikdedüktif sistemlerdir. Yani temele alınan ve doğru olarak kabul edilen tanımlardan, aksiyomlardan, hipotezlerden ve de özellikle postülalardan hareketle yapılan düzgün çıkarsamalarla inşa edilen dedüktif sistemlerdir. Örneğin Euklides&rsquo;in geometrisi böyle bir sistemdir. Bugün, iki doğru arasındaki en kısa yolun bir doğru değil de bir eğri olduğunu veya bir doğruya dışındaki bir noktadan bir değil de birden fazla paralel çizilebileceğini kabul ettiğimiz anda, Euklides&rsquo;in geometrik sisteminden başka geometrik sistemler inşa etmenin mümkün olduğu kabul edilmiş ve böyle sistemler de kurulmuştur. Tamamen zihnin eseri olan kabullerden hareketle, yine tamamen zihinsel yani mantıksal olarak düzgün akıl yürütmeler yapmak suretiyle inşa edilen bu sistemlerin dış dünyada karşılıklarının olup olmadığı veya dış dünyadaki olguların bu sistemlerden hangisine uygun göründüğü sorusu ise tamamen başka bir alana ait başka bir sorun olarak ele alınmaktadır.</p>

  <p class="p0">İlkçağ&rsquo;da Pythagorasçılar ve Platon, Yeniçağ&rsquo;da başta Descartes, Galileo ve Spinoza olmak üzere birçok filozof, bilim adamı evrenin kitabının dilinin matematik olduğunu, Tanrı&rsquo;nın evrene matematiğin ilkelerini ektiğini, dolayısıyla onu anlamak ve açıklamak için matematiğin dilini çözmemiz ve kullanmamız gerektiğini ileri sürmüşlerdir. Bugün de bu görüş fazla sarsılmamış görünmektedir. Ancak bu matematiğin, hangi matematik olduğu üzerinde tartışmalar ortaya çıkmış, küçük veya orta büyüklüklerde Euklides&rsquo;in geometrisinin dilini kullanmanın mümkün ve doğru olmasına karşılık, büyük boyutlarda, evren boyutunda bu dilin olguları açıklamaya yetmediği, onun yerine başka geometrik modeller kullanmak gerektiği ileri sürülmüştür.</p>

  <p class="p0">&nbsp;</p>

  <p class="p0"><span class="t10">Mantık ve Ontoloji Arası İlişkiler</span></p>

  <p class="p0">Bütün bunlar, yukarda da değindiğimiz gibi bu konularla ilgili olarak bizim kendimizin, kendi zamanımızın düşünceleridir. Bu düşüncelerimizin Aristoteles&rsquo;e çok uzak şeyler olduklarını söylememiz doğru olmasa bile, onun tam olarak böyle düşünmediğini de belirtmek zorundayız. Aristoteles&rsquo;in mantıkla ilgili genel düşüncelerini, bu düşüncelerin arkasında yatan varsayımlarını veya kabullerini incelediğimizde onda düşünceyle varlık, mantıkla varlıkbilim (ontoloji) arasındaki ilişkiler konusunda sürekli olarak belli bir ikiliğin kendini gösterdiğini gözlemlemekteyiz. Kabaca söylemek gerekirse, Aristoteles bir yandan bizim gibi mantığın tamamen &ldquo;formel&rdquo; bir şey olduğunu söylemekte, ama öte yandan onun ilkelerinin aynı zamanda varlıksal bir karşılığı olduğunu veya varlığa denk düştüğünü ileri sürmektedir. Aristoteles&rsquo;te birinci bakış açısı genel olarak kıyası yani &ldquo;bütün akıl yürütme biçimlerinde ortak olan yapı&rdquo; diye göz önüne aldığı şeyi tamamen biçimsel açıdan incelediği, içeriklerini göz önüne almadan biçimsel olarak hangi tür öncüllerden, hangi tür sonuçların çıkıp çıkmayacağını soruşturduğu <span class="t12">Birinci Analitiklerde</span> kendini göstermektedir. Buna karşılık ikinci bakış açısı da onda kıyasın sadece biçimsel olarak tutarlı olmakla kalmayıp aynı zamanda kelimenin tam anlamında bilimsel olmak isteyen bir akıl yürütmenin sahip olması gereken diğer özelliklerini tartıştığı <span class="t12">İkinci Analitikler&rsquo;de</span> ve başka bazı yerlerde varlığını göstermektedir.</p>

  <p class="p0">Mantığın formel bir şey olmasından kastımız, eğer onun kendi kendisiyle uyum veya tutarlılığının bilimi olması, düşüncenin çelişmezlik ilkesini kendisiyle birlikte getirmesi ve kavramlar veya önermelerin içeriğiyle ilgilenmeksizin kendi kendisiyle çelişkiye düşme kaygısından başka bir kaygısı olmaksızın onları dönüştürmesi ise böyle bir görüş tarzının çoğu zaman Aristoteles&rsquo;e yabancı olduğunu söylemek zorundayız. Hamelin&rsquo;in haklı olarak işaret ettiği gibi Aristoteles&rsquo;in şeylerin üzerinde yüzen bir çelişmezlik yasası fikrine sahip olmadığını görüyoruz: Çelişmezlik yasası, Aristoteles&rsquo;te &ldquo;sadece düşüncenin değil, şeylerin kendilerinin, özlerinin de bir yasasıdır.&rdquo; Daha da önemlisi o, &ldquo;şeylerin özlerinin bir yasası olduğu içindir ki düşüncenin yasasıdır.&rdquo; Hamelin&rsquo;in verdiği bir örneği tekrar etmemiz gerekirse Aristoteles&rsquo;te bir tek sayı, tek sayı olarak, özü gereği çift sayıya bölünmeyi reddeder. Yani her özün, her doğanın kendisine uyarlanmış, özel çelişmezlik yasası vardır (Hamelin, 92-3).</p>

  <p class="p0">&nbsp;</p>

  <p class="p0"><span class="t10">Dil, Düşünce ve Varlık Arasında Uyuşma Olarak Doğruluk</span></p>

  <p class="p0">Aristoteles&rsquo;in bu ikinci bakış açısının arkasında onun dil, düşünce ve varlık arasında kurduğunu gördüğümüz ve &ldquo;naif realist&rdquo; veya &ldquo;temsili-uyuşmacı&rdquo; diye adlandırabileceğimiz bilgi veya doğruluk kuramı yatmaktadır. Aristoteles dilin düşünceye, düşüncenin ise varlığa veya eşyaya tabi olduğu, onu doğrudan ve birebir yansıttığı düşüncesindedir. Aristoteles&rsquo;e göre ilerde dil, geniş olarak göreceğimiz gibi, esas olarak önermelerden meydana gelir. Aristoteles önermeyi ise bir özneye bir yüklemin yüklenmesi (attribution) olarak tanımlamaktadır. &ldquo;İnsan ölümlüdür&rdquo; demek &ldquo;ölümlü&rdquo; yükleminin insan &ldquo;özne&rdquo;sine ait olduğunu söylemek, onu insan öznesine yüklemektir. Peki bunu neden dolayı veya neye dayanarak yapmaktayız? Çünkü Aristoteles&rsquo;e göre dış dünyada, fizik dünyada önermelerdeki &ldquo;öznelerin karşılığı olan şeyler&rdquo;, yani birtakım &ldquo;tözler&rdquo; vardır ve bu şeyler, yine dış dünyada, eşyada önermelerdeki yüklemlerin karşılığı olan bazı &ldquo;niteliklere&rdquo; sahiptirler. Başka ve daha açık bir ifadeyle &ldquo;İnsan ölümlüdür&rdquo; şeklinde bir önerme teşkil etmemizin nedeni insanın ölümlülük niteliğine sahip olduğunu &ldquo;düşünmemiz&rdquo;, bunu düşünmemizin nedeni ise dış dünyada ölümlülük niteliğine sahip olan ve insan diye adlandırılan bir tözün &ldquo;varolmasıdır&rdquo;. Böylece çoğu Aristoteles araştırmacısı tarafından haklı olarak işaret edilmiş olduğu üzere Aristoteles&rsquo;te mantıktaki &ldquo;özneyüklem&rdquo; ilişkisi, aslında fizikte veya doğa felsefesindeki &ldquo;töz-nitelik&rdquo; ilişkisinin bir temsili, bir tekabülü olmaktadır.</p>

  <p class="p0">Bundan dolayıdır ki, Aristoteles&rsquo;in mantığında ve akıl yürütmenin en mükemmel biçimi olarak gördüğü kıyas öğretisinde matematikte varlığını gördüğümüz &ldquo;özdeşlik önermeleri&rdquo;ni hemen hemen hiç gözüne almadığı gibi yine onun bugün mantığın en önemli bir konusunu teşkil eden &ldquo;bağıntısal önermeler&rdquo;in veya &ldquo;karşılaştırma önermeleri&rdquo;nin varlığını bildiğini daha doğrusu kabul ettiğini gösteren hiçbir işaret de bulunmamaktadır.</p>

  <p class="p0">Özdeşlik önermeleri derken kastettiğimiz &ldquo;Üçgen, üç kenarın çevrelediği kapalı geometrik bir şekildir&rdquo; tarzındaki önermeler, bağıntı veya karşılaştırma önermeleri derken göz önünde tuttuğumuz ise &ldquo;Ahmet, Mehmet&rsquo;ten daha büyüktür veya &ldquo;Ahmet Mehmet&rsquo;in sağındadır&rdquo; şeklindeki önermelerdir. Şimdi bu birincilerde, yani matematiksel önermelerde bir özne ve yüklem ilişkisinden söz edilemeyeceği açıktır. Çünkü örnek olarak aldığımız önermede &ldquo;üç kenarın çevrelediği kapalı geometrik şekil&rdquo;in, &ldquo;üçgen&rdquo; öznesinin yüklemi olmadığı açıktır. Bu önermede söz konusu iki şey arasında bir özne-yüklem ilişkisi değil, bir eşitlik ilişkisi vardır. Bunu en açık gösteren şey söz konusu iki ifadenin yerlerini değiştirmemizin mümkün olması ve bunun önermede herhangi bir değişiklik veya mahzur doğurmamasıdır: &ldquo;Üçgen&rdquo;in &ldquo;üç kenarın çevrelediği kapalı bir geometrik şekil&rdquo; olduğunu söylememiz mümkün olduğu gibi &ldquo;üç kenarın çevrelediği kapalı geometrik şekil&rdquo;in &ldquo;üçgen olduğunu da söyleyebiliriz ve bu, bu önermede herhangi bir değişiklik meydana getirmez. Buna karşılık, &ldquo;insanın ölümlü&rdquo; olduğunun söylenmesinin mümkün olmasına karşılık &ldquo;ölümlünün insan&rdquo; olduğunu söylememizin mümkün veya doğru olmadığı açıktır. Bu önermedeki terimleri ister &ldquo;içlem bakımından&rdquo; ele alıp, ölümlünün insan kavramının içeriğini oluşturan özelliklerden biri olduğunu düşünelim, ister &ldquo;kaplam bakımından&rdquo; ele alalım ve insanın ölümlüler sınıfına giren bir alt sınıf olduğunu düşünelim, durum değişmez.</p>

  <p class="p0">İkinci tür önermelerde de benzeri bir durum söz konusudur. &ldquo;Ahmet, Mehmet&rsquo;ten büyüktür&rdquo; önermesi &ldquo;Ahmet büyüktür&rdquo; önermesinden farklı olarak &ldquo;daha büyüklük&rdquo;ün Ahmet&rsquo;in bir yüklemi olduğunu ifade eden bir yüklemleme (attribution) önermesi olarak ele alınamaz. Çünkü bu önerme Ahmet&rsquo;in bir niteliğine değil, Ahmet&rsquo;le Mehmet arasındaki bir bağıntıya (relation), bir karşılaştırmaya işaret etmektedir. Daha büyük veya daha küçüklüğün varlıkta karşılığı olan bir şey olmadığı açıktır. Öte yandan her zaman bu tür önermeler kurduğumuz da bir vakıadır.</p>

  <p class="p0">İşte Aristoteles mantıkla düşünce, düşünceyle varlık arasında sıkı bir ilişki kurduğu, mantığı varlığı düşünmek için bir araç olarak tasarladığı, öte yandan eşyayı tözlerle bu tözlere ait niteliklerin bir toplamı veya birliği olarak düşündüğü için onu, yani mantığı tam olarak salt zihinle, düşünceyle, düşüncenin salt zihinsel ilke veya yasalarına uygun olarak düzgün akıl yürütme, çıkarsama yapmakla ilgili salt formel bir disiplin olarak tasarlama yoluna gitmemekte, onun içine varlıkla, empirik dünyayla, içerikle ilgili unsurların da girmesine izin vermektedir.</p>

  <p class="p0">&nbsp;</p>

  <p class="p0"><span class="t10">Metodoloji Olarak Mantık</span></p>

  <p class="p0">Aristoteles&rsquo;in düşünceyle varlık arasındaki kurduğu bu ilişki, bir başka önemli görüşünün, mantığı bir &ldquo;bilim yöntemi&rdquo;, bir &ldquo;metodoloji&rdquo; olarak görmesinin de nedenini oluşturmaktadır. Bununla ne demek istediğimizi açıklamak için tekrar günümüze dönelim: Bugün Hegel ve onu izleyen tümmantıkçılar (panlojistler), yani aklın yasalarının varlığın yasaları olduğunu ileri süren ve bu görüşten hareketle &ldquo;sırf&rdquo; mantık yaparak eşyanın kesin ve içerikli bilgisine erişilebileceğini savunan insanlar dışında kimse mantığın bir bilim yöntemi olduğunu düşünmemektedir. Bugün biz bilimin yöntemi dediğimiz şeyden herhangi bir alanda &ldquo;yeni bilgiler&rdquo; elde etmemiz için izlememiz gereken usul ve uygulamaların bütününü anlamaktayız. Bugün doğa bilimlerinin yöntemi diye herhangi bir olaylar grubu ile ilgili olarak gözlemler yapmayı, bu gözlemlere dayanarak bir varsayım oluşturmayı, bu varsayımın doğru olduğunu sınamak için birtakım gözlemler veya deneylerde bulunmayı vb. anlamaktayız. Kısaca hangi yöntemleri kullanırsak kullanalım, bugün bilimsel yöntemden anladığımız şey, bir &ldquo;keşif&rdquo; veya &ldquo;buluş&rdquo; yöntemi olarak adlandırabileceğimiz bir şeydir.</p>

  <p class="p0">Ancak mantığın, bugün anladığımız anlamda mantığın, bu arada özel olarak Aristoteles&rsquo;in mantığının, belirttiğimiz özellik ve yapısıyla böyle bir bilim yöntemi olmadığı, olamayacağı açıktır. Çünkü eğer yukarda mantıkla ilgili olarak söylediklerimiz doğruysa, mantığın varlıkla veya eşyayla bir ilişkisinin olmadığı açıktır. Onun yapısı gereği bize eşya hakkında herhangi bir bilgi veremeyeceği, olsa olsa ancak zihnimizin kendisi, onun nasıl çalıştığı, doğru olarak nasıl çalışması gerektiği hakkında bilgi verdiği açıktır. Nitekim Yeniçağ&rsquo;ın başından bu yana içinde Bacon, Galileo ve Descartes&rsquo;ın bulunduğu birçok bilim adamı ve filozof Aristoteles&rsquo;in mantığına tam da bu gerekçelerle karşı çıkmışlardır. Onların eleştirilerinin ana noktasını mantığın bir tekrar, bir totoloji olduğu, bize eşya hakkında yeni bir bilgi vermediği, daha doğrusu herhangi bir bilgi vermediği, bilgi bakımından, hareket noktası olarak kabul ettiği öncüllere herhangi bir şey eklemediği, olsa olsa onlarda gizil olarak bulunan şeyi açığa çıkardığı hususu teşkil etmiştir.</p>

  <p class="p0">Klasik mantığı veya Aristoteles&rsquo;in mantığını eleştirenler bu mantığın esasını oluşturan kıyasa dayanan akıl yürütmede, örneğin &ldquo;bütün insanların ölümlü olduğu, Sokrates&rsquo;in bir insan olduğu, o halde Sokrates&rsquo;in ölümlü olduğu&rdquo; akıl yürütmesinde ilk iki öncülde olmayan herhangi bir şeyin sonuç önermesinde bulunmadığı noktasına işaret etmişlerdir. Buna dayanarak bu mantığın bilimsel bir buluş yöntemi olmadığını, dolayısıyla bir metodoloji olarak değersiz olduğunu ileri sürmüşlerdir.</p>

  <p class="p0">Ancak Aristoteles&rsquo;in böyle düşünmediğini belirtmek zorundayız. Çünkü o, düşünceyle varlık, mantık disiplini ile varlıkbilim arasında kurmak istediği ilişkiye paralel olarak, kıyasa dayanan mantığını bir bilim yöntemi, bir metodoloji olarak ortaya atmaktadır. Mantığın, kendi deyimiyle analitiğin, doğru olması için düşüncenin &ldquo;biçimsel olarak&rdquo; nasıl işlemesi gerektiği, hangi kurallara uyması gerektiğini göstermek açısından belli bir değere sahip olduğunu kabul etmekle birlikte onun asıl meyvesinin bunda değil, bilimsel olarak &ldquo;doğru önermelere varmamızda bir araç olarak&rdquo; kullanılmasında yattığını düşünmekte ve böylece onu bir bilim yöntemi, kendisine bir bilgi kuramının bağlı olduğu bir metodoloji olarak önermektedir.</p>

  <h3 class="h30"><a id="ncx185"></a><a id="a17"></a>Her Türlü Doğru ve Geçerli Akıl Yürütmenin Ortak Formu Olarak Kıyas</h3>

  <p class="p0">Aristoteles&rsquo;in bir bilim, disiplin veya sanat olarak mantığın kurucusu olduğu ne kadar doğruysa, onun daha özel olarak kıyas kuramının yaratıcısı olduğu o kadar, hatta daha çok doğrudur. Aristoteles&rsquo;in kendisi de mantığın değil, ancak kıyas öğretisinin yaratıcısı olduğunu açık olarak belirtir.</p>

  <p class="p0">&nbsp;</p>

  <p class="p0"><span class="t10">Kıyas Nedir?</span></p>

  <p class="p0">Kıyas bir akıl yürütme, bir çıkarımdır (inference); Aristoteles&rsquo;in &ldquo;her türlü doğru ve geçerli akıl yürütme biçimlerinde ortak olarak varolduğunu düşündüğü yapı&rdquo;dır. Kıyas öyle bir akıl yürütmedir ki, onda bazı şeyler ortaya konulduğunda onlardan başka bir şey, herhangi bir şeye ihtiyaç olmaksızın, sırf bu şeylerden ötürü zorunlu olarak çıkar. Aristoteles&rsquo;in kendi sözleriyle söylersek &ldquo;Kıyas öyle bir sözdür ki onda bir şeyler konulduğunda bu konulan şeylerden başka bir şey zorunlu olarak çıkar&rdquo; (<span class="t12">Birinci Analitikler,</span> 24 b 18-21) Ünlü örnekle söylersek &ldquo;Bütün insanlar ölümlüdür&rdquo; ve &ldquo;Sokrates bir insandır&rdquo; şeklinde iki şeyi vazettiğimizde bu iki şeyin kendilerinden, başka herhangi bir şeye başvurmaksızın zorunlu olarak başka bir şey, &ldquo;Sokrates ölümlüdür&rdquo; sonucu çıkar.</p>

  <p class="p0">O halde kıyas bileşik bir şeydir, en azından iki önerme ile bu önermelerden hareketle varılan bir üçüncü önermeden meydana gelir. İlk iki önerme kıyas denilen akıl yürütme veya çıkarımda oynadıkları rol bakımından <span class="t12">öncüller,</span> sonuncu önerme ise <span class="t12">sonuç</span> olarak adlandırılır. Ancak önermelerin kendileri de basit değil, bileşik sözlerdir. Onlar kural olarak bir özne ve yüklemle bu özneyle yüklemi birbirine bağlayan bir bağlaçtan oluşurlar. O halde genel olarak kıyası, yani her türlü geçerli akıl yürütmeyi ve çıkarımı incelemek için bir hazırlık olarak önermeleri ve önermelerin kendilerinden meydana geldiği terimleri incelemek gerekir.</p>

  <p class="p0">Daha önce değindiğimiz gibi Aristoteles, akıl yürütmeyi, sırf akıl yürütmenin kendisi bakımından ele almakla yetinmemektedir. Tersine ona göre akıl yürütmenin veya kıyasın asıl amacı, meyvesi bize &ldquo;eşya hakkında bilgi vermesi&rdquo;dir. Büyük İslâm tarihçisi, sosyoloğu ve düşünürü İbn Haldun&rsquo;un sözleriyle söylersek kıyası iki bakımdan ele almak mümkündür: Formu (sûret) ve maddesi bakımından veya şekli ve içeriği bakımından. Kıyası formu bakımından incelemek, İbn Haldun&rsquo;a göre &ldquo;herhangi bir sonuca nasıl götürdüğü&rdquo; bakımından incelemektir. Onu maddesi (yani içeriği) bakımından incelemekse &ldquo;arzu edilen belli bir sonuca nasıl götürdüğü&rdquo; bakımından incelemektir. Bu arzu edilen sonuç ise ya &ldquo;kesin&rdquo;, &ldquo;zorunlu&rsquo;&rsquo;, &ldquo;upuygun&rdquo; (yakinî) bilgidir veya farklı seviyelerde &ldquo;muhtemel&rsquo;&rsquo;, &ldquo;akla yakın görünen&rsquo;&rsquo;, &ldquo;kanılara dayanan&rdquo; (zannî) bir bilgidir.</p>

  <p class="p0">&nbsp;</p>

  <p class="p0"><span class="t10">Aristoteles&rsquo;in Mantıkla İlgili Eserleri</span></p>

  <p class="p0">Böylece Aristoteles&rsquo;in mantığını oluşturan eserlerini üç ana grupta toplayabiliriz: I) <span class="t12">Genel olarak kıyası</span> ve onun kısımlarını inceleyen eserler; II) Bizi kesin, zorunlu, &ldquo;upuygun&rdquo; bilgiye götüren kıyasları, yani bilimsel bilgiyi meydana getiren kıyasları inceleyen eserler; III) Farklı seviyelerde muhtemel, akla yakın görünen, kanılara dayanan bilgilere varmamızı sağlayan kıyasları inceleyen eserler.</p>

  <p class="p0">Birinci gruba kendi başlarına alınan sözleri, yani terimleri ele alan <span class="t12">Kategoriler</span> kitabı, terimlerin birleştirilmesinden meydana gelen sözleri, yani yargıları veya önermeleri konu alan <span class="t12">Önermeler Üzerine</span> adlı kitap ve yargılar veya önermelerden meydana gelen bileşik sözleri, yani asıl anlamında kıyasları ele alan <span class="t12">Birinci Analitikler</span> girer. Aristoteles bilimi meydana getiren kıyasları veya bilimsel kıyasları <span class="t12">İkinci Analitikler</span> adlı kitabında inceler. Kıyas bakımından doğru olan, ancak muhtemel veya yaygın olarak doğru kabul edilen öncüllerden, kanılardan veya sanılardan (opinions) hareketle yapılan akıl yürütmeler, başka deyişle bilimsel düşüncenin bir veya birden fazla şartını yerine getirmeyen akıl yürütmeler ise Aristoteles tarafından <span class="t12">Topikler</span> ve <span class="t12">Sofistik Delillerin Çürütülmesi</span> başlıklı kitaplarında ele alınır.</p>

  <h3 class="h30"><a id="ncx196"></a><a id="a18"></a>Biçimsel Olarak Doğru ve Geçerli Kıyas</h3>

  <p class="p0"><span class="t10">Terimler veya Kavramlar: Kategoriler</span></p>

  <p class="p0">Aristoteles&rsquo;in mantığa ilişkin eserleri arasında ilk sırayı işgal eden <span class="t12">Kategorilerden</span> başlayalım. Aristoteles&rsquo;e göre kategoriler, önermelerin kendilerinden meydana geldikleri en basit unsurlardır. Konuya &ldquo;dilsel&rdquo; açıdan bakarsak onlar herhangi bir bağlantı dışında, kendi başlarına ele alınan &ldquo;kelimeler&rdquo;, &ldquo;terimler&rdquo;dir: Ahmet, insan, beyaz, iki dirsek uzunluğunda vb gibi. Ancak &ldquo;mantıksal&rdquo; açıdan bakarsak onların <span class="t12">kavramlar</span> olduklarını söylememiz gerekir. Çünkü mantığın konusu kavramlardır. Kelimeler, terimler ise bu kavramları işaret etmek için kullanılırlar. &ldquo;Ontolojik&rdquo; açıdan bakarsak bu kez onların &ldquo;varlık türleri&rdquo;, &ldquo;varlık tarzları&rdquo;, varlığın en genel görüntüleri, belirlenimleri olduklarını söyleyebiliriz.</p>

  <p class="p0">Aristoteles kategorilerin neler oldukları ve sayılarının kaç olduğu konusunda her zaman kendisiyle tutarlı değildir. Onların sayısını bazen on (<span class="t12">Kategoriler,</span> <span class="t13">1</span> b <span class="t13">25</span><span class="t12">;</span> 103 b <span class="t13">23</span>)<span class="t12">,</span> bazen sekiz (<span class="t12">İkinci Analitik</span>ler, 83 a 22; 83 b 15) olarak verir. Sayılarının on olduğunu kabul ettiği yerlerde verdiği liste &ldquo;töz&rdquo;, &ldquo;nicelik&rdquo;, &ldquo;nitelik&rdquo;, &ldquo;bağıntı&rdquo;, &ldquo;yer&rdquo;, &ldquo;zaman&rdquo;, &ldquo;durum&rdquo;, &ldquo;sahip olma&rdquo;, &ldquo;etkinlik&rdquo; ve &ldquo;edilginliği&rdquo; içine alır. Aristoteles bunlara örnek olarak şunları zikreder: &ldquo;İnsan&rdquo; veya &ldquo;at&rdquo; terimi, tözü ifade eder. &ldquo;İki dirsek uzunluğunda&rdquo; nicelik, &ldquo;beyaz&rdquo; nitelik anlamına gelir. &ldquo;İki misli, yarısı&rdquo;, &ldquo;daha büyük&rdquo; gibi terimler bağıntı, &ldquo;Lise&rsquo;de, pazar yerinde&rdquo; türü terimler yer, &ldquo;dün, geçen sene&rdquo;, zaman kategorisi altında yer alırlar. &ldquo;Uzanmış, oturmuş&rdquo;, durumu; &ldquo;silahlı, giyinik&rsquo;&rsquo;, sahip olmayı; &ldquo;keser, dağlar&rdquo;, etkinliği; &ldquo;kesilir, dağlanır&rdquo; edilginliği ifade eden terimlerdir. Kategorilerin sekiz olduğunu söylediği yerlerde bu listeden &ldquo;durum&rdquo; ve &ldquo;sahip olma&rdquo;yı çıkarır.</p>

  <p class="p0">Yine Aristoteles&rsquo;e göre terimlerin veya kategorilerin hiçbiri kendi başlarına bir tasdik içermez. Ancak onları birleştirdiğimizde olumlu veya olumsuz bir önerme ortaya çıkar. &ldquo;İnsan&rdquo;, &ldquo;beyaz&rdquo;, &ldquo;oturmuş&rdquo; gibi ifadeler kendi başlarına ne doğru ne yanlıştırlar. Ancak &ldquo;insan beyazdır&rdquo; veya &ldquo;Sokrates pazar yerindedir&rdquo; gibi önermeler doğru veya yanlış olabilirler.</p>

  <p class="p0"><span class="t12">Kategori</span> kelimesi Yunancada ve Aristoteles tarafından kullanıldığı teknik bağlamda &ldquo;yüklem&rdquo; anlamına gelmektedir. O halde kategorilerin bir özneye yüklenmeleri mümkün &ldquo;en genel yüklemler&rdquo; olduklarını da söyleyebiliriz. Kendisi gibi tözü, nitelik, nicelik ve bağıntıyı birer kategori olarak kabul eden, ancak onları eşyanın değil de zihnin kalıpları, onun eşyayı düşünmek üzere sahip olduğu çerçeveler, kavramlar olduğunu düşünen Kant&rsquo;tan farklı olarak Aristoteles, bu en genel yüklemlerin dış dünyada bir karşılıkları olduğuna inanmaktadır. Aristoteles ne bir Berkeley&rsquo;dir ne de Kant. O, Berkeley gibi hareket noktası olarak bilinç içeriklerini ve bu bilinç içeriklerine sahip özneyi alıp dış dünyanın gerçekliğini bir problem olarak görmediği ve varlığı algıya indirgemeyi hiç düşünmediği gibi Kant gibi dış dünyadaki olaylara şekil veren şeyin, insan zihni olduğu görüşünde de değildir. Aristoteles, Berkeley&rsquo;den farklı olarak bir dış ve nesnel dünyanın gerçekten varolduğuna inanır ve Kant&rsquo;tan farklı olarak da bu dış, nesnel dünyanın esas itibariyle bize göründüğü gibi olduğunu savunur. Ona göre duyuların kendilerinin kendi başlarına bu dış dünya ve onun içinde bulunan nesneler hakkında bize doğru duyumlar, yani kendileri bakımdan yanılmaz olan izlenimler vermelerinin yanı sıra, aklın ve düşüncenin eseri olan kavramlar da dış dünyada gerçekten varolan tümel akılsal şeylerin karşılıkları olduklarından bize eşyayla ilgili olarak doğru bilgi verirler.</p>

  <p class="p0">Burada bu özellikleriyle kategorilerin Platon&rsquo;un varlık felsefesine ayırdığımız bölümde üzerinde durduğumuz varlık, hareket, sükûnet, aynılık, başkalık gibi &ldquo;en yüksek cinsler&rdquo;iyle (summa genera) aynı şeyler olup olmadıkları sorusu aklımıza gelebilir. Aralarında belli bir benzerlik olmakla, hatta bazıları tarafından Aristoteles&rsquo;in kategoriler öğretisinin temelinde Platon&rsquo;un en yüksek varlık cinsleri kuramı bulunduğu ileri sürülmüş olmakla birlikte, Platon&rsquo;un varlığın en yüksek cinsleri ile Aristoteles&rsquo;in kategorileri arasında çok önemli bir farklılığın olduğu anlaşılmaktadır.</p>

  <p class="p0">Genel olarak Platon&rsquo;un bütün İdeaları, özel olarak varlığın en yüksek cinslerini oluşturan sözünü ettiğimiz İdeaları arasında daha önce gördüğümüz gibi bir hiyerarşi, bir geçiş ve birbirlerinden pay almaları anlamında bir ilişki (communication) söz konusuydu. Yine daha önce işaret ettiğimiz gibi Platon, İdealar dünyasını en yukarda Varlık veya Bir İdeası&rsquo;nın, en altta ise en alt türlerin İdealarının bulunduğu bir piramit gibi tasarlamaktaydı. Bu piramitte bütün İdealar bir ve aynı Varlık İdeası&rsquo;ndan pay aldıkları gibi daha aşağıda bulunan İdealar kendilerinden yukarda bulunan İdeaların en azından bazılarından pay almaktaydılar. Örneğin piramidin en altında bulunan insan (türü) İdeasını ele alalım. O, hamsi, güvercin, atla birlikte önce bir türünü oluşturduğu hayvan cinsi İdeasından pay almaktaydı. Hayvan, canlı İdeasından pay almakta, canlı ise varlık İdeasından pay almaktaydı. Daha önce gördüğümüz gibi hareket ve sükûnet İdeaları birbirlerine yüklenememekteydiler, ama varlık İdeası her ikisine de yüklenebilmekteydi. Hareketin sükûnet veya sükûnetin hareket olduğunu söylemek mümkün değildi; ama gerek sükûnetin gerekse hareketin varolduğunu söylemek mümkündü. Oysa Aristoteles&rsquo;te en genel varlık tarzları, varlık cinsleri olarak kabul edilmesi mümkün olan kategoriler birbirlerine &ldquo;tamamen kapalı&rdquo;, birbirine &ldquo;indirgenemez&rdquo; şeylerdir. Onlar arasında herhangi bir geçiş mümkün değildir. Nicelikle nitelik, yer ile zaman, töz ile etkinlik veya edilgenlik arasında hiçbir geçiş, hiçbir iletişim (communication) mevcut değildir.</p>

  <p class="p0">İlerde göreceğimiz gibi Aristoteles sadece kategoriler arasında değil, asıl anlamında biliminin konusu oluşturan ve dış dünyada gerçekten varolduklarını, varolan tek gerçek tümeller olduklarını düşündüğü doğal türler (insan, at, kaplumbağa) arasında da herhangi bir geçişin mümkün olmadığına inanmaktadır. Aristoteles&rsquo;e göre türlerden birinden diğerine geçiş anlamında bir evrim de mümkün değildir. Bundan dolayı Aristoteles türlerin değişmezliğine inanır ve elbette Darwin&rsquo;in ilerde ortaya atacağı evrim düşüncesine tamamen yabancıdır. Darwin&rsquo;in evrim kuramından haberi olmuş olsaydı, onu reddedeceği kesindi. O bir türden diğerine değil, ancak bir türün &ldquo;kendi içinde&rdquo; bir evrim veya gelişmenin mümkün olduğuna inanmaktaydı. Onun fiziğine ayıracağımız bölümde göreceğimiz gibi bu, bir türe mensup olan bireysel bir varlığın ancak maddesinden Formuna, kuvve halinde içinde taşıdığı özünü giderek fiil halinde gerçekleştirmesine doğru bir evrim olacaktır.</p>

  <p class="p0">Kategorilerin en genel yüklemler olduklarını söyledik. Ancak bu anlayış bazı güçlükler meydana getirmektedir. Birinci kategori, yani töz kategorisi veya bu kategori içinde yer alan varlık cinsi bir yüklem midir? Aristoteles tözden özellikle bir başka şeyin, bir öznenin yüklemi olmayan, tersine her şeyin, bütün yüklemlerin kendisine yüklendikleri özneyi (süje), dayanağı (substratum) anlamaktadır. Gramer alanındaki öznenin varlık alanındaki karşılığı olan töz, kendi başına varolan, bağımsız olarak varolan şeydir. Aristoteles&rsquo;e göre bu anlamda, yani kelimenin asıl anlamında ancak tek bir töz vardır: O, Aristoteles&rsquo;in &ldquo;birincil töz&rdquo; veya &ldquo;birinci dereceden töz&rdquo; dediği bireysel varlıklardır. Sözgelimi birey olarak alınan insan, Ahmet, Necla, Hans, birey olarak alınan ağaç, yani şu önümde gördüğüm dut ağacı, incir ağacıdır. Ancak Aristoteles bu tür varlıkların yanında &ldquo;ikincil töz&rdquo;, ikinci dereceden töz dediği şeylerin de varlığını kabul etmektedir. Bunlar bu bireylerin ait oldukları &ldquo;türler&rdquo; veya &ldquo;cinsler&rdquo;dir, yani insan, meşe, hayvan, ağaç gibi şeylerdir. Bunlar arasında da türler, yani insan veya meşe, cinslere, yani hayvan veya ağaca göre daha tözdürler.</p>

  <p class="p0">Aristoteles&rsquo;in kategorileri yüklemler olarak ortaya koyan bu kuramında, görüldüğü gibi, töz kategorisi ile diğer kategoriler arasında açık bir içerik farklılığı vardır. Töz kategorisi dışında kalan bütün kategorilerin yüklem olmaları ve onların hepsinin töze yüklenebilmelerinin mümkün olmasına karşılık tözün kendisi, özellikle birincil tözler kesinlikle birer yüklem olarak alınamazlar. Sokrates&rsquo;in (birincil töz, birey) insan (ikincil töz, tür), beyaz (nitelik), bir altmış boyunda (nicelik), Agora&rsquo;da (yer) vb. olduğunu söylemek mümkündür, ama insanın Sokrates olduğunu söylemek mümkün değildir. Buna itiraz olarak birincil tözün ilineksel olarak bir yüklem olabileceğini (örneğin &ldquo;şu beyaz adam, Sokrates&rsquo;tir&rdquo;) söylemenin ciddi bir değeri yoktur.</p>

  <p class="p0">Özetle Aristoteles&rsquo;in kategoriler kuramında, aynı anda hem diğer kategorilere, hem töze uygun düşecek &ldquo;ortak bir kavram&rdquo; bulmak imkânsız görünmektedir (Hamelin, 98). Olsa olsa onların Ross&rsquo;un önerdiği gibi adlandırılması mümkün çeşitli varlıklar (entities) hakkında esas olarak tasdik edilebilecek en genel yüklemler oldukları söylenebilir. Buna göre nasıl kırmızının ne olduğunu sorduğumuzda, alacağımız nihai cevap onun bir &ldquo;nitelik&rdquo; olduğu olacaksa, Sokrates&rsquo;in ne olduğunu sorduğumuzda da onun bir &ldquo;töz&rdquo; olduğu şeklinde bize verilecek cevabın makul bir cevap olduğunu düşünebiliriz. Başka deyişle, Aristoteles&rsquo;e göre kategorilerle ilgili olarak onların şöyle bir soruya cevap teşkil ettiğini düşünebiliriz: Herhangi bir şeyi düşündüğümüzde onun en genel olarak bir özne ve bu öznenin sahip olduğu ana niteliklerden ibaret olduğunu ileri sürebiliriz. Onun bir özne olması, töz olması demektir; ana nitelikleri ise onun bir niceliğe, niteliğe sahip olması, bir yerde ve zamanda olması, bir durumda (etkin ve edilgin) vb. olması demektir. Bir şeyin, örneğin Sokrates&rsquo;in ne olduğunu sorduğumuzda şüphesiz bu soruya özel cevap olarak onun bir insan olduğuna işaret edebilir ve böylece onun türü hakkında bir şey söylemiş oluruz. Ama bu soruya daha genel olarak onun bir töz olduğu, bir nitelik veya niceliğe sahip olduğu, bir yerde ve zamanda bulunduğu vb. şeklinde de cevap verebilir, böylece onun en genel varlık tarzlarına da işaret edebiliriz (Ross, 31).</p>

  <p class="p0">Bu bakış açısı Aristoteles&rsquo;in kategoriler öğretisiyle ilgili olarak aklımıza gelmesi mümkün bir diğer önemli soruya da cevap olabilir: Kategorilerin Kantçı bir tarzda zihnin eşyayı düşünmek için tasarladığı öznel kalıplar, çerçeveler olmadıklarını, varlığın gerçek belirlenimleri olduklarını söyledik. Öte yandan Aristoteles&rsquo;te insan, at gibi tümellerin de birer kelimeden ibaret olmadıkları, dış dünyada gerçekten varolan doğalara, özlere karşılık olan varlık türleri olduğunu belirttik. Şimdi her ikisi de nesnel bir varlığa sahip olan kategorilerle türler veya cinsler arasında, o halde, ne fark vardır? Öyle anlaşılmaktadır ki Aristoteles onlar arasındaki farkın temelde bir tümellik farkı olduğunu düşünmektedir. Kategoriler mümkün olan &ldquo;en tümel&rdquo;, &ldquo;en genel&rdquo; varlık cinsleridir. Buna karşılık sözünü ettiğimiz doğal türler, yani insan, at, meşe palamudu gibi şeyler daha az genel, özelleşmiş varlık türleri olarak kendilerini göstermektedirler.</p>

  <p class="p0">&nbsp;</p>

  <p class="p0"><span class="t10">Önermeler veya Yargılar: Önermeler</span> <span class="t13">Hakkında</span></p>

  <p class="p0">Aristoteles&rsquo;in mantığa ilişkin eserleri arasında ikinci sırayı işgal eden ve terimler veya kavramların birbirlerine bağlanmalarından meydana gelen yargıları veya önermeleri ele alan <span class="t12">Önermeler Hakkında</span> adlı kitabına geçelim. Terimler veya kavramlar, kendi başlarına ve aralarında herhangi bir bağlantı olmaksızın ele alınan kelimelerdir. Öte yandan onlar arasında bir ilişki kurulabilir ve birbirlerine bağlanabilirler. &ldquo;İnsan&rdquo; ve &ldquo;ölümlü&rdquo; kavramlarını yalnız başlarına ele alabileceğimiz gibi aralarında bir ilişki kurarak &ldquo;insanın ölümlü olduğu&rdquo;nu da söyleyebiliriz. Bunu yaptığımızda ise insan hakkında bir yargıda bulunduğumuz açıktır ve kendi başlarına, aralarında bir ilişki kurulmaksızın ele alınan terimlerin kavramları temsil etmelerine karşılık birbirleriyle ilişki içine sokulan kavramlar yargıları ve onların ifadesi olan önermeleri meydana getirirler.</p>

  <p class="p0">Aristoteles önerme derken kesinlikle yalnızca bir özne, yüklem ve onları birbirine bağlayan bağlaçtan meydana gelen cümleyi düşünmemektedir. Tersine o bir yargının bir özne, yüklem ve onları birbirlerine bağlayan bir bağlaçtan meydana gelmesi durumunun tamamen özel bir durum olduğunu kabul etmekte, en azından hiçbir yerde her yargının istisnasız olarak bu üç parçadan meydana gelmesi gerektiği yönünde bir kuram ortaya koymamaktadır ve yine bu tür üç parçadan meydana gelen yargılarda özne ile yüklem arasındaki ilişkiyi ifade eden bağlacın, &ldquo;dır&rdquo; bağlacının da bu ilişkiyi tasdik etme fiilinin ifadesi olmaktan başka herhangi bir gerçekliğe veya değere sahip olmadığını söylememektedir. Onun yargının genel örneği olarak düşündüğü şey, bir özne ile fiilden meydana gelen yargıdır.</p>

  <p class="p0">Kavramların özleri itibariyle bir ve basit şeyler olmalarına karşılık önermelerin bileşik şeyler oldukları açıktır. Peki bu bileşik olmayan kelimelerin, yani kavramların zihinde bulunmalarını meydana getiren fiil nedir? Başka deyişle kavramları &ldquo;neyle&rdquo; ve &ldquo;nasıl&rdquo; kavrarız? Bunun yine bir ve basit olan duyusalları kavramamıza benzer bir kavrama olması gerektiği anlaşılmaktadır.</p>

  <p class="p0">Aristoteles duyusal algı kuramında, her duyuya özgü olan duyusal niteliklerin, örneğin rengin, sesin, sertlik veya yumuşaklığın algılanmasıyla büyüklük ve biçim gibi birden fazla duyumun ürünü olan ortak duyusalların algılanması arasında bir ayrım yapar. Birincinin doğası gereği yanılmaz olmasına karşılık, ikincinin yanılabilir olduğunu söyler.</p>

  <p class="p0">Aristoteles&rsquo;in bu ortak duyusalları konu alan ortak duyunun değil de, kendi başlarına duyusalları konu alan tek tek duyuların yanılmazlığı konusundaki düşüncelerini biraz daha açmamızda yarar vardır. Suya batırılan bir küreği kırıkmış gibi görüp onu sudan çıkardığımızda bu görme algımızın hatalı olduğunu anlamıyor muyuz? Uzaktan bir kuleyi yuvarlıkmış gibi görüp yanına yaklaştığımızda onun köşeli olduğunu kavramıyor muyuz? Renk körlüğü diye bir şey yok mudur? Eğer bütün algılar algı olmak bakımından doğru veya yanılmaz iseler doğru algılara sahip olduğunu düşündüğümüz insanlarla hastalar arasında ne fark vardır?</p>

  <p class="p0">Öyle anlaşılmaktadır ki, Aristoteles doğru ve yanlışın duyum veya algıdan değil, duyum veya algı hakkında bulunduğumuz yargıdan ileri geldiği görüşündedir. Güneş bize Dünya&rsquo;dan daha küçük görünmektedir. Bu görme algımızın kendisinde herhangi bir hata yoktur. Güneş&rsquo;in bize Dünya&rsquo;dan daha küçük &ldquo;göründüğü&rdquo; doğrudur. Eğer Güneş&rsquo;in bize Dünya&rsquo;dan daha küçük &ldquo;görünmediğini&rdquo; söylersek bunun bir hata olacağı aşikârdır veya bir renk körü kendisine yeşil görünen kırmızı rengin yeşil değil de, kırmızı göründüğünü söylerse onun söz konusu algısı ile ilgili bir hatadan söz etmemiz doğru olacaktır. Özetle hata algıda değildir. Bu algılardan hareket ederek Güneş&rsquo;in Dünya&rsquo;dan daha küçük olduğunu söylediğimizde veya renk körünün gördüğü rengin yeşil olduğunu söylediğinde, yani bu algıları birer yargıya dönüştürdüğümüzde hata ortaya çıkmaktadır. İşte Aristoteles&rsquo;in benzeri bir durumun kavramlar için de geçerli olduğunu düşündüğü anlaşılmaktadır. Yalnız arada şu fark vardır ki, duyusalların tek tek duyular tarafından algılanmasına karşılık kavramları algılayan veya daha doğrusu kavrayan, akıldır (<span class="t12">Nous</span>)<span class="t12">.</span> Kavramlar bir ve basit doğaları, içlerinde herhangi bir çokluk içermeyen doğaları ifade ederler. Aristoteles böyle bir doğanın kavranmasında, yani basit kavramada da yanlışa yer olmadığını düşünür. Nasıl tek tek duyusalların onlara özgü olan duyular tarafından algılanmasında yanlıştan söz edilemezse, bir ve basit doğaların zihin tarafından kavranmasında da yanlıştan söz edilemez.</p>

  <p class="p0">Daha değişik bir biçimde söylersek, kavramların ifadeleri oldukları basit doğalar söz konusu olduğunda, doğru ve yanlış kelimelerinden anlaşılan genel anlamda bir doğru veya yanlıştan söz edilemez. Çünkü kavramların kavranmasında, duyusal algıda olduğu gibi zihnimizin onların karşılıkları olan basit doğaları ya &ldquo;görmesi&rdquo; veya &ldquo;görmemesi&rdquo; söz konusudur. Eğer bu basit doğaları görmüyorsa, mesele yoktur, çünkü ortada kavrama diye bir şey yoktur. Ama eğer onu görüyorsa yani kavrıyorsa, bu görmenin veya kavramanın yanlış olması mümkün değildir. O zorunlu olarak şeye, nesneye uymak durumundadır (Hamelin, 161).</p>

  <p class="p0">Buna karşılık bileşik bir şey olduğu, bir şeyle başka bir şey arasında bir ilişki kurduğu için, yargı eğer dış dünyada bu şeyle diğer şey arasında gerçekten varolan ilişkiyi ifade ediyorsa doğru, onu ifade etmiyorsa yanlıştır. Ross&rsquo;un sözleriyle Aristoteles&rsquo;e göre &ldquo;bir yargı dış dünyada gerçekte birbirleriyle birleşik olan A ve B gibi iki unsurun &ldquo;imge&rdquo;lerine uygun olarak oluşturulmuş A&rsquo; ve B&rsquo; kavramlarını kendi aralarında birbirleriyle birleştiriyorsa veya kendileri gerçekte birbirinden ayrı olan iki unsurun yine &ldquo;imge&rdquo;lerine uygun olarak oluşturulmuş olan iki kavramı birbirinden ayırıyorsa doğru, bunları yapmıyorsa yanlıştır&rdquo; (Ross, 34).</p>

  <p class="p0">Böylece Aristoteles&rsquo;in yargıları neden ötürü biçim bakımından &ldquo;olumlu&rdquo; ve &ldquo;olumsuz&rdquo; olarak iki gruba ayırdığı da ortaya çıkmaktadır. Bir yargı ya bir kavramı başka bir kavramla birleştirir ve birini diğeri hakkında &ldquo;tasdik eder&rdquo;; A, B&rsquo;dir der. Bu, zihnin tasdik veya &ldquo;olumlama&rdquo; fiilidir ve bu tür bir yargı &ldquo;olumlu yargı&rdquo;dır veya bir kavramı bir başka kavramdan ayırır ve birini diğeri hakkında &ldquo;inkâr eder&rdquo;; A, B değildir der. Bu zihnin inkâr etme veya &ldquo;olumsuzlama&rdquo; fiilidir ve bu tür bir yargı &ldquo;olumsuz bir yargı&rdquo;dır.</p>

  <p class="p0">Buna yargıların &ldquo;nitelik bakımından&rdquo; ele alınması diyebiliriz. Ancak Aristoteles yargıları bir de nicelik bakımından ele alır ve sınıflandırır. Bu bakımdan da önermeler arasında dört farklı grup ayırdeder: &ldquo;Tümel&rdquo; yargılar, &ldquo;tikel&rdquo; yargılar, &ldquo;belirsiz&rdquo; yargılar ve &ldquo;tekil&rdquo; yargılar. Tümel yargılar özneleri &ldquo;bütün&rdquo; veya &ldquo;her&rdquo; gibi kelimeleri içeren yargılardır: &ldquo;<span class="t12">Bütün</span> A&rsquo;lar B&rsquo;dir veya her A, B&rsquo;dir.&rdquo; Tikel yargılar öznenin bir tümeli ifade etmediği yargılardır: &ldquo;<span class="t12">Bazı</span> A&rsquo;lar B&rsquo;dir.&rdquo; Tekil yargılar, adının da gösterdiği gibi özne olarak tek bir bireye işaret eden yargılardır: &ldquo;<span class="t12">Bir</span> A, B&rsquo;dir.&rdquo; Belirsiz yargılar ise özneleri herhangi bir nicelik işareti taşımayan yargılardır: &ldquo;A, B&rsquo;dir.&rdquo; Bu arada Aristoteles tekil yargıları tikel yargılar, belirsiz yargıları ise tümel yargılar olarak ele alma yoluna gider.</p>

  <p class="p0">Bu yargılar öğretisinde üzerinde durulması gereken iki nokta vardır. Bunlardan birincisi Aristoteles&rsquo;in daha sonra bazı mantıkçıların yapacağı gibi yüklemi hiçbir zaman niceleme (quantification) yoluna gitmemesidir. Yani o &ldquo;Bütün A&rsquo;lar <span class="t12">bazı</span> B&rsquo;lerdir&rdquo; şeklinde özne yanında yüklemi de niceleyen yargıların bir anlamı veya değeri olmadığı kanaatindedir.</p>

  <p class="p0">Bundan daha önemli olan husus, Aristoteles&rsquo;in mantığında sürekli olarak kendini gösterdiğini söylediğimiz bir problemin burada bir başka kılık altında ortaya çıkmasıdır. Bu onun mantığı tamamen formel bir disiplin olarak mı, yoksa varlıkla ilgili iddiaları olan içerikli bir disiplin olarak mı gördüğü konusuyla ilgili problemdir. Aristoteles&rsquo;te bu her iki yönde unsurların olduğuna işaret ettik ve bu durumun, onu mantığını bugün bizim anladığımız anlamda tamamen formel bir disiplin olarak görmeme noktasına ittiğinden söz ettik. Bu ikilik veya belirsizlik işte Aristoteles&rsquo;in yargılar öğretisinde de kendisini göstermektedir.</p>

  <p class="p0">Bilindiği gibi mantıkçılar bir kavramı iki bakış açısından, &ldquo;içlem&rdquo; ve &ldquo;kaplam&rdquo; bakımından ele alırlar. Bir kavramın içlemi, onun tanımıdır, yani içerdiği özelliklerin bütünüdür. &ldquo;İnsan akıllı bir hayvandır&rdquo; önermesinde &ldquo;akıllı hayvan&rdquo;, insan kavramının içlemini meydana getirir. Bir kavramın kaplamı ise bu kavramın içine aldığı bireylerin toplamıdır. Yani ortada bu içleme sahip ne kadar birey varsa, insan kavramının kaplamı onların tümünü içine alır.</p>

  <p class="p0">Yine bilindiği gibi mantıkta içlemle kaplam arasındaki ilişkilerin ters yönlü olduğu söylenir. Buna göre bir kavramın kaplamı ne kadar genişse, içlemi o kadar fakir, buna karşılık kaplamı ne kadar darsa içlemi o kadar zengindir. Örneğin &ldquo;varlık&rdquo; kavramı, kaplamı mümkün olan en geniş bir kavramdır, çünkü &ldquo;o varolan her şey&rdquo;i içine alır veya varolan her şey hakkında geçerlidir. Ama onun içlemi en fakirdir, çünkü bu içlem içine tek bir özellik girer: &ldquo;Varolma&rdquo; özelliği. İnsan kavramının ise kaplamının daha dar olmasına karşılık &ndash;insan, varolan şeyler arasında ancak çok küçük bir grubu ifade eder&ndash; içlemi daha zengindir &ndash;çünkü o &ldquo;düşünen bir hayvan olarak var olma&rdquo; gibi var olmadan daha zengin bir içeriğe sahiptir&ndash;. Hatta bir bireyin, örneğin Sokrates&rsquo;in kaplamının sıfır olmasına karşılık &ndash;çünkü Sokrates&rsquo;ten başka bir Sokrates yoktur&ndash; içlemi sonsuzdur &ndash;çünkü düşünen bir hayvan olması dışında Sokrates&rsquo;in daha sayısız özelliği vardır&ndash;.</p>

  <p class="p0">Şimdi tam olarak belirlenmiş kavramlarla çalışan bir mantık sisteminde, örneğin bu tür kavramlara dayanan bir matematiksel sistemde önermelerin öznelerinin kaplamının bir anlamı olmayacağı açıktır. Bir matematikçi &ldquo;<span class="t12">Bütün üçgenler,</span> iç açıları toplamı 180 derece olan geometrik şekillerdir&rdquo; demez, &ldquo;<span class="t12">Üçgen,</span> iç açılarının toplamı 180 derece olan geometrik bir şekildir&rdquo; der; çünkü bazı üçgenlerin iç açılarının toplamının 180 derece olması, bazılarının ise bundan daha büyük veya daha küçük olması mümkün değildir. Bütün veya bazı gibi kelimeler ancak &ldquo;tam olarak belirlenmemiş&rdquo; kavramlarla ilgili olarak geçerlidir. Gerçekten eğer biz &ldquo;insan beyazdır&rdquo; demeyip &ldquo;bazı insanlar beyazdır&rdquo; diyorsak, bunun nedeni burada &ldquo;insanlar&rdquo;ın tam olarak belirlenmemiş olmasıdır. Eğer onu tam olarak belirlemek istersek &ldquo;Beyaz ırka ait olan insan beyazdır&rdquo; şeklinde ifade etmemiz gerekir. Tam olarak belirlenmemiş kavramların gerisinde yatan veya tam olarak belirlenmemişlik durumlarının nedeni olan şey ise onların &ldquo;empirik dünya&rdquo; ile ilgili olmalarıdır Çünkü empirik dünyada gerçekten bazı insanlar beyazdır, bazıları ise öyle değildir.</p>

  <p class="p0">Eğer Aristoteles, mantıkta tamamen akılcı bir bakış açısına yerleşmiş olsaydı; onun yargıların veya önermelerin öznelerinin niceliklerini, yani &ldquo;bütün&rdquo;, &ldquo;bazı&rdquo;, &ldquo;bir&rdquo; gibi şeyleri göz önüne almaması, &ldquo;bütün insanlar, bazı insanlar, Sokrates ölümlüdür&rdquo; şeklindeki yargıların aslında &ldquo;insan ölümlüdür&rdquo; şeklindeki yargının başka ve kusurlu ifadeleri olduğunu düşünmesi ve mantıktaki mümkün tek yargı türünün kendisinin belirsiz diye nitelediği yargı türü &ndash;örneğin &ldquo;haz iyidir&rdquo;&ndash; olduğunu söylemesi gerekirdi. Ancak Aristoteles bunu yapmamaktadır. Neden yapmamaktadır? Çünkü buraya kadar çeşitli vesilelerle işaret ettiğimiz gibi o, mantığını reel, empirik dünyayla ilişkisi olan bir şey olarak tasarlamaktadır. Birçok kez değindiğimiz gibi Aristoteles mantığını oluşturan kavramların, yargıların, önermelerin, bu önermelere dayanılarak yapılacak akıl yürütmelerin vb. son tahlilde bize varlık, gerçeklik hakkında bilgi vermesini, bilimi meydana getirmesini istemektedir; çünkü Aristoteles, mantığını aynı zamanda bir bilgi kuramı, bir metodoloji olarak düşünmektedir ve mantığın asıl meyvesinin, değerinin de bunda yattığına inanmaktadır. Bu durumda Aristoteles&rsquo;in yargılar sınıflamasında, özneyi nicelendirmesi, &lsquo;bütün&rdquo;ü veya &ldquo;her&rdquo;i &ldquo;bazı&rdquo;dan ayırmasında şaşılacak bir şey yoktur: &ldquo;Bütün insanların ölümlü olmalarına karşılık ancak &ldquo;bazı insanlar&rdquo; beyazdır.</p>

  <p class="p0">Aristoteles yüklemi nicelendirmemektedir. Öte yandan özne ile yüklem arasındaki bağıntıyı ifade eden önermeyi bizim gibi &ldquo;A, B&rsquo;dir&rdquo; şeklinde değil de &ldquo;B, A&rsquo;ya aittir&rdquo; biçiminde ortaya koymaktadır. Şimdi bunu ne şekilde anlamamız gerekmektedir? Bunu Aristoteles&rsquo;in kendisinin de çoğu kez yaptığı gibi B&rsquo;nin A&rsquo;nın bir özelliği olduğu, örneğin ölümlülüğün insanın bir özelliği olduğu, dolayısıyla B&rsquo;nin A&rsquo;nın içlemini ifade ettiği şeklinde anlamamız mümkündür. Ancak onu insanın ölümlü denen bir sınıfın bir üyesi, bir alt kümesi olduğu şeklinde anlamamız da mümkündür. Bu son durumda insan ve ölümlü kavramları, içlem değil, kaplam bakımından ele alınacak ve kaplamı daha dar olan insan teriminin, kaplamı daha geniş olan ölümlü teriminin bir parçasını oluşturduğu söylenmiş olacaktır.</p>

  <p class="p0">İşte Aristoteles&rsquo;in yargıyı oluşturan terimleri ve onlar arasındaki ilişkileri bazen bu birinci, bazen de ikinci bakış açısına uygun bir tarzda tanımladığını görmekteyiz. Konumuz bakımından en önemli bir noktada, genel olarak kıyası ele aldığı ve onun neden dolayı geçerli bir çıkarım olduğunu ortaya koymaya çalıştığı <span class="t12">Birinci Analitikler</span>&rsquo;de onun söz konusu terimleri ne yazık ki, açık olarak kaplam bakımından ortaya koyduğunu görmekteyiz. Bu durumda Aristoteles&rsquo;in mantığı bir içlem mantığı olmamakta, bir kaplam mantığı olmaktadır.</p>

  <p class="p0">&nbsp;</p>

  <p class="p0"><span class="t10">Doğru Çıkarımlar:</span> <span class="t13">Birinci Analitikler</span></p>

  <p class="p0">Aristoteles bu kitapta, kıyasın birinci şeklinin (figür) ilkesini formüle etmektedir. Bu ilkenin formüle edilişi şöyledir: &ldquo;Üç terimin kendi aralarında birbirleriyle sonuncunun orta terimde bir bütünde bulunur gibi bulunacağı, orta terimin birinci terimde bir bütünde bulunur gibi bulunacağı veya bulunmayacağı bir biçimde ilişki içinde oldukları durumda zorunlu olarak büyük ve küçük terimleri birbirlerine bağlayan mükemmel bir kıyas mevcuttur&rdquo; (<span class="t12">Birinci Analitikler,</span> 25 b 32-35).</p>

  <p class="p0">Kıyasta üç terim ve üç önerme mevcuttur. Bu terimlerden sonuç önermesinde özne olarak bulunana &ldquo;küçük terim&rsquo;&rsquo;, yüklem olarak bulunana &ldquo;büyük terim&rdquo; denir. &ldquo;Orta terim&rdquo; ise ilk iki öncülde bulunan, ancak hiçbir zaman sonuç önermesinde bulunmayan terimdir. Buna karşılık orta terim, küçük terimle büyük terimi birbirlerine bağlamaya yarar ve böylece onlar sonuç önermesinde birbirlerine bağlanmış olarak karşımıza çıkarlar.</p>

  <p class="p0">Yine bildiğimiz klasik örnek olarak &ldquo;İnsan ölümlüdür, Sokrates insandır, o halde Sokrates ölümlüdür&rdquo; kıyasını alalım. Burada &ldquo;insan&rdquo; orta terim, Sokrates &ldquo;küçük terim&rdquo;, ölümlü &ldquo;büyük terim&rdquo;dir. Görüldüğü gibi insanla ifade edilen orta terim Sokrates&rsquo;le ölümlü arasındaki ilişkiyi kurar ve sonuç önermesinde kendini göstermez. Şimdi Aristoteles&rsquo;in kıyasın birinci şekliyle ilgili verdiği formülü bu kıyasa uygularsak, burada Sokrates insanda &ldquo;bir bütünde bulunur gibi&rdquo; bulunmakta, insan ise ölümlüde yine &ldquo;bir bütünde bulunur gibi&rdquo; bulunmaktadır. Bu ne demektir? Açıkça görüldüğü gibi Sokrates&rsquo;in insan sınıfının bir üyesi olduğu, insanın ölümlüler sınıfının bir üyesi olduğu, dolayısıyla Sokrates&rsquo;in ölümlüler sınıfının bir üyesi olduğu değil mi? Burada bir şeyin başka bir şeyin bütünü içinde bulunması bu iki şeyin &ldquo;kaplam&rdquo;ları açısından ele alındıklarını göstermiyor mu? O zaman Aristoteles mantığım geometrik şekillerle göstermeye çalışan Hamilton&rsquo;un yaptığı gibi, bu üç terimi ortada Sokrates&rsquo;i ifade eden bir daire, insanı bu daireyi içine alan daha geniş başka bir daire, nihayet ölümlüyü ikinci daireyi içine alan en geniş bir daire olarak göstermek uygun olmaktadır.</p>

  <p class="p0">Aristoteles bununla kalmamakta, aynı zamanda kıyasın bu birinci şeklini &ldquo;ana&rdquo; şekil olarak görmekte ve diğer iki şeklinin birinciden bağımsız bir değere sahip olmadığını belirtmektedir. Az önce belirttiğimiz kıyasın birinci şeklinin ilkesi, her türlü kıyasın kendisine dayandığı ilke olduğuna, Aristoteles için onun diğer iki şeklinin bu şekilden bağımsız bir varlık değeri olmadığına, nihayet bu birinci şekilde terimler açıkça kaplamları bakımından ele alındıklarına göre, Aristoteles&rsquo;in <span class="t12">Birinci Analitiklerde</span> ortaya koyduğu biçimdeki mantığının, ne yazık ki bir kaplam mantığı olduğunu söylemek zorundayız.</p>

  <p class="p0">Neden &ldquo;ne yazık ki&rdquo; diyoruz? Çünkü Aristoteles, önermelerde terimleri kaplam bakımından ele alıp, mantığını bir kaplam mantığı olarak ortaya koyunca, onun değerini büyük ölçüde azaltmaktadır. Bu durumda bu mantık birbirleriyle sadece kaplamsal ilişkiler içinde bulunan kavramlar hakkında uygulanabilir olmaktadır. Öte yandan bu durumda bu mantığın, aslında bir tekrar, bir totoloji olduğu eleştirisi geçerlik kazanmaktadır. Çünkü Sokrates&rsquo;in ölümlü olduğu yönündeki sonuç önermesi, Sokrates &ldquo;bütün&rdquo; insanların, insan sınıfının bir üyesi olduğu için birinci önermede, yani &ldquo;bütün insanlar ölümlüdür&rdquo; önermesinde zaten mevcut bulunmaktadır. Nihayet bu durumda Aristoteles&rsquo;in kıyası, bir savı kanıtsamadan ileri gitmemektedir. Çünkü bir savı kanıtsama nedir? Kanıtlayacağımız, kanıtlama iddiasında olduğumuz bir şeyi, kanıtlamamızın kendisinde önceden varsaymamız değil mi? Burada güya Sokrates&rsquo;in ölümlü olduğunu kanıtlamak iddiasındayız. Ama eğer Sokrates bir insansa, yani insan sınıfının bir üyesiyse zaten ölümlüdür. Bu durumda Sokrates&rsquo;in ölümlü olduğunu kanıtlamamız demek, aslında Sokrates&rsquo;in ölümlü olduğunu önceden varsaymamız demektir.</p>

  <h3 class="h30"><a id="ncx236"></a><a id="a19"></a>Bilimsel Olarak Doğru ve Geçerli Kıyas, Bilimsel Kıyas: İkinci Analitikler</h3>

  <p class="p0"><span class="t12">Birinci Analitikler,</span> Aristoteles&rsquo;in mantıkla ilgili fikirlerini temsil eden tek ve en önemli eser olmadığı gibi, bu eserde onun kıyasın işleyişi ve sonuca götürücülüğü ile ilgili olarak söylediği şeyler de, onun mantık ve genel olarak akıl yürütme hakkındaki en değerli düşüncelerini temsil etmemektedir. Aristoteles&rsquo;in mantık, kıyas, akıl yürütme üzerine en değerli düşüncelerini başka bir yerde, onun asıl problemini oluşturan bilimin ne olduğu, hangi özelliklere sahip olması gerektiği ve bilimde kanıtlamanın yerinin ne olması gerektiğine ilişkin sözlerinde aramamız gerekmektedir. Aristoteles&rsquo;in bu konuları ele aldığı eser ise <span class="t12">İkinci Analitiklerdir.</span> Aristoteles genel olarak veya biçim bakımından kıyası <span class="t12">Birinci Analitikler&rsquo;de</span> ele aldıktan sonra, bilimsel kıyası veya maddesi bakımından, bizi doğa ve evren hakkında doğru, kesin, zorunlu bilgilere götürecek olan bir bilim yöntemi olması bakımından kıyası <span class="t12">İkinci Analitiklerde</span> ele alır. Bu eser bundan başka Aristoteles&rsquo;in duyum, deney, tümevarım, bilimde deney ve tümevarımın yeri vb. konularla ilgili en derin görüş ve düşüncelerini içerir.</p>

  <p class="p0">&nbsp;</p>

  <p class="p0"><span class="t10">Duyum Bilgidir, Ama Bilim Değildir</span></p>

  <p class="p0">Aristoteles&rsquo;in Platon&rsquo;un öğrencisi olduğunu biliyoruz. Uzun yıllar Platon&rsquo;un Akademi&rsquo;sinde önce öğrenci, daha sonra hoca olarak bulunmuştur. Hocası Platon&rsquo;dan öğrendiği en önemli şeyler arasında, bilimin duyum olmadığı görüşü vardır. Platon duyumun konusunun duyusallar olduğunu, duyusal şeylerin ise hem tikel, bireysel şeyler olmaları, hem de zamana tabi olan, zaman içinde değişen şeyler olmalarından dolayı genel, evrensel, zaman dışı ifadelerden meydana gelmesi gereken bilimin konusu olamayacaklarını söylemişti</p>

  <p class="p0">Aristoteles&rsquo;in bu görüşe ciddi bir itirazı yoktur. Onun için de bilimin konusu tümel ve değişmeyen, zaman dışı olandır. Onun için de duyum özü itibariyle bireysel ve zamansal şeyleri konu olarak aldığından ötürü bilim değildir.</p>

  <p class="p0">Aristoteles&rsquo;in birinci konu ile ilgili olarak Platon&rsquo;dan farkı, tümellerin yerinin neresi olduğuna ilişkin düşüncesinde yatar. Bilimin konusu olan tümelin veya tümellerin, akılsalların yeri neresidir? Onlar Platon&rsquo;un dediği gibi duyusallardan &ldquo;ayrı&rdquo; bir &ldquo;dünyada&rdquo; mı, yoksa bir ve aynı dünya içinde olmakla birlikte onlardan &ldquo;farklı&rdquo; bir &ldquo;düzende&rdquo; (order) mi bulunmaktadırlar? Bu konuda Aristoteles Platon&rsquo;dan farklı düşünmektedir. O Platon gibi akılsalları, İdeaları, duyusal dünyadan &ldquo;ayrı bir dünya&rdquo; içine göndermeyi, onun içine yerleştirmeyi doğru bulmamaktadır. Aristoteles böyle bir varsayımda bu iki dünyayı birbirinden keskin bir biçimde ayıracağımızı ve &ldquo;içinde yaşadığımız dünyayı açıklayamayacağımızı&rdquo; düşünmektedir. Ayrıca Aristoteles bilim yapmamız için böyle ayrı bir dünya varsayımına &ldquo;ihtiyacımız da olmadığı&rdquo; kanaatindedir. Bilim yapmamız için ihtiyacımız olan tek şey, yalnızca duyumun konusu olan şeyle bilimin konusu olan şeyi yapısal bakımdan birbirinden ayırmamız ve ikincinin birinciden varlık bakımından tümüyle ayrı bir dünyaya değil, sadece bilgi bakımından farklı bir düzene ait olduğunu kabul etmemizdir. Aristoteles&rsquo;e göre akılsallar duyusal, bireysel nesneler dünyasının kendisinde bulunurlar; duyusal, bireysel nesnelerin <span class="t12">özlerini, doğalarını</span> oluştururlar.</p>

  <p class="p0">Duyum neden bilim değildir? Aristoteles&rsquo;e duyum bilgidir, hem de doğru bilgidir. Daha önce işaret ettiğimiz gibi duyular, hele tek tek duyular, nesneleri olan duyusallar hakkında bize kesin olarak doğru ve yanılmaz bilgiler verir. Ancak duyumların veya duyu bilgilerinin, konuları olan duyusalların doğasından ileri gelen bazı önemli eksiklikleri vardır. Duyusal şeyler bireysel gerçekliklerdir. Dolayısıyla onlar hakkında elde edilen bilgiler de şimdi ve şu bireysel, olgusal varlık veya gerçeklik hakkında doğru olan zamansal ve bireysel ifadeler olmak zorundadırlar. Aristoteles&rsquo;in bu konudaki kendi sözleriyle söyleyelim:</p>

  <p class="p6"><span class="t14">&ldquo;Duyum yoluyla bilimsel bilgi mümkün değildir. Duyumun konusu sadece bireysel bir nesne değil, belli bir özelliğe sahip bir nesne olsa bile bu nesneyi bireysel bir nesne, yani belli bir yer ve zamanda yer alan bir nesne olarak algılamak zorundayız. Ama tümel olanın, bütün durumlarda gerçek olanın algılanması imkânsızdır, çünkü tümel olan &ldquo;şu&rdquo; ve &ldquo;şu anda&rdquo; olan değildir... Algının bireysel olanı konu olarak almasına karşılık bilimsel bilgi tümelin tanınmasını gerektirir... çünkü algının konusu tümel olan değildir&rdquo; (İkinci</span> <span class="t15">Analitikler,</span> <span class="t14">I. Kitap, 31. Bölüm).</span></p>

  <p class="p6"><span class="t14">&nbsp;</span></p>

  <p class="p0"><span class="t10">Bilim ve Zorunluluk</span></p>

  <p class="p0">Görüldüğü gibi Aristoteles bilimin neden duyum olmadığı konusunda bu noktaya kadar Platon&rsquo;la hemen hemen aynı şeyleri söylemektedir. Ancak Aristoteles&rsquo;e göre duyumun veya daha genel olarak algının, deneyin bilgi olmamasının daha önemli bir nedeni daha vardır ve bu konuda söylediği şeylerle o, Platon&rsquo;dan farklılık göstermektedir. Aristoteles&rsquo;e göre bilimin duyum ve algıdan farklı bir şey olmasının asıl nedeni, ikincilerin sadece olanı, varolanı, olguyu göstermesi, ama olanın, varolanın, olgunun &ldquo;zorunluluğu&rdquo;nu göstermemesidir.</p>

  <p class="p0">Basit olarak ifade etmek gerekirse; örneğin içine girdiğim şu havuzun suyunun şu an sıcak olduğunu söylemem doğrudur. Ama bunu ifade etmek için oluşturduğum önermede, yani &ldquo;Şu su, şu an sıcaktır&rdquo; önermesinde sıcaklığı suya yüklememde zorunlu olan bir şey yoktur. Bu önermede özne ile yüklem arasında kurduğum bu bağlantı, &ldquo;zorunlu&rdquo; bir bağlantı değildir, bir olgunun empirik olarak gözlemlenmesine, tespit edilmesine dayanan &ldquo;olumsal&rdquo;, &ldquo;olgusal&rdquo; bir bağlantıdır. Böylece bu önerme bilgidir, doğru bilgidir, ama bilim değildir. Çünkü bilim, olgusal bağlantılarla yetinemez. Bundan dolayı onun bu olgusal bağlantıları bir başka şekle sokması, bir başka şekilde ifade etmesi gerekir. Bu bağlantıları, onları zorunlu bir şekilde onaylamayı mümkün kılan şey ise kıyastır. Olgusal önermeleri mantıksal bir akıl yürütmenin, kıyasın öncülleri olarak alıp onlar arasında ilişki kurduğumuz takdirde, sonuç önermesinde özne ile yüklem arasında bir zorunluluk kurarız ve böylece bilim yüklemin özneye zorunlu olarak bağlandığı, özne hakkında yüklemin zorunlu olarak tasdik edildiği önermelerden meydana gelmiş olur.</p>

  <p class="p0">Aslına bakılırsa, bu özneyle yüklem arasında kurulan bağlantının zorunlu olmaması olgusu sadece bireysel, duyusal nesneler için geçerli bir şey değildir. O, &ldquo;öznesi ister tikel, ister tümel olsun kendi başlarına ele alınan her türlü yargı&rdquo; için geçerlidir. Bireysel, tikel duyusallara ilişkin bireysel, tikel gözlemlerden hareketle &ldquo;genellemeler&rdquo; yaptığımızı ve onlar hakkında birtakım &ldquo;tümel yargılara&rdquo; vardığımızı düşünelim. Başka deyişle tümevarımsal akıl yürütmeler sonucunda belli bir nesneler grubuyla ilgili olarak bazı &ldquo;tümel&rdquo; önermelere eriştiğimizi varsayalım. Örneğin, çeşitli ve farklı durumlardaki ateşlerin üzerine koyduğumuz suların hep kaynadığı olgusunu gözlemlediğimizi ve bunun sonucunda &ldquo;Ateş suyu kaynatır&rdquo; gibi tümel bir önermeye vardığımızı farz edelim. Bu noktada kendimize, Hume&rsquo;un sormuş olduğu ünlü soruyu soralım: Suyun kaynaması ile ateş arasında kurduğumuz bu bağlantının &ldquo;güvencesi&rdquo; nedir? Veya bu soruyu değiştirerek Aristoteles gibi, üzerinde konuştuğumuz konu açısından şu şekilde soralım: Suyun kaynaması ile ateş arasında kurduğumuz bu bağlantının &ldquo;zorunluluğu&rdquo; nerededir? Ortada ister tek bir olay olsun, ister birden çok, sayısız olay olsun; ister tek bir olayla ilgili olarak kurduğumuz tikel veya tekil önerme olsun, ister genelleme yapmak suretiyle oluşturduğumuz tümel önerme olsun, Aristoteles&rsquo;in terminolojisiyle söylersek, bu önermelerde özne ile yüklem arasında kurduğumuz bağlantının zorunluluğu nedir veya bu zorunluluk nerededir?</p>

  <p class="p0">Aristoteles&rsquo;te bilimin ve bilimsel önermelerin bunlardan farkını anlamak için şimdi bir başka durumu göz önüne alalım: Sözünü ettiğimiz yargılardan iki tanesini ele alalım. Bunlar; I) &ldquo;Bütün insanlar ölümlüdür&rdquo; veya daha doğru bir biçimde &ldquo;İnsan ölümlüdür&rdquo; ve II) &ldquo;Sokrates bir insandır&rdquo; yargıları olsun. Empirik, olgusal olarak oluşturulmuş, empirik gözlemlerle elde edilmiş yargılar olarak onlarda özne ile yüklem arasında kurduğumuz bağlantıların zorunlu bağlantılar olmadıkları açıktır. Ama bu iki yargıyı birbiriyle ilişki içine sokalım, birleştirelim ve sonuca bakalım: &ldquo;O halde Sokrates, ölümlüdür.&rdquo; Şimdi bu sonuç yargısında tek başlarına alınan ilk iki öncülde, ilk iki yargıda bulunmayan bir şeyin varolduğu açıktır. Aristoteles&rsquo;in üzerinde durduğu hususla ilgili olarak söylersek bu sonuç yargısında öznenin yüklemle bağlantısı, ilk iki yargıda olduğundan farklı olarak artık &ldquo;zorunlu bir bağlantı&rdquo;dır. Bu sonuç yargısında, o halde, ilk iki yargıda veya önermede olmayan bir durum, kesin olarak yeni bir durum ortaya çıkmıştır. İlk iki önermede öznelerle yüklemler arasındaki bağlantıdan farklı olan bir bağlantı ortaya çıkmıştır. İlk iki önermede &ldquo;birbirlerine zorunlu olarak bağlanmayan özne ve yüklem, sonuncu önermede birbirlerine zorunlu olarak&rdquo; bağlanmışlardır.</p>

  <p class="p0">Bu bağlantının doğası üzerinde düşünelim. Sonuç önermesinde özne ile yüklem arasındaki bu bağlantının &ldquo;kaynağı&rdquo; nedir? Başka deyişle bu bağlantının zorunluluğunun kaynağı nedir? Doğanın, olguların kendisi mi? Hayır! Çünkü ilk iki önermedeki bağlantının kaynağında doğanın kendisinden ve ona ilişkin gözlemlerimizden söz etmemizin doğru olmasına karşılık, burada bu bağlantının kaynağında doğa değil, &ldquo;akıl&rdquo; söz konusudur. Bu bağlantıyı tesis eden doğa veya ona ilişkin gözlemler değildir, &ldquo;aklın kendisi&rdquo;dir. Doğadan ve ona ilişkin gözlemlerden hareketle ilk iki önerme tesis edildikten sonra onları ele alıp birbiriyle ilişkiye getirmek suretiyle sonuç önermesinde özneyle yüklem arasındaki bağlantıyı zorunlu bir bağlantı olarak ortaya koyan sırf aklın kendisi, kendi gücü, kendi kuralı, kendi yasasıdır.</p>

  <p class="p0"><span class="t13">Birinci İtiraz</span><span class="t12">:</span> Burada şüphesiz Aristoteles&rsquo;e ve onun bu görüşünü açıklamaya çalışan bize şöyle bir itiraz yöneltilebilir: İlk iki yargıda, özellikle &ldquo;İnsan ölümlüdür&rdquo; tümel yargısında rol oynayan da akıl değil midir? Tek tek insanların ölümlü olduğuna ilişkin gözlemlerden hareket ederek tümevarımda bulunan ve böylece bütün insanların ölümlü olduğu yargısını oluşturan da akıl değil midir? Bu itiraz şüphesiz yerinde bir itirazdır. Ancak Aristoteles ve onu izleyerek biz bu noktada şu görüşü savunabiliriz: Gerek tümevarımda gerekse yukarda verdiğimiz örnekte görüldüğü gibi tümdengelimde bulunan aynı akıl olmakla birlikte, bu iki akıl yürütme biçimi, deyim yerindeyse, &ldquo;aynı ölçüde akılsal değil&rdquo;dir. Veya başka şekilde söylersek tümevarım işleminde de, aklın kullanımından söz etmemiz mümkündür ama aklın asıl, gerçek anlamında kullanımı, tartışma götürmez bir tarzda doğru kullanımı, ancak ikinci tarzdaki kullanımıdır. Hatta biraz daha ileri giderek, birinci tür akıl yürütmede aklın kullanımının hatalı, yanlış veya geçersiz olduğunu bile söyleyebiliriz. Çünkü sayıları ne kadar çok olursa olsun, sınırlı sayıdaki bireysel, tikel olguların gözlemlenmesinden onları aşan evrensel tümel bir yargıya geçmenin &ldquo;akılsal bakımdan&rdquo; geçerli olmadığı açıktır. Meğer ki, bu bireysel, tikel olguların kendilerinin, hatta onlardan sadece birinin söz konusu tümel önermenin bir <span class="t12">örneği,</span> bir <span class="t12">nümunesi olduğunu başta kabul etmiş,</span> yani tam da Aristoteles&rsquo;in göstermeye çalıştığı tarzda bu bireysel, tikel olgulara ait yargıları, işin başında, onların tümüyle ilgili bir kabulümüzün özel örnekleri olduklarını varsaymış olmayalım.</p>

  <p class="p0">Ne demek istediğimizi biraz daha açalım: Yeni bir araba almak istediğimizi varsayalım. Alacağımız araba ile ilgili olarak bir ön fikrimiz vardır. Örneğin Mersedes marka arabaların hem rahat, hem sağlam, hem konforlu olduğunu düşündüğümüzü kabul edelim. Paramıza ve zevkimize uygun düşecek Mersedes marka arabanın çeşitli modellerine bakarız ve onlardan birinin aradığımız araba olduğuna karar veririz. Otomobil galerisinde bulunan Mersedes marka arabalar içinde bu modelde olan birini deneriz. Ancak denediğimiz arabanın daha önce bir başkasına satılmış olduğunu öğrendiğimizi varsayalım. Ne yaparız? Galeri sahibine aynı model bir başka Mersedes ısmarlarız ve o araba geldiğinde onu satın alırız. Bunu yaparken <span class="t12">bir sonraki arabanın aynı Mersedes firmasının aynı model arabalarından biri olarak istediğimiz tüm özelliklere sahip olduğunu kabul ederiz.</span> Şimdi bunu yaparken bir tümevarıma mı yoksa tümdengelime mi dayanmaktayız? Kuşkusuz, ikincisine. Burada yaptığımız akıl yürütme şudur: Mersedes firması rahat, konforlu ve sağlam arabalar üretir. Benim beğendiğim modeldeki arabalar da aynı özelliklere sahiptir. Şu denediğim araba da aynı özelliklere sahipti. O halde denemediğim ama sahip olmayı düşündüğüm bir sonraki Mersedes de aynı özelliklere sahip olacaktır.</p>

  <p class="p0">Kuşkusuz Mersedes firmasının ürettiği bütün arabaların iyi özelliklere sahip oldukları şeklindeki tümel yargımızın temelinde tümevarımsal bir akıl yürütme vardır. Biz daha önce gördüğümüz, duyduğumuz, bildiğimiz Mersedes arabalarının iyi özelliklere sahip olduklarını empirik olarak öğrendiğimiz içindir ki, bütün Mersedes arabaların iyi arabalar olduğu şeklinde bir sonuca varmaşızdır. Ama Mersedes firmasının zaman zaman ürettiği bazı arabaların hatalı olması ve firmanın bu arabaları ürettikten bir süre sonra onları piyasadan toplayıp, hatalarını giderme yoluna gitmesi, bizim bu akıl yürütmemizin her zaman doğru olmadığını gösterir. Buna karşılık, eğer Mersedes marka arabaların iyi arabalar olduğu yönünde tümel bir önermeyi başta kabul etmişsek, alacağımız bir sonraki Mersedes arabanın da iyi bir araba olacağı şeklindeki akıl yürütmemizde, &ldquo;akıl yürütme&rdquo; bakımından hiçbir hata yapmadığımız açıktır.</p>

  <p class="p0">Aynı şey, tümevarım yoluyla doğa yasaları hakkında bilgi edinme işleminde yaptığımız akıl yürütme için de geçerlidir. Eğer biz hakkında hiçbir ön fikir sahibi olmadığımız doğal bir olaylar grubu ile ilgili olarak gözlemler yapıp onlardan hareketle tümevarım yoluyla bir sonuca varmaktaysak, burada kesin olarak doğru ve geçerli bir akıl yürütmede bulunduğumuzu ileri sürümeyiz. Denediğimiz bütün ateşlerin suları kaynatmasından hareketle, ateşin suyu kaynattığı şeklinde bir akıl yürütmede bulunduğumuzda, eğer bu akıl yürütmemizin mantıksal bakımdan geçerli ve bu sonucun bu öncüllerden zorunlu olarak çıktığını düşünüyorsak, hatalı düşünüyoruz demektir. Ama eğer önceden, işin ta başında, &ldquo;doğanın bizi yanıltmayacağını&rdquo;, &ldquo;doğada yasal birtakım düzenlilikler&rdquo;, &ldquo;değişmezlik olduğunu varsaymışsak&rdquo; veya &ldquo;kabul etmişsek&rdquo;, denediğimiz birkaç ateşin, hatta tek bir ateşin suyu kaynatma olayından ateşin suyu kaynattığı şeklinde bir sonuca geçmemizde herhangi bir mahzur yoktur. Eğer doğa diye bir şey varsa ve eğer doğal olaylar arasında değişmez ilişkiler varsa, ateşin ve suyun bir doğası olacak ve ateş suyu değişmez bir biçimde her zaman kaynatacaktır. O zaman denediğimiz bu birkaç ateşin hatta tek ateşin suyu kaynatması olayını, ta baştan kabul ettiğimiz ateşin suyu kaynattığına ilişkin tümel yasanın özel bir örneği olarak görmemizde bir problem yoktur. Ama bu durumda yaptığımız şeyin bir tümevarım değil, &ldquo;gizil bir tümdengelim&rdquo; olduğunu anlamamız veya kabul etmemiz gerekir.</p>

  <p class="p0">Konunun anlaşılması için gerekli olduğunu düşündüğüm bu açıklamalardan sonra tekrar Aristoteles&rsquo;e dönelim. Aristoteles açıkça şunu düşünmektedir ki, yargılar &ldquo;kendi başlarına&rdquo; ele alındıklarında onların özneleriyle yüklemleri arasında kurduğumuz ilişkiyle onları &ldquo;öncüller&rdquo; olarak kabul edip uygun bir şekilde birleştirmek suretiyle bir sonuca vardığımızda ortaya çıkan sonuç önermesinde özneyle yüklem arasında ortaya çıktığını gördüğümüz ilişki arasında &ldquo;yapısal&rdquo; bir farklılık vardır. Bu sonuç önermesinde söz konusu ilişki, artık karşımızdakinden kabul etmesini istediğimiz &ldquo;keyfi&rdquo; veya &ldquo;olumsal&rdquo; bir ilişki değil, zorunlu olduğundan dolayı kabul etmemiz gerekli olan &ldquo;zorunlu&rdquo; bir ilişkidir. İşte bu zorunlu ilişkiye, Aristoteles&rsquo;e göre, ancak kıyas denilen akıl yürütme sayesinde varıldığı ve bilim ancak özneyle yüklem arasındaki ilişkinin zorunlu olduğu önermelerden meydana geldiği içindir ki, kıyas veya dedüksiyon bilimin yöntemidir ve bilim ancak kıyaslar veya dedüktif akıl yürütmeler sonucunda elde edilen önermelerden meydana gelir.</p>

  <p class="p0">&nbsp;</p>

  <p class="p0"><span class="t10">Platon&rsquo;un İkili Bölme Yöntemi Neden Bilimsel-Zorunlu Değildir?</span></p>

  <p class="p0">Aristoteles&rsquo;in, kıyasın neden dolayı bilimin yöntemi ve bilimin kıyaslar sonucunda elde edilen zorunlu önermelerin toplamı olması gerektiği, bilimin hangi nedenle kanıtlamaya dayanmasının zorunlu olduğu hakkındaki bu düşüncesini bir başka şekilde; Platon&rsquo;un bilimin yöntemi olarak kabul ettiği ikili bölme yönteminin neden dolayı yetersiz, işe yaramaz olduğuna ilişkin fikirlerini analiz ederek de açıklığa kavuşturup doğrulayabiliriz. Platon&rsquo;un bu yöntemi nasıl çalışmaktaydı? Platon daha önce gördüğümüz gibi, kavramları en genellerinden başlayarak ikili bölmelere tabi tutmakta ve böylece bir şeyin tanımının, yani bilgisinin, biliminin elde edileceğini düşünmekteydi. Örnek olarak Platon insanı ele almaktaydı. İnsanın ne olduğunu tanımlamak, insan kavramının içeriğini belirlemek için önce varlıkları canlı ve cansız olarak ikiye ayırmakta ve insanı canlı varlıklar grubuna sokmaktaydı. Sonra canlı varlıkları veya hayvanları karada ve suda yaşayan varlıklar olarak ikiye ayırmakta, insanın karada yaşayan bir hayvan olduğunu söylemekteydi. Böylece ikili bölmeler yaparak ilerlemekte ve sonunda insanın bütün özelliklerini (hayvan, karada yaşayan, ayakları olan, iki ayaklı, kanatsız vb) ortaya koyabileceğine inanmaktaydı.</p>

  <p class="p0">Aristoteles ise bu akıl yürütme tarzına veya bilim yöntemine şu itirazı yapmaktadır: Bütün bu ikili bölmelerde kanıtlanan şey nedir? Birinci durumda insanın bir varlık olduğu, canlı veya cansız olduğu, ikinci durumda bir canlı veya hayvan olduğu, karada veya suda yaşayan bir varlık olduğu... O kadar! Bu akıl yürütmede yaptığımız ikiye bölmelerde, insanın neden ikinci gruba değil de birinci gruba girdiği, neden ikinci özelliklere değil de birinci özelliklere sahip olduğu &ldquo;kanıtlanmamaktadır&rdquo;. Ona neden birinci gruba ait bir özelliğin yüklenip, diğer gruba ait özelliğin yüklenmediği gösterilmemektedir. Aristoteles&rsquo;in terminolojisiyle insan öznesine yüklenen birinci gruba ait yüklemlerin bu yüklenişinin &ldquo;nedeni&rdquo; ve &ldquo;zorunluluğu&rdquo; gösterilmemektedir. Muhataptan bu yüklemeyi kabul etmesi istenmekte, ama bu yüklemenin ne nedeni, ne de zorunluluğu gösterilebilmektedir. Oysa Aristoteles&rsquo;e göre, bölme yöntemine karşılık kıyas yöntemi hem bu yüklemenin &ldquo;nedeni&rdquo;ni göstermekte, hem de onun yüklenmesinin &ldquo;zorunlu olduğu&rdquo;nu ortaya koymakta, kısaca bu yüklemeyi, bu sonucu &ldquo;kanıtlamaktadır (<span class="t12">İkinci Analitikler,</span> II. Kitap, 5. Bölüm).</p>

  <p class="p0">O halde kıyas bir kanıtlamadır (demonstration). Kıyasta bir şeyin bir şeye ait olduğu <span class="t12">kanıtlanır,</span> bir nedene dayanılarak bir şey bir şey hakkında tasdik edilir (veya reddedilir). Bu tasdik (veya inkâr) karşıdakinden istenmez, ona kabul ettirilir.</p>

  <p class="p0">Kıyasta bu nedeni temsil eden veya oluşturan şey ise esas olarak orta terimdir. Yukarda sözünü ettiğimiz örnekte Sokrates&rsquo;in ölümlü olmasının nedeni, Sokrates&rsquo;in insan olması, insanın ise ölümlü olmasıdır. İnsan ölümlü olduğu, Sokrates de insan olduğu için Sokrates ölümlüdür. Bu iki öncülden sonuca geçmemizi sağlayan iki öncülde ortak olan şey, görüldüğü gibi, &ldquo;insan&rdquo; kavramıdır. O halde Sokrates ve ölümlülük insan denilen bu ortak kavram aracılığıyla ve dolayımıyla birbirleriyle zorunlu olarak birleşmektedirler.</p>

  <p class="p0">&nbsp;</p>

  <p class="p0"><span class="t10">&ldquo;Neden&rdquo; Kavramının İki Anlamı</span></p>

  <p class="p0">Bu noktada &ldquo;neden&rdquo; kavramı üzerinde de biraz duralım. Modern doğa biliminin ortaya çıkışından bu yana, &ldquo;neden&rdquo; kavramından genel olarak oldukça dar ve belirli bir şeyi anlamaktayız. Bu anladığımız, &ldquo;Suyun kaynamasının nedeni ateştir&rdquo; cümlesinde olduğu gibi dar anlamda bir olayı, bir olguyu meydana getiren şey, onun &ldquo;fail&rdquo; veya &ldquo;hareket ettirici&rdquo; nedeni (efficient cause) anlamında nedendir. Oysa Aristoteles ilerde göreceğimiz gibi &ldquo;neden&rdquo;den, bundan çok daha geniş bir şeyi anlamaktadır. Örneğin bugün kendisini &ldquo;neden&rdquo; olarak adlandırmadığımız, bir varlığın kendisinden meydana geldiği maddeyi, sözgelimi bir yatağın tahtasını veya bir kılıcın çeliğini onun bir nedeni, &ldquo;maddi&rdquo; nedeni olarak kabul etmektedir. Bunun gibi bir şeyin işlevini, ereğini, kendisi için yapılmış olduğu amacını, örneğin bir yatağın, üzerinde yatılmak veya bir kılıcın kesmek için imal edilmiş bir şey olmasını da onun bir nedeni, &ldquo;ereksel&rdquo; nedeni olarak adlandırmaktadır.</p>

  <p class="p0">Bundan daha önemlisi &ldquo;neden&rdquo; kavram, genellikle birbirinden yapısal olarak tamamen farklı iki olayı veya süreci ifade etmek üzere iki ayrı anlamda kullanılır. Bunlardan biri ve daha alışık olduğumuz yukarda işaret ettiğimiz, bir olayın meydana gelmesini açıklayan şey veya ilke anlamında nedendir. Örneğin, &ldquo;Havaya atılan bir cismin yere düşmesinin nedeni yer çekimi, bir ocak üzerine konan tenceredeki suyun kaynamasının nedeni ateştir&rdquo; cümlelerinde &ldquo;neden&rdquo;, bu anlamda bir nedendir. Batı dillerinde bunun için kullanılan terim &ldquo;cause, efficient cause&rdquo;, bizim eski dilimizde Arapçadan alınan bir terim olarak &ldquo;illet&rdquo;tir. Bu nedenin içinde rol oynadığı süreci veya mekanizmayı ifade etmek için kullanılan terim ise &ldquo;nedensellik&rdquo;tir (İngilizcesi causality, Fransızcası causalite, eski dilimizde &ldquo;illet&rdquo;ten türetilen bir kavram olarak &ldquo;illiyet&rdquo;). Bu nedenin ve bu anlamda nedenselliğin sonucu olarak ortaya çıkan şey ise &ldquo;eser&rdquo;dir (İngilizce &ldquo;effect&rdquo;, Fransızca &ldquo;effet&rdquo;, Arapçası &ldquo;ma&rsquo;lûl&rdquo;).</p>

  <p class="p0">Bununla birlikte neden kelimesini bundan tamamen farklı bir alanda, bir mantıksal akıl yürütme işleminde de kullanmamız mümkündür. Örneğin şöyle bir akıl yürütme yaptığımızı düşünelim: &ldquo;Bütün insanlar ölümlüdür, Aristoteles bir insandır. O halde Aristoteles ölümlüdür.&rdquo; Şimdi bu üçüncü önermeyi ileri sürmemizi mümkün kılan, bu sonuca varmamızın nedeni olan şey nedir? diye bize sorulduğunda bunun nedeninin ilk iki öncül olduğunu söylememiz mümkün olduğu gibi öyle de söyleriz. Ancak burada, bu iki önermenin veya öncülün söz konusu üçüncü önermenin nedeni ve üçüncü önermenin ilk iki öncülün sonucu veya eseri olmasıyla, ateşin suyun kaynamasının nedeni, kaynamanın ise ateşin eseri olması arasında bir anlam ve içerik farklılığının olduğu açıktır. Mantıksal bir akıl yürütmede kendisinden hareket ettiğimiz öncüller, aslında bu akıl yürütmede kendisine vardığımız sonucun ortaya çıkmasını mümkün kılan veya gerektiren şeyler, yani &ldquo;gerekçeler&rdquo; olmaları anlamında onun &ldquo;nedeni&rdquo;dirler. Bu sonucun kendisi ise bu öncüllerden dolayı kendisini tasdik ettiğimiz bir yargı olması anlamında onların &ldquo;eser&rdquo;i olarak kabul edilebilir. Nitekim Batı dillerinde, bu, yani tamamen mantıksal anlamda bir şeyin başka bir şeyin nedeni olmasını ifade etmek üzere &ldquo;cause&rdquo; kelimesinden başka bir kelime; İngilizce &ldquo;reason&rdquo;, Fransızca &ldquo;raison&rdquo; kelimeleri kullanıldığı gibi tamamen mantıksal anlamda bir şeyin başka bir şeyin sonucu olmasını ifade etmek üzere yine farklı bir kelime, &ldquo;consequence&rdquo; kelimesi kullanılır.</p>

  <p class="p0">Şimdi Aristoteles&rsquo;in kıyasta öncüllerin sonuç önermesinin nedeni olduğu, daha tam olarak sonuç önermesinde yüklemin özneye yüklenmesinin nedeninin öncüllerde bulunan orta terim olduğu görüşünü işte bu ikinci anlamda bir nedenden (reason) söz edildiği şeklinde almalıyız. Aristoteles&rsquo;in yine çok sık tekrarladığı &ldquo;Bilim, nedenle bilmektir&rdquo; cümlesini de yine burada söz konusu olanın ikinci anlamda neden olduğunu aklımızda tutarak yorumlamalıyız.</p>

  <p class="p0">Böylece Aristoteles&rsquo;in buraya kadar söylediklerini kabaca şu şekilde özetleyebiliriz: Bilimsel önermeler, öznelerinin yüklemleriyle bağlantılarının zorunlu oldukları gösterilebilen önermelerdir. Bu tür önermeler ise ancak kıyas denilen akıl yürütmenin sonuç önermeleri olabilirler. Bu tür önermelerde yüklemlerin öznelerine yüklenmelerinin nedenleri (reasons) verilir. Bu nedenleri kıyaslarda orta terim dile getirir. Bilim kanıtlamadır. Kanıtlama ise ancak dedüktif akıl yürütmeyle mümkündür. O halde bilim, özü itibariyle dedüktif bir yapıya sahip olmak zorundadır.</p>

  <p class="p0">&nbsp;</p>

  <p class="p0"><span class="t10">Aristoteles Niçin Bilimi Kanıtlamaya Özdeş Kılmaktadır?</span></p>

  <p class="p0">Ancak bu noktada da doğal olarak aklımıza şu soru gelebilir: Aristoteles neden kanıtlamaya (demonstration) bu kadar önem vermekte, bilimi neden bu şekilde kanıtlanmış önermelere indirgemek istemektedir? Aristoteles neden kanıtlamanın aslında bir tekrar, totoloji olduğunu, dedüksiyon olarak anlaşılan bilimsel bir yapının neden bize eşya hakkında gerçek bir bilgi vermediğini, sadece temele alınan öncüllerde içerilmiş olan şeyleri açığa çıkardığını görmek istememektedir? Aristoteles neden bilim için tümevarımın değerini görmemekte ve eşya hakkında gerçekten işe yarar, yeni bilgiler elde etmek için elimizde tümevarım denilen akıl yürütmeden başka bir araç bulunmadığını fark etmemektedir? Tek kelimeyle Aristoteles&rsquo;in bilim anlayışı neden bu kadar çok <span class="t12">kanıtlama</span> kavramının etkisi altındadır?</p>

  <p class="p0">Bu birbirine bağlı ve her biri son derece önemli soruların cevaplarını vermek doğrusu kolay değildir. Ancak bazı tahminlerde veya önerilerde bulunmamız mümkündür. Birinci olarak Aristoteles&rsquo;in zamanında &ldquo;deneysel bilimlerin henüz mevcut olmadığı&rdquo;nı hatırlatabiliriz. O dönemde varolan ve Antik dünyadan bize miras kalmış olan iki önemli bilim, matematik ve mantıktır. Daha doğrusu Aristoteles&rsquo;in kendi zamanında önünde bulduğu tek bilim, matematiktir. Matematik ise bildiğimiz gibi özü itibariyle dedüktif bir bilimdir. Aristoteles&rsquo;in kendisi bir doğa bilimcisi olmasına ve fizik, zooloji, botanik vb. ile ilgili eserler kaleme almasına rağmen, deneysel bilimlerin nasıl çalıştığı veya çalışması gerektiğine ilişkin bilinçli bir fikre sahip değildir. Nitekim tümevarımın, tümevarımsal akıl yürütmenin nasıl bir şey olduğunu bilmesine rağmen, bu yöntemin bilim ve özellikle doğa bilimleri için önemini görememiştir.</p>

  <p class="p0">İkinci olarak Randall&rsquo;ın haklı olarak işaret ettiği gibi, Aristoteles&rsquo;in ana ilgisi henüz &ldquo;araştırma safhasında&rdquo; olan bir bilim üzerine yönelik değildir. Aristoteles&rsquo;in amacı, kendi bilimsel araştırmalarına girdiğinde gerçek fiili pratiğinin çok daha empirik olduğunu gördüğü bilimsel yöntem ve usullerin bir tasvirini yapmak değildir. Tersine onun ilgisi, &ldquo;tamamen teşekkül etmiş&rdquo; mükemmel bir bilimin nasıl olması gerektiği üzerine yönelmiştir. Kendi döneminde bu özelliklere sahip bilim örneğine yaklaşan tek bilim ise matematik, daha doğrusu geometridir (Randall, 33). Ross&rsquo;un aynı konu ile ilgili olarak belirttiği gibi, Aristoteles&rsquo;in zihninde olan, ilk araştırma aşamasında bulunan bir bilim değil, sürekli bir biçimde sergilenebilecek ölçüde gelişmiş bilimdir. O, bilimi bize nesneler hakkında yeni bilgiler sağlayacak bir araştırma yöntemi, bir &ldquo;buluş mantığı&rdquo;, bir &ldquo;keşif mantığı&rdquo; olarak değil, bir &ldquo;sergileme mantığı&rdquo; olarak düşünmektedir (Ross, 57, 62).</p>

  <p class="p0">Bütün bunlardan daha önemli olmak üzere Aristoteles&rsquo;in asıl derdi, Sofistlerin şüpheciliğine karşı bilimin imkânını ve geçerliliğini savunmaktır. Sofistlerin bu görüşüne paralel olarak bazı küçük Sokratesçi okulların, önermenin bile imkânını ortadan kaldırmak istediklerini görmüştük. Antisthenes bir özneye ancak kendisinin yüklenebileceğini, kendisinden başka herhangi bir şeyin yüklenmesinin bir çelişki olacağını ileri sürmekteydi. Platon&rsquo;un kendisi bile, bilimin yöntemi olarak ikili bölmeleri teklif etmekte, ancak yukarda işaret ettiğimiz gibi bu bölmelerde bilinmesi istenen bir varlığa hangi özelliklerin yüklenmesi gerektiğinin zorunluluğunu ortaya koyamamakta, bunu ancak karşısındakinden kabul etmesini istemekteydi. O halde Aristoteles&rsquo;in önünde bulunan en acil görev, önce önermelerin mümkün olduğunu, sonra bilimsel önermelerde özneyle yüklem arasında kurulan ilişkilerin zorunlu olabileceğini göstermek olacaktı. Aristoteles önermelerin mümkün olduğunu göstermek için varlığın çeşitli anlamlara gelen bir kavram olduğunu ileri sürecek ve onun bu çeşitli, farklı anlamlarını veya varlık tarzlarını ifade etmek üzere kategoriler öğretisini ortaya atacaktır. Bunun sonucu olarak da, önermelerde özne ile yüklem arasındaki zorunlu bağlantı görüşünü kanıtlamak için yukarda göstermeye çalıştığımız tarzda kıyas öğretisini geliştirecektir. Elbette ki, bu doğal olarak &ldquo;kesinlik ve kanıtlama&rdquo; kavramını ön plana almayı gerektirmekteydi. Çünkü &ldquo;kesinlik, ancak kanıtlamada mümkündü&rdquo;. Başka deyişle kesinlik ve kanıtlama, ancak dedüktif bir akıl yürütmenin sonucunda ortaya çıkacak şeylerdi. İşte bundan dolayıdır ki, Aristoteles bütün ilgisini dedüktif akıl yürütme üzerine yöneltmekteydi.</p>

  <p class="p0"><span class="t13">İkinci İtiraz</span><span class="t12">:</span> Tahmin edilebileceği gibi Aristoteles&rsquo;e yapılabilecek ikinci önemli itiraz, kıyas denilen akıl yürütme veya kanıtlama işlemi sonucunda elde edilen bir yargının, kesin ve zorunlu olmasının doğal olacağı, ancak bunun bu tür bir yargının veya önermenin &ldquo;doğru&rdquo; olduğunun güvencesi olamayacağı şeklindeki itiraz olacaktır. Daha önce verdiğimiz örneği yeniden ele alırsak &ldquo;Türklerin nüfusunun Hintlilerden fazla olduğu, Hintlilerin nüfusunun Çinlilerden fazla olduğu&rdquo; önermelerini kabul ettiğimiz takdirde &ldquo;Türklerin nüfusunun Çinlilerden fazla olduğu&rdquo; sonucu mantıksal bakımdan kesin ve zorunlu bir sonuçtur. Ama bu sonuç, doğru mudur? Dış dünyadaki gerçekliğe uygun mudur? Eğer değilse &ndash;ki değildir&ndash; mantıksal bakımdan tutarlı geçerli akıl yürütmeler, kıyaslar sonucunda varılan sonuç önermelerinin kesin ve zorunlu olmasının bilimsel bilgi bakımından ne değeri vardır?</p>

  <p class="p0">Hiç şüphesiz Aristoteles, bu tür bir itirazın da farkındadır. Onun amacının yarattığını düşündüğü mantığı veya kıyasa dayanan akıl yürütmeyi esas olarak bir bilgi kuramı, bir bilim yöntemi olarak ortaya koymak olduğunu biliyoruz. Aristoteles&rsquo;in mantığı, sadece düşüncenin kendi kendisiyle uyumunun bilimi olarak tesis etmeyi düşünmediğini de biliyoruz Onunla varlığı düşünmemizi, varlık hakkında bilgi sahibi olmamızı, bilim yapmamızı istediğini daha önce belirtmiştik.</p>

  <p class="p0">Ancak kolayca görülebileceği gibi Aristoteles&rsquo;in ortaya koyduğu şekliyle, mantık veya kıyas öğretisinde bilim yapmamız ve bilimsel bilgilere erişmemiz için, bu mantığın veya kıyas öğretisinin kendisinde herhangi bir değişiklik yapmamıza ihtiyaç yoktur. Çünkü bu mantık veya kıyas, içine neyi koyarsınız, sonuçta onu elde edeceğiniz bir araç olma durumundadır. Başka bir deyişle sonuçta bilimsel olarak doğru, yani aynı zamanda dış dünya hakkında bize doğru bilgiler veren yargılara ulaşmak istiyorsak, yapmamız gereken şey, &ldquo;onun öncülleri olarak bilgi bakımından doğru, yani eşyaya uygun olan önermelerden hareket etmemizdir.&rdquo; Bir akıl yürütmenin, kıyasın biçimsel doğruluğu veya düzgünlüğü, genel olarak doğruluğun veya bilimselliğin &ldquo;gerekli&rdquo; şartıdır, ama onun &ldquo;yeterli&rdquo; şartı olmadığı açıktır. Bu yeterli olma şartını karşılamak için, öncülleri aynı zamanda doğru, eşyaya ilişkin olarak doğru olan öncüllerden seçmemiz gerekir. Bu anlamda doğru öncüllerden hareket edip &ldquo;doğru&rdquo;, yani tutarlı akıl yürütmeler, kıyaslar yaptığımız takdirde varacağımız şey, hiç şüphesiz zorunlu olarak &ldquo;doğru sonuçlar&rdquo; olacaktır. Doğruluğu kesin olmayan veya zorunlu olarak doğru olmayan öncüllerden, muhtemel öncüllerden, Aristoteles&rsquo;in kendi sözleriyle &ldquo;insanların bütünü veya onların çoğunluğu veya onlar arasında bilge olanlar tarafından kabul edilen&rdquo;, yaygın kabul gören veya akla yakın öncüllerden hareket ederek doğru, yani düzgün akıl yürütmeler yaptığımız takdirde varacağımız şey ise doğal olarak &ldquo;muhtemel&rdquo;, &ldquo;akla yakın&rdquo; veya çoğunluk itibariyle doğru olduğu kabul edilecek sonuçlar olacaktır. Öte yandan, bu sonuncu kıyasları da aslında muhtemel olmayıp, sadece muhtemel &ldquo;görünen&rdquo; öncüllerden hareketle yapılan doğru akıl yürütmeler veya basit olarak yanlış akıl yürütmelerden ayırmak gerekir. Bu üç tür kıyas veya akıl yürütmelerden ilki bilimsel kıyaslar olup onlar <span class="t12">İkinci Analitiklerde,</span> ikincisi diyalektik kıyaslar veya akıl yürütmeler olup <span class="t12">Topikler&rsquo;de,</span> nihayet üçüncüsü basit olarak didişimci (eristik) kıyaslar veya akıl yürütmeler olup <span class="t12">Sofistik Delillerin Çürütülme</span>si&rsquo;nde ele alınacaktır.</p>

  <p class="p0">&nbsp;</p>

  <p class="p0"><span class="t10">Aristoteles&rsquo;in Bilim İdeali</span></p>

  <p class="p0">Aristoteles&rsquo;in &ldquo;bilim ideali&rdquo; aslında öncüllerin kendilerinin, daha önceki doğru kıyasların doğru sonuç önermeleri olacağı &ldquo;tümüyle kanıtlanmış&rdquo; doğru önermelerden meydana gelecek dedüktif bir yapıdır. Ancak bunun mümkün olmadığı veya olamayacağı açıktır. Kıyaslar zincirinde geriye doğru gittiğimizde kendileri bu tür kıyasların sonuçları olmayacak birtakım öncüllere ihtiyacımız olduğu bellidir. Aristoteles, mantığı kendi döneminde dedüktif açıdan tam olarak teşekkül etme noktasına geldiğini gördüğü matematiğe benzer bir şey olarak kurmak istemektedir. Ama matematiğin kendisinde de karmaşık teoremlerden daha az karmaşık teoremlere doğru geriye doğru gittiğimizde sonuçta kendileri kanıtlanamayan birtakım kabullere, tanım, aksiyom ve hipotezlere varacağımızı biliyoruz. Kaldı ki, Aristoteles bir matematikçi değil, doğa bilimcisidir. Matematiğin nesnelerinin ise daha önce işaret ettiğimiz gibi zihnin kendi yaratımları değil, duyusal dünyadan soyutlama yoluyla elde edilmiş varlıklar olduğunu düşünmektedir. Aristoteles mantığını sadece zihnin değil, aynı zamanda eşyayı düşünen ve ona uyan zihnin dili olduğunu düşünmektedir. Başka deyişle onun bize zihin değil, eşya hakkında bilgi vermesini istemektedir. Doğruluğu, yine daha önce işaret ettiğimiz gibi, zihindeki bir yargının eşyanın kendisindeki ilişkilere uyması, onları doğru, uygun bir biçimde yansıtması olarak tanımlamaktadır. O halde, tamamen zihnin kendisinde kalarak, zihnin bizzat icat ettiği veya keşfettiği ve her halükârda kabul ettiği birtakım ilkelerden kalkarak tamamen dedüktif bir şekilde inşa edeceği bir doğrular sistemi Aristoteles&rsquo;in düşüncesine yabancıdır. Bu, Aristoteles&rsquo;in son tahlilde bir şekilde eşyayla yüzleşmesi, kıyasların üzerinde çalışacağı malzemeyi, yani öncüllerini, ilkelerini bir şekilde eşyanın kendisinden devşirmek zorunda kalacağı anlamına gelmektedir.</p>

  <p class="p0">Nitekim de böyle olmaktadır. Aristoteles, bilimi meydana getiren bilimsel kıyasların, bilimsel akıl yürütmelerin bu ilkelerinin son tahlilde <span class="t12">kıyasi olmayan bir yolla</span> elde edilmesi gerektiğini kabul etmektedir. Bu yol, genel olarak duyuların kullanılması, gözlem ve deney yapılması, yani kısaca tümevarım yoludur.</p>

  <p class="p0">&nbsp;</p>

  <p class="p0"><span class="t10">Tümevarım ve İçerdiği Güçlükler</span></p>

  <p class="p0">Aristoteles birçok yerde düşüncenin işleyişinin iki temel biçimi olan kıyas (veya tümdengelim) ile tümevarım arasında bir ayrım yapar. Birincinin tümelden tikele, ikincinin tikelden tümele giden bir işlem olduğunu söyler ve birincinin doğa bakımından daha açık, daha akılsal, daha zorlayıcı olmasına karşılık, ikincinin &ldquo;bizim için daha açık&rdquo;, daha ikna edici, duyusal bakımdan daha anlaşılır ve daha popüler olduğunu belirtir (<span class="t12">Birinci Analitikler</span> 68 b 35; 72 b 29; <span class="t12">Topikler</span> 105 a 16;157 b 21). Öte yanda bilimlerin ilk ilkelerinin tümevarım veya algıyla kavrandıklarını da söyler (<span class="t12">Nikomakhos. Ahlâki,</span> 1098 b 3 ve <span class="t12">İkinci Analitikler</span> 78 a 35). Aristoteles&rsquo;in eserlerinde, bazı yerlerde tümevarımı tamsayım veya tamsayıma dayanan bir şey olarak açıklamasına karşılık (<span class="t12">Birinci Analitikler</span> 68 b 35, <span class="t12">İkinci Analitikler</span> 92 a 37), başka yerlerde tümevarımsal olarak nitelendirdiği akıl yürütmelerde bunun tersine sonucun yalnızca bir veya iki örneğe dayandığını görürüz (<span class="t12">Topikler,</span> !05 a 13-16; <span class="t12">Metafizik</span> 1025 a 9-11 ve 1048 a 35-b 4). Tümevarımı tamsayıma indirgemek istediği, yani tümelliği konusunda genel bir sonuca ulaşmadan önce bir tümeli bütün özel hallerinin teker teker incelenmesi olarak tasvir ettiği durumlarda ise, her zaman değilse bile genellikle, bu özel halleri <span class="t12">bir türün içine giren bireyler</span> olarak değil, <span class="t12">bir cinsin kaplamını meydana getiren türler</span> olarak ele aldığını görürüz (<span class="t12">Topikler</span> 105 a 13-16).</p>

  <p class="p0">&nbsp;</p>

  <p class="p0"><span class="t10">Tamsayım Olarak Tümevarım</span></p>

  <p class="p0">Aristoteles&rsquo;in tümevarımı tamsayıma indirgemek ister gibi göründüğü yerde verdiği örnek şudur: &ldquo;İnsan, at, katır uzun ömürlüdürler - İnsan, at, katır safrası olmayan hayvanlardır. O halde safrasız hayvanlar, uzun ömürlüdürler&rdquo; (<span class="t12">Birinci Analitikler,</span> il. Kitap, 23. Bölüm) Şimdi burada bu akıl yürütmenin, safrası olmayan hayvanların sadece insan, at ve katırdan ibaret olması durumunda geçerli olacağı aşikârdır. O halde burada safrasız hayvanların tümünün sayılması; onların ins'1n, at ve katırdan meydana geldiklerinin görülmesi; insan, at ve katırın uzun ömürlü olduklarının bilinmesinden hareketle de &ldquo;bütün&rdquo; safrasız hayvanların uzun ömürlü oldukları sonucuna geçilmesi anlamında bir tamsayım söz konusudur.</p>

  <p class="p0">Ancak yine Aristoteles&rsquo;in başka bir yerde söylediği gibi, eğer bilimlerin ilk ilkelerini, yani bizim deyimimizle öncüllerini tesis eden tümevarım ise bu türden ilkeler veya öncüllerin tamsayıma dayanamayacakları açıktır. Çünkü doğada her varlık sınıfı ile ilgili olarak böyle tamsayımlar yapamayacağımız aşikârdır.</p>

  <p class="p0">Bu itiraza cevap olarak, buradaki örnekte olduğu gibi Aristoteles&rsquo;te tümevarımın konusunu teşkil eden özel örneklerin &ldquo;bireyler&rdquo; değil &ldquo;türler&rdquo; oldukları söylenebilir: İnsan türü içindeki bütün bireysel insanları, tamsayım anlamında tüketici bir tümevarıma tabi tutamayız, ama hayvan cinsleri içinde hangi türlerin (insan, at, katır) safrası olmayan türler olduklarını tam olarak sayabiliriz. Nitekim, Aristoteles de yukardaki örnekte böyle düşünüyor gibi görünmektedir.</p>

  <p class="p0">Ancak bu cevaba karşı bir başka itiraz olarak da iki güçlükten söz edebiliriz. Önce bir cins içine hangi türlerin girdiğini tam olarak tespit etmek veya saymak her olayda veya durumda bu kadar kolay olmayacağı gibi böyle bir varsayımda, tümevarımın bir türün içine giren bireylerin özelliklerini tespit etmekte işe yaramayacağını da kabul etmek zorundayızdır. O zaman insanın ne tür bir varlık olduğunu anlamak için insan örneklerinden hareketle, tamsayım anlamında bir tümevarım yapmanın mümkün olmayacağı açıktır.</p>

  <p class="p0">&nbsp;</p>

  <p class="p0"><span class="t10">Tümevarımın Gerçek Doğası</span></p>

  <p class="p0">Nitekim Aristoteles de bu durumun farkındadır. Bundan dolayı, o yukarda işaret ettiğimiz gibi, tümevarımı her zaman türden cinse giden bir akıl yürütme olarak almadığı gibi, bazı durumlarda tümevarımın, birkaç örnekten, hatta &ldquo;tek bir örnek&rdquo;ten hareketle oluşturulabileceğini kabul etmektedir. Ross&rsquo;un haklı olarak üzerinde durduğu gibi, öyle anlaşılmaktadır ki Aristoteles için tümevarımın esas doğası insanı &ldquo;özel bir bilgiden tümel bir bilgiye sevk etmesi&rdquo;nde yatmaktadır. Onun ihtiyacı olduğu örneklerin sayısı, yani tek mi, birkaç mı, yoksa tüm örnekler mi olması gerektiği konusu uygulandığı konunun <span class="t12">göreli akılsallığma</span> bağlıdır (Ross, 52). Örneğin tek bir üçgenden hareketle, bütün üçgenler için geçerli bir tümevarımda bulunmamızın mümkün olmasına karşılık, tek bir insandan hareketle, bütün insanlarla ilgili böyle bir tümevarım yapmamız doğru değildir.</p>

  <p class="p0">Neden doğru değildir? Bir üçgende bütün üçgenleri &ldquo;görme&rdquo;mize karşılık bir insanda neden bütün insanları &ldquo;görememekte&rdquo;yiz? Buna cevap olarak üçgenin <span class="t12">tam olarak belirlenmiş akılsal</span> bir kavram olduğunu, buna karşılık insanın böyle olmadığını söyleyebilir ve sözlerimize şunu ekleyebiliriz: İnsan denen türe ait bir örneği incelediğimizde onun &ldquo;birçok&rdquo; niteliği ve özelliği olduğunu görmekteyiz. Bunların hangilerinin insan denen &ldquo;tür&rdquo;e, hangilerinin o tür içinde söz konusu bireyin kendisini özelleştiren &ldquo;bireysel varlığı&rdquo;na ait olduğunu kestirememekteyiz. Bundan dolayı çeşitli ve farklı bireysel insan örneklerine bakma ihtiyacını duymaktayız. Bu diğer bireysel insan örneklerinden yeterli sayıdakini yeter derecede gözlemlediğimizde, hangi özelliklerin onlarda tekrarlandığını veya değişmez olduğunu, hangilerinin ise bir bireyden diğerine veya hatta bir aynı bireyde tekrarlanmayıp değiştiğini görmekte ve bu tekrarlanan, değişmeyen özellik veya özelliklerin tür denen insana, diğerlerinin ise bireysel varlıklar olarak insanlara ait olduğu sonucuna varmakta ve böylece ikincilere değil birincilere dayanarak insanın tanımını oluşturmaktayız. Böylece insanın siyah, gülen, saçlı vb. bir varlık değil de düşünen bir hayvan olduğunu söylemekteyiz.</p>

  <p class="p0">Ancak bu bakış açısında bazı önemli güçlükler vardır. Öncelikle bu bilgi anlayışı, türü kendine özgü olan şeylerin, yani kendi türleri içinde kendisinden başka bir bireyin bulunmadığı şeylerin biliminin mümkün olmadığı anlamına gelir. Örneğin insan türü içinde birçok insan olmasına karşılık Güneş türü içinde birçok Güneş yoktur. Güneş, kendi türünün tek örneğidir. O zaman bu tür şeylerin biliminin mümkün olmadığını kabul etmemiz mi gerekir?</p>

  <p class="p0">Belki buna şöyle cevap verilebilir: Bu gibi şeylerin türleri içinde bir başka birey yoktur. Dolayısıyla bu bireyleri birbirleriyle karşılaştırarak hangi özelliklerin bu bireylerin &ldquo;türsel&rdquo; özellikleri olduğunu kestirmek mümkün değildir. Ancak bu, yani türü kendine özgü bireylerin içinde bulundukları birden fazla durum vardır. Uzaydan dünyaya gelen ve ne olduğunu bilmediğimiz bir varlığın ne olduğunu bilmek için ne yapabiliriz? Eğer o canlı, tek değil başka ve benzeri canlılar ile birlikte bulunmaktaysa onların hepsinde tekrarlanan ve değişmez olan davranış ve özelliklere bakabiliriz. Ama eğer o tekse, bu kez bu canlının <span class="t12">farklı zamanlar ve durumlarda gerçekleştirdiği davranışlarına</span> bakar, onlar arasında tekrarlanan veya değişmez olan davranışların onun doğasını veya özünü belirten bir ana nitelik olduğuna hükmedebiliriz.</p>

  <p class="p0">&nbsp;</p>

  <p class="p0"><span class="t10">Tümevarımın Asıl Problemi</span></p>

  <p class="p0">Bununla birlikte tümevarımda bundan daha ciddi bir sorun, bir türün tek bir bireyden ibaret olması veya bir türün içine giren bütün bireylerin sayılmasının imkânsız olması olgusundan daha önemli bir sorun vardır. Bir türün içine giren bireylerin sayısı sonlu veya sonsuz olsun, gözlemlediğimiz değişmez veya tekrarlanan niteliklerinin onların özlerini, doğalarını oluşturduğunu nereden biliyoruz? Bununla kastettiğimiz, her zaman sınırlı sayıda olmak zorunda olan tekrarlanan deneyin bize bir varlık veya olayın mahiyetini sezdirmede kesin bilgi verecek bir yeterlilikte olmamasından başka bir şeydir. Bir sınıfa ait bütün üyeleri, bir türe ait bütün bireyleri <span class="t12">teker teker yoklasak bile</span> gözlemlediğimiz tekrarlanan herhangi bir özelliğin, bu varlığın mahiyetini bize vermiş olduğu şeklinde sahip olacağımız kesinlik duygusunun kaynağı nedir?</p>

  <p class="p0">Randall&rsquo;ın verdiği örnekle açıklayacak olursak, Galileo cisimlerin serbest düşme hareketlerinin yasasını araştırmak için eğik bir düzlem üzerindeki bilyelerin hareketlerini gözlemlemişti. Çeşitli özel yuvarlanma hareketlerini incelemek suretiyle bu olaylarda içerilmiş bulunan matematik bağıntıları görmek istemiş, sonra bu gözlemlere dayanarak serbest düşme yasasını formüle etmişti. Şimdi Galileo&rsquo;nin, özel yuvarlanma olaylarında varolduğunu düşündüğü bağıntı veya yasanın doğru olduğunu gösteren neydi? Deney mi, deneyin sıklığı mı? Galileo vardığı yasayı neyle doğrulamıştı? Bir sonraki deneyle mi? Ama tek tek her bir bireysel deney, söz konusu genel yasanın &ldquo;özel bir örneği&rdquo;nden başka bir şey değildir. Tek tek her bir bireysel deney bize sadece söz konusu bağıntının veya yasanın bu özel örnekte varolduğunu söyler, başka bir şey söylemez (Randall, 45). Kısaca, bir birey veya olayla ilgili tekrarlanan deney, bu tekrarın sıklığına göre, onun belli bir özelliğinin temel özelliği olduğu yönünde bize bir kanaat veya inanç verebilir veya bizde psikolojik bir güven duygusu meydana getirebilir. Ama bunun mantıksal olarak hiçbir geçerliliği yoktur. Popper&rsquo;in haklı olarak belirttiği gibi bilimsel yasalar, aynı varlık veya olay grubuna ait tek bir karşı örneğin ortaya çıkması durumunda, yanlış olduklarının kabul edilmesi gereken yasalardır. Şimdiye kadar gözlediğimiz bütün kuğular beyaz olmuş olabilir, ama bir gün tek bir siyah kuğunun varolduğunu gördüğümüz anda, kuğuların beyaz olduğuna ilişkin önermemiz geçerliliğini kaybedecektir. Burada istatistiğin, sayıların işe yaramamasının nedeni nedir? Neden sayısız beyaz kuğunun varlığı tek bir siyah kuğunun varlığına karşı bir ağırlık teşkil etmemektedir? Bunun nedeni sayısız beyaz kuğu, kuğuyu ne kadar temsil ediyorsa <span class="t12">tek bir siyah</span> kuğunun da kuğuyu o kadar temsil etmesidir.</p>

  <p class="p0">İlginç olan şey; Aristoteles&rsquo;te onun bu söylemek istediğimiz şeyin bilincinde olduğunu gösteren bazı unsurlara rastlamamızdır. Yukarda işaret ettiğimiz gibi o bazı yerlerde tümevarımı tamsayıma indirgemek ister gibi görünmekle birlikte başka bazı yerlerde onda sonucun sınırlı sayıda örneğe, hatta tek bir örneğe dayanabileceğini kabul etmektedir. Şimdi tek bir örneğe dayanan bir tümevarımın nasıl tümevarım olabileceğini düşünmemiz gerekir. Eğer böyle bir şey olabilmekteyse buradan çıkaracağımız sonuç, kesin olarak örneklerin sayısının önemli olmadığıdır. Başka deyişle onda tek bir örnek bile tüm bir sınıfı veya türü yani tümeli temsil edebilir. Nasıl ki tek bir üçgen üzerinde düşünmemiz, tümel olarak üçgen üzerinde düşünmemiz anlamına geliyorsa.</p>

  <p class="p0">&nbsp;</p>

  <p class="p0"><span class="t10">Tümevarım Bir Akıl Yürütme Midir?</span></p>

  <p class="p0">Peki bu düşünme, nasıl bir düşünmedir? Bunun tümdengelimsel bir düşünme olmadığı açıktır. Çünkü tümdengelimsel bir düşünme tarzında kelimenin dar anlamında akıl yürütme vardır. Aristoteles&rsquo;e göre tümevarımda ise &ndash;tek bir yerde onu temelde kıyasa dayanan bir şey olduğunu göstermeye çalışsa da (<span class="t12">Birinci Analitikler,</span> II Kitap, 23. Bölüm)&ndash; bir akıl yürütme söz konusu değildir. Aristoteles&rsquo;in kendisinin de açık olarak belirttiği gibi, onu &ldquo;duyuma benzer&rdquo; bir şey gibi düşünmek zorundayız. Nasıl ki duyumda duyu organı, konusu olan duyusalla herhangi bir aracı olmaksızın doğrudan temas halinde bulunmakta ve onu doğrudan bir biçimde algılamaktaysa benzeri şekilde tümevarım fiilinde de &ldquo;akıl veya ruh bir örnek varlıkta o örnek varlığın bir örneğini teşkil ettiği türü bütünüyle ve herhangi bir akıl yürütme olmaksızın doğrudan kavramaktadır.&rdquo; Başka deyişle Aristoteles için, &ldquo;tümevarım esas itibariyle bir akıl yürütme işlemi değil, psikolojik olarak özel hallerin bütünsel bir görülmesini (vision) içeren doğrudan bir seziş (insight) işlemidir&rdquo; (Ross, 53).</p>

  <p class="p0">&nbsp;</p>

  <p class="p0"><span class="t10">Çıkarsamacı Akıl-Sezgisel Akıl</span></p>

  <p class="p0">Böylece Aristoteles&rsquo;in düşüncesinde duyum ile tümevarım arasındaki fark ortaya çıkmaktadır: Duyum veya algıyla tümevarım, nesnelerini kavramaları bakımından birbirlerine benzerler. Her ikisinin de nesneleriyle ilgili kavrayışları aracısız, doğrudan ve yanılmazdır. Aradaki fark, duyumun duyusal, bireysel bir nesneyi duyusal, &ldquo;bireysel özelliği&rdquo; içinde algılamasına karşılık; tümevarımın böyle bir nesneyi &ldquo;tümelliği içinde&rdquo;, bir tümelin örneği olması bakımından kavramasıdır. Öte yandan, böyle bir kavrayışın duyumun eseri olmayacağı, akılsal bir özelliğe sahip tümele yöneldiği için ancak aklın bir eseri olacağı da açıktır. Fakat aklın kendisinin de, iki türü olduğu anlaşılmaktadır. Bunlardan birincisi onun akıl yürüttüğünde, öncüllerden sonuca gittiğinde varlığını gördüğümüz <span class="t12">çıkarsamacı akıl</span> (diskürsif akıl); diğeri ise duyuların sağladığı malzeme üzerinde düşündüğünde, duyuların duyusal tikelleri kavrayışına benzer bir kavrayışla tümelleri kavrayan, deyim yerindeyse <span class="t12">sezgisel akıl.</span> O zaman, aklın faaliyeti olan bu işlemleri de benzeri şekilde iki farklı terimle adlandırmak zorundayız. Birinci aklın veya aklın ilk tarzının yaptığı iş genel olarak <span class="t12">akıl yürütmedir</span> (reasoning). İkinci aklın veya aklın ikinci tarzının yaptığı işe ise <span class="t12">akılla kavrama</span> (Arapça&rsquo;sı <span class="t12">taakkul,</span> Batı dillerinde <span class="t12">intellection</span>) diyebiliriz.</p>

  <p class="p0">&nbsp;</p>

  <p class="p0"><span class="t10">Tasdik ve Tasavvur</span></p>

  <p class="p0">Eğer Aristoteles&rsquo;in bilgi kuramı veya bilim öğretisiyle ilgili olarak yaptığımız bu analiz ve değerlendirmelerimiz doğruysa, onlardan bazı önemli sonuçlar çıkmaktadır: İlk olarak, Aristoteles&rsquo;in tümevarımın ne tür akılsal bir fiil olduğunu son derece başarılı ve derinlemesine bir şekilde anladığını ve ortaya koyduğunu söyleyebiliriz. Bunun yanı sıra onun tümevarımın doğasında yatan güçlükleri de benzeri şekilde yine son derecede başarılı bir tarzda kavradığını kabul edebiliriz. Aristoteles bilimin asıl amacının ne olduğu, bilimde tümevarımın ve dedüksiyonun rolü konusunda, bazı aksi yöndeki sözlerine rağmen, temelde sağlıklı ve doğru bir görüşe sahiptir. Her ne kadar bilimin ancak kanıtlanabilir önermelerden meydana geldiği, dolayısıyla onları ancak kıyasa dayanan akıl yürütmelerin sonuç önermelerinde aramamız gerektiğini söylemekteyse de, Aristoteles akıl yürütme veya dedüksiyonda, bilimle ilgili olarak, son tahlilde bir araçtan başka bir şey görmemiştir. Buna göre daha sonra İslâm dünyasında Aristoteles&rsquo;in mantığını ve bilgi kuramını izleyenlerin, örneğin İbn Haldun&rsquo;un da söyleyecekleri gibi bilim iki şeyden meydana gelmektedir: Nesnelerin özlerini kavrama amacına yönelen &ldquo;tasavvur&rdquo; ile bu tasavvurun sonucu olarak teşkil edilen önermeler arasındaki ilişkilere dayanan &ldquo;tasdik&rdquo;. İbn Haldun bilim adamının asıl amacının tasdik değil, tasavvur olduğunu, çünkü şeylerin özü, doğası hakkında bize bilgi veren şeyin ancak tasavvur olduğunu söylerken, Aristoteles&rsquo;in bu görüşünü doğru yorumlayacaktır.</p>

  <p class="p0">&nbsp;</p>

  <p class="p0"><span class="t10">Tümel, Öz ve Doğa Arası İlişkiler</span></p>

  <p class="p0">Analizlerimizden ortaya çıkması gereken bir başka sonuç, bazı aksi yöndeki sözlerine rağmen, Aristoteles&rsquo;in tümeli gerçekte öze, doğaya indirgediğidir. Aristoteles&rsquo;in bu sözlerinden kastımız, onun zaman zaman bilimin ancak tümelin bilimi olması gerektiği şeklindeki cümleleridir. Aristoteles bazen bilimin zorunlu olanın, olduğundan başka türlü olması mümkün olmayanın bilgisi olduğunu söyler. Başka bazı durumlarda bilimi, <span class="t12">nedenle bilmek</span> olarak tanımlar. Ancak bazı yerlerde de, onun tümelin bilgisi olduğunu söyler ve bu &ldquo;neden&rdquo;i, &ldquo;zorunlu olan&rdquo;ı tümele özdeş kılacak bir dil kullanır.</p>

  <p class="p0">Eğer bilimi tümelin bilgisi olarak kabul eder ve tümeli kaplamsal bir anlamda tanımlarsak; bundan ancak tekrarlanabilen bir varlığın veya olayın bilimi olabileceği, buna karşılık kendi türü içinde biricik olan bir varlığın veya ancak tek bir defa meydana gelen bir olayın bilimi olamayacağı sonucu çıkar. Ancak böyle bir anlayışın, bizatihi Aristotelesçilik içinde birtakım ciddi problemler yaratacağı açıktır.</p>

  <p class="p0">Çünkü bu durumda her şeyden önce Aristoteles&rsquo;in kendisinin her zaman eleştirdiği Platon&rsquo;un varlık ve bilgi anlayışını paylaştığı sonucu ortaya çıkar. Yalnızca tümelin varolduğu ve tümelin bilgisi olabileceği, bir şeyin ne kadar tümelse o kadar gerçek olduğu Platon&rsquo;un ana tezidir.</p>

  <p class="p0">Hamelin&rsquo;in haklı olarak işaret ettiği gibi, bütün tikel örneklerin karşılaştırılmasından çıkarılmış olan tümel, ölü bir artıktır (residu). Bu durumda tikel olayların veya varlıkların açıklanması, onlarda bu ölü artığın varlığına işaret etmek olacaktır. Şu varlık veya şu olay, neden şu şekilde meydana gelmektedir? Çünkü bu varlık veya olay her zaman bu şekilde meydana gelmiştir de ondan. Ancak bu durumda oluş açıklanmış değil, ortadan kaldırılmış olur. Çünkü Platon&rsquo;da olduğu gibi Aristoteles&rsquo;te de öz, ezeli-ebedi olandır ve fail, hareket ettirici neden, öze indirgenebilir. Eğer hareket ettirici neden veya öz tümelse, o zaman bir olayı açıklamak demek, onun her zaman öyle meydana geldiğini söylemekten başka bir şey olmayacaktır (Hamelin, 237).</p>

  <p class="p0">Öte yandan bir şeyin tümelliği, yani kaplamı ile içlemi arasında ters bir ilişki olduğunu biliyoruz. Bir şeyin kaplamı ne kadar geniş ise içlemi o kadar boştur. Örneğin varlık kavramının kaplamı en geniş buna karşılık içlemi en yoksul olan bir kavram olduğunu gördük. Şimdi eğer tümel, yani bir varlığın kaplamı açıklayıcı ilke olursa, zengin bir içeriği veya içlemi daha az zengin olan bir içerik veya içlemle açıklamak durumuna gireriz, Auguste Comte&rsquo;un sözleriyle söylersek, yukarıyı aşağıyla açıklama tehlikesine düşeriz. Örneğin insanı açıklamak istediğimizi düşünelim. İnsanı daha az tümel olan &ldquo;düşünen&rdquo;le mi, yoksa daha çok tümel olan &ldquo;hayvan&rdquo;la mı, nihayet en çok tümel olan &ldquo;varlık&rdquo;la mı açıklamak daha uygundur? Bu açıklamalardan hangisi insanı insan yapan şey hakkında bize daha doğru, daha içerikli bir bilgi verir? Hiç şüphesiz birincisi. Çünkü insanın hayvan veya varlık olduğunu söylemek özel olarak insanla, insan türüyle ilgili bir açıklama vermek değildir.</p>

  <p class="p0">Son olarak Aristoteles&rsquo;in özü tümele özdeş kılması durumunda, bundan daha ciddi bir problemin de ortaya çıkacağı görülmektedir. Özün tümele özdeş kılınması durumunda türünün tek örneği olan bir varlık veya evrende tek bir defa ortaya çıkan bir olay bilimin konusu olamaz. Bu durumda Güneş gibi, Ay gibi türü içinde kendisinden başka hiçbir bireyin bulunmadığı varlıklar bilimin konusu olamazlar. Bunun yanında Ahmet gibi, Mehmet gibi bir tümelin, insan tümelinin özel örneklerini teşkil eden bireyler de bu özellikleri ve bireysellikleri bakımından bilimin konusunu teşkil edemezler. Ancak öte yandan Aristoteles&rsquo;in asıl varolan şeyler, birincil tözler veya gerçekler olarak da bu tür bireyleri kabul ettiğini görmekteyiz.</p>

  <p class="p0">&nbsp;</p>

  <p class="p0"><span class="t10">Bireyin Bilimi Problemi</span></p>

  <p class="p0">Gerçekten Aristoteles&rsquo;te bireyin biliminin bir problem oluşturduğunu, bireyin veya birincil tözlerin asıl anlamında varlıklar olmalarına karşılık, bilimin onların bilgisine erişemediğini görmekteyiz. İlerde varlık kuramını incelerken daha ayrıntılı olarak göreceğimiz gibi Aristoteles&rsquo;te bir türe ait bireyler, &ldquo;türsel formlar&rdquo;ı bakımından aynı olmakla, yani aynı türsel formu paylaşmakla birlikte maddeleriyle birbirlerinden ayrılırlar. Örneğin insan, düşünen hayvandır. Bu düşünen hayvan olma özelliği veya Formu, nesnel, gerçek bir şeydir. O, bir öz veya doğadır. Ortada bu doğayı paylaşan birden çok birey (Ahmet, Mehmet vb.) olması bakımından bu özü tümel diye adlandırmak da doğrudur. Peki bu ortak &ldquo;düşünen hayvan&rdquo; özelliğine veya özüne sahip bireyler birbirlerinden neyle ayrılırlar? Şüphesiz maddeleriyle. Ahmet, John, Toshiro vb.nin hepsi insandır. Ama Ahmet beyaz, John siyah, Toshiro sarıdır. Ahmet kısa boylu, şişman, düz saçlı, John uzun boylu, zayıf, kıvırcık saçlıdır vb. Şimdi birey insanların bu şekilde hesaplanamayacak ölçüde çok ve farklı nitelikleri, Aristoteles&rsquo;in terminolojisiyle ilinekleri vardır. Bu ilinekler ise bu nitelikleri ile doğal olarak bilim tarafından kavranamazlar. Ayrıca kavranmaları da gerekmez.</p>

  <p class="p0">Ancak Aristoteles&rsquo;in mantık kuramında daha önce sözünü ettiğimiz ikilik gibi varlık kuramında, töz anlayışında, bilim öğretisinde, bilimin konusu olan şeylerin neler oldukları konusundaki düşüncesinde de bir ikilik olduğunu görmekteyiz Aristoteles bir yandan nedeni, doğayı, özü tümele özdeş kıldığını belirten sözler ederken, diğer yandan en azından her tümelin, tümel olma bakımından dış dünyada gerçek özlere, doğalara karşılık olmadığını açıkça söylemekte ve bu görüşü onu Platon&rsquo;dan ayıran temel noktayı oluşturmaktadır. Platon&rsquo;un her türlü tümelin varolduğunu kabullenmesine, bir kavramın ne kadar tümelse o kadar var ve gerçek olduğunu ileri sürmesine karşılık, Aristoteles tersine ancak çok sınırlı sayıda tümelin varlığını kabul etmektedir. Aristoteles, Platon&rsquo;un tümelleri arasında ancak &ldquo;en alt türler&rdquo;i ifade eden tümellerin nesnel bir gerçekliğe sahip olduklarına inanmaktadır. Örnek vermek gerekirse, Aristoteles varlığın, hareketin, sükûnetin, canlının, bitkinin, hayvanın vb. değil ancak en alt türler olan insanın, hamsinin -balığın değil-, meşe palamudunun &ndash;ağacın değil&ndash; doğasını ifade eden tümelin gerçek, nesnel bir varlığı olduğuna inanmaktadır.</p>

  <p class="p0">İkinci olarak Aristoteles bir yandan tümeli nedene özdeş kılarken öte yandan bir varlığı veya olayı açıklarken açıklama ilkesi olarak onun <span class="t12">uzak nedenlerini</span> değil, <span class="t12">yakın nedenlerini</span> vermemizi istemektedir. Aristoteles&rsquo;e göre neden araştırıldığında mümkün olan bütün nedenleri göz önüne alabiliriz. Örneğin yukarda verdiğimiz örneği ele alırsak insanı açıklamak için hayvanı, varlığı göz önüne alabiliriz. Ama insanı düşünceyle açıklamak, onu hayvan olmakla açıklamaktan daha doğrudur. Aristoteles&rsquo;in kendi verdiği bir örnekten hareket edersek, insanın maddi nedeni veya maddesi nedir? Onun bütün fiziksel cisimlerin kendilerinden meydana geldiği dört unsur, su, hava, ateş, toprak olduğunu söylemek mümkündür. Ama bu açıklama doğru bir açıklama değildir. Çünkü insanın maddi nedeni veya maddesi, onun özel maddesi olan şeydir, yani organlaşmış cisimdir. Veya insanın formel nedeni nedir? İnsanın özü, yani düşünen olmasıdır (<span class="t12">Metafizik</span> 1044 a 32).</p>

  <p class="p0">Sonra Aristoteles&rsquo;te bireyin, birey olarak kavranmasına engel olan şey, onun <span class="t12">bireyselliği</span> değil, içinde yaşadığımız dünyadaki varlıklarla ilgili olarak onların bir maddeye sahip olmalarıdır. Sokrates&rsquo;in Sokrates olarak biliminin değil de, insan olarak biliminin mümkün olmasının nedeni Sokrates&rsquo;in insan doğası dışında onu insan türü içinde özelleştiren, bireyselleştiren bir maddeye, yani bedene sahip olmasıdır. Bu madde veya beden ise yukarda belirttiğimiz gibi sayısız ilineklerin kaynağını oluşturmaktadır. Buna karşılık maddesi olmayan varlıkların, kendi türlerinin tek örneği olsalar da bilimlerini yapmak mümkündür. Bu varlıkların başında &ldquo;Tanrı&rsquo;nın kendisi&rdquo; gelir. Şimdi Tanrı&rsquo;nın sadece kendisine özgü olan bir doğaya, öze sahip olduğu, bu anlamda bir tümel olmadığı açıktır. Ama bu Tanrı&rsquo;nın bilgisinin mümkün olmadığı, Tanrı&rsquo;nın biliminin yapılamayacağı anlamına gelmez. Aristoteles Tanrı&rsquo;nın bir doğası olduğuna (saf düşünce, kendi kendisinin düşüncesi) ve bu doğanın zorunlu bir varlığa sahip olduğuna inanmaktadır. O halde Aristoteles en azından bu tür maddesiz varlıklarla ilgili olarak zorunlu olanı, nedeni, tümele özdeş kılamaz ve kılmamaktadır. Bundan varacağımız sonuç, ay-altı dünyasını meydana getiren varlıklarda tümelin, her türlü tümelin değil, en alt türleri meydana getiren tümellerin nedenle ve zorunlu olanla karışmasına karşılık Aristoteles&rsquo;te onu mutlak olarak zorunlu olana veya nedene özdeş kılmak zorunda olmamamızdır. Başka deyişle zaman zaman aksi yönde beyanlarda bulunmasına ve bilimin konusu olan nedeni ve zorunlu olanı tümele özdeş kılar gibi sözler sarf etmesine rağmen, Aristoteles&rsquo;te esas olanın tümel değil, &ldquo;zorunlu olan&rdquo; olduğu ve onun bu zorunlu olanı &ldquo;tümel olarak tümel&rdquo;de değil, &ldquo;doğa ve özler olarak tümel&rdquo;de bulduğu anlaşılmaktadır.</p>

  <h3 class="h30"><a id="ncx326"></a><a id="a20"></a>Sonuç</h3>

  <p class="p0">Bu uzun, ama Aristoteles&rsquo;in bilim anlayışının doğru kavranması bakımından gerekli olduğunu düşündüğümüz açıklamalardan sonra tekrar konumuza dönelim. Bilim nedir? Bilim, kıyas denilen akıl yürütme aracılığıyla kanıtlanmış önermeler topluluğudur. Fakat bu tür önermeler kendilerine dayanacakları, kendilerinden çıkacakları öncüller gerektirir. Bu öncüllerin kendilerinin de başka kıyasların sonuçları olmaları, yani kanıtlanmış olmaları arzu edilen bir şeyse de, geriye doğru tümü kanıtlanmış önermelerden meydana gelecek bir bilimsel yapının mümkün olmadığını biliyoruz. O halde kendileri kanıtlanmış olmayan birtakım öncüllere ihtiyacımız olacaktır. Bu öncüller ise Aristoteles&rsquo;in kendisinin de kabul ettiği gibi son tahlilde tümevarım veya deneyle oluşacaklardır.</p>

  <p class="p0">Peki kanıtlamanın bu öncüllerinin hangi özelliklere sahip olmaları gerekir? Aristoteles&rsquo;e göre her şeyden önce onların &ldquo;doğru&rdquo; olmaları gerektiğini biliyoruz. Genel olarak kıyasların öncülleri yanlış olabilir; ancak bu durumda, onlardan hareketle düzgün akıl yürütmeler yapsak bile, sonuç yanlış olacaktır. Aradığımız şey bilim olduğuna göre bilimsel kıyasların öncüllerinin ilk ve temel özelliklerinin, doğru olmaları gerektiği açıktır.</p>

  <p class="p0">Öte yandan Aristoteles&rsquo;e göre, bir şeyi bilimsel anlamda bilmek, onun başka türlü olamayacağını, zorunlu olduğunu bilmek demektir. Başka deyişle bilim, mümkün olanın değil, &ldquo;zorunlu olan&rdquo;ın alanıdır; mümkün olanı değil, zorunlu olanı konu alır. O halde eğer sonuçlarımızın zorunlu olmalarını istiyorsak öncüllerimizin de zorunlu olmalarını istemek zorundayız. Bu ise iki şey demektir: 1) Öncüllerin, konularının her örneği ile ilgili olarak doğru olmalarının zorunlu olması (Akıllılık her insan için zorunlu olarak doğrudur); II) Öncüllerin özneyle yüklem arasında tesis ettikleri bağın <span class="t12">özsel</span> (per se) bir bağ olması (Akıllılık; beyazlık, siyahlık, gülme vb gibi özelliklerden farklı olarak insanın özünü ifade eder). Örneğin insanın gülen bir varlık olduğu doğrudur. Ama gülmek insanın özü değildir. Dolayısıyla &ldquo;insanın gülen bir varlık olduğu&rdquo;, Sokrates&rsquo;in bir insan olduğu, dolayısıyla Sokrates&rsquo;in gülen bir varlık olduğu şeklinde bir akıl yürütmeyle varılacak sonuç doğru olacaktır, ama insanın özünü ifade eden bir öncülden hareket etmediği için bilimsel olmayacaktır.</p>

  <p class="p0">Böylece Aristoteles&rsquo;in bilim hakkındaki düşüncelerinin şunlar olduğunu görmekteyiz: Bilim, doğru bilgidir, şeyler hakkında onlara uygun olan bilgidir. Ancak bu bilgi şeylerde gelip geçici olanı, değişeni konu olarak almaz. Onlarda değişmeyen, her zaman varolan, başka türlü olması mümkün olmayan nitelikleri, ana nitelikleri, özellikleri konu alır. Bu tür şeyler bireysel, duyusal varlıkların özlerini, doğalarını teşkil eden ve Platon&rsquo;un tümeller dediği şeylerdir. Ancak bu tümeller, tümel olmaları bakımından değil, gerçek doğalar, özler olmaları, zorunlu şeyler olmaları bakımından bilimin konusunu oluştururlar. Bu tür şeyler Aristoteles&rsquo;e göre doğa biliminde en alt türler diye adlandırılan varlıklardır. Bunların bilgisi için duyusal algı veya gözlemin yeterli olacağı düşünülebilir. Ama duyusal algı veya gözlem veya deney bize sadece şurada ve şimdi bulunan şeyi veya olanı, olguyu verirler. Onlar bir şeyin &ldquo;şu şekilde&rdquo; olduğunu söylerler, ama onun &ldquo;neden dolayı&rdquo; o şekilde olduğunu söylemezler. Oysa bizim aradığımız &ldquo;her zaman&rdquo; ve &ldquo;her yerde&rdquo; olandır ve biz onun neden dolayı öyle olduğu, öyle olmasının zorunlu olduğunu bilmek ihtiyacındayız… Böylece, tümevarımın neden dolayı bilim olmadığı ortaya çıkar. Çünkü tümevarımda belki özü, doğayı, tümeli görebiliriz. Ama onu nedenle göremeyiz, onun varlığının zorunluluğunu göremeyiz. O halde bilim kanıtlama olmalıdır. Kanıtlamada bir özelliğin bir şeye ait olduğunun nedeni ve zorunluluğu ortaya konur. Kanıtlama kıyaslara dayanılarak yapılır. O halde bilimsel önermeler, kıyasların sonuç önermelerinden meydana gelirler. Ancak kıyas biçimsel bir akıl yürütme işlemi olarak doğruyu da yanlışı da kanıtlayabilir. Bunun için kıyasın öncüllerinin doğru olma, öze ilişkin olma, zorunlu olanı konu alma gibi bazı özelliklere sahip olmaları gerekir.</p>

  <h3 class="h30"><a id="ncx331"></a><a id="a21"></a>Diyalektik Olarak Doğru ve Geçerli Kıyas: Topikler</h3>

  <p class="p0">Kıyasın maddesi bakımından esas olarak iki kullanımı olduğunu biliyoruz. Kıyas, bilimsel akıl yürütmelerin bir aracı olabileceği gibi, bilimsel olmayan akıl yürütmeler için de kullanılabilir. Bilimsel akıl yürütmelerin öncüllerinin öze ilişkin, doğru ve zorunlu önermeler olmaları gerektiğini gördük. Ama elimizde her zaman böyle önermelerin olmadığı ve olamayacağı açıktır. Elimizde doğrulukları kesin olmayan, &ldquo;muhtemel&rdquo; veya &ldquo;akla yakın&rdquo; öncüller olduğunda da onlardan hareketle yine kıyaslara dayanan akıl yürütmeler yapıp, bilimsel önermelerin ölçütlerini karşılamasa da muhtemel, akla yakın sonuçlara varamaz mıyız? Aristoteles bu sorunun cevabının daha önce işaret ettiğimiz gibi, &ldquo;evet&rdquo; olması gerektiğini düşünmektedir.</p>

  <p class="p0">Platon daha önce doğru ile sanı arasında bir ayrım yapmış ve Sofistlerin her türlü doğruyu ve gerçeği ortadan kaldırmalarına ve her türlü bilgiyi sanıya indirgemelerine karşı bilimin (episteme) mümkün olduğunu ileri sürmüştü. Theaitetos&rsquo;ta çeşitli doğru veya bilgi anlayışlarını tartıştıktan sonra bilimi meydana getirecek doğruları &ldquo;nedenle bilme&rdquo;ye özdeş kılmış ve Devlet&rsquo;te bu tür bilgileri bize sağlayacak olan en yüksek bilimin diyalektik olduğu sonucuna varmıştı.</p>

  <p class="p0">Aristoteles de, Platon&rsquo;un bu bilim veya doğrunun bilimsel bilgisi ile sanı arasında yaptığı ayrımı korumakta, ancak Platon&rsquo;un bilimi diyalektiğe özdeş kılan tezini kabul etmemektedir.</p>

  <p class="p0">Diyalektiğin Sokrates&rsquo;in ahlâka ilişkin doğruları ortaya çıkarmak için kullandığı diyalogla sıkı ilişkileri vardı. Sokrates insanlarla karşılıklı konuşmalarının, onları sorguya çekmelerinin sonuçta ahlâkla ilgili doğruları ortaya çıkarabileceğine inanmaktaydı. Sokrates kamuoyu denen şeyin veya insanların genel olarak sahip oldukları ortak düşünce ve görüşlerin, o biçimleriyle doğru olmadıklarını kabul etmekteydi. Ancak insanlar, bu görüşleri, onların tüm kapsamları ve sonuçları hakkında bilinçli kılındıkları takdirde, karşılıklı konuşma, sorguya çekme sayesinde doğrulara ulaşabilirlerdi.</p>

  <p class="p0">Platon&rsquo;un kendisi de, doğrunun keşfedilmesi ile ilgili olarak Sokrates&rsquo;in bu yöntemine belli bir değer vermişti. Ama o kamuoyunun düşünceleri veya insanların ortak kanılarının doğruyu ifade ettiği konusunda Sokrates kadar iyimser değildi. İdealar Kuramı&rsquo;nın kamuoyunun genel kanılarına ne kadar aykırı olduğunu söylememize gerek yoktur ve Platon da bunun böyle olduğunu bilmekteydi. Bununla birlikte Platon, Sokrates&rsquo;in diyalog formunu bütün eserlerinde devam ettirdiği gibi, gerek iyi soru sorup, iyi cevap verme sanatı olarak, gerekse kavramları düzgün bir biçimde birbirleriyle birleştirme ve ayırma, bölme sanatı olarak diyalektiği bilimin yöntemi olarak sunmaktaydı.</p>

  <p class="p0">Ne var ki, Aristoteles böyle düşünmemektedir; çünkü o hakikatin onun üzerinde konuşan kişilerin konuşmalarından bağımsız bir doğası olduğuna inanmaktadır. Bilimde söz konusu olan kanılar değil, şeylerin gerçekliğidir. Başka deyişle hakikatin kaynağı veya dayanağı insanların konuşmaları veya kanıları değil, eşyanın kendisinin doğası ve bu doğayı dile getiren yargılardan aklın kendi gücüyle çıkarılan zorunlu sonuçlardır.</p>

  <p class="p0">Bununla birlikte Aristoteles insanların kanılarının hiçbir değer ifade etmediği, onları hareket noktaları olarak alacak akıl yürütmelerin hiçbir yarar sağlayamayacağı görüşünde de değildir: &ldquo;Sağduyuyu sahip hiçbir insan hiç kimse tarafından savunulmayacak bir iddia ileri sürmez ve hiç kimse herkes için veya insanların çoğunluğu için apaçık olan bir şeyi bir güçlük olarak ortaya koymaz&rdquo; (<span class="t12">Topikler</span> 104 a 5-6). Hele ahlâk veya siyaset gibi, konularının mahiyet olarak fiziksel doğalardan büyük farklılıklar gösterdiği alanlarda, insanların sahip oldukları görüşlerin epeyi büyük bir doğruluk payı içerdiklerini ve bu alanlarda insanların veya onların çoğunluğunun kanılarına önem vermek gerektiğine inanmaktadır.</p>

  <p class="p0">Aristoteles diyalektik akıl yürütmelerin kendisinden hareket edeceği bu kanılar içinde herkes veya insanların çoğunluğu tarafından kabul edilen veya onlar arasında en ünlüleri ile en bilgeleri tarafından benimsenen kanıları (endoksa) zikretmektedir (<span class="t12">Topikler</span> 100 b 23-24). Öte yandan diyalektiğin bunun dışında bazı faydaları olduğuna da inanmaktadır.</p>

  <p class="p0">Aristoteles bu faydaları genel olarak üç başlık altında toplamaktadır: 1) Diyalektik genel olarak zihin alıştırmalarında bulunmamıza yardımcı olabilir; başka deyişle o bir zihin jimnastiği olmak bakımından yararlı olabilir; II) Karşımızda bulunan bir insanın kendi kanılarını öncül olarak alıp ondan gerekli olan sonuçları çıkarmamız ve böylece muhatabımızı çürütmemiz ve düzeltmemizde işe yarayabilir; III) Nihayet diyalektik veya diyalektik akıl yürütmeler asıl anlamında bilimlere yardımda bulunabilirler (<span class="t12">Topikler,</span> 101 a 25-35).</p>

  <p class="p0">Aristoteles bu üçüncü bağlamda diyalektiğin iki bakımdan işimize yarayacağını düşünmektedir. Birinci olarak diyalektik sayesinde her bilimle ilgili belli başlı sorunları, güçlükleri (aporei) ele alıp onlar hakkında ileri sürülen çeşitli ve farklı görüşleri öğrenebiliriz. Bu birbirlerinden farklı görüşleri öğrenmek bize o güçlüklerle ilgili her iki yönde kanıt sağlama imkânı verir. Bu ise o güçlükler veya problemlerle ilgili kendi araştırmalarımızda bize doğru ve yanlışı daha kolay keşfettirir (<span class="t12">Topikler</span> 101 b 35). Örneğin metafiziğin konusu olan varlığın ne olduğu, maddi mi yoksa madde-dışı bir özelliğe mi sahip olduğu, sayısının kaç olduğu vb. gibi konularda filozoflar şimdiye kadar birbirinden farklı, birbirine aykırı, ama aynı ölçüde akla yakın görünen bazı görüşler ileri sürmüşlerdir. Sadece metafiziğin veya varlıkbilimin konusu olan varlık değil, fiziğin veya doğa felsefesinin konusu olan doğa (physis) hakkında da bu aynı durum söz konusudur. Bu görüşlerin ele alınması ve incelenmesi, metafizik veya fizik alanında problemlerin durumunu ve bu problemlere getirilen farklı çözümlerin değerini görmemize yardımcı olabilir Böylece kendi çözümümüzü ortaya atarken, daha güvenli bir konumda olabiliriz. Aristoteles bu görüşünün sonucu olarak, her özel bilime tahsis ettiği eserlerinin başında kendi zamanına kadar o özel bilimin konu ve problemlerini &ldquo;diyalektik&rdquo; bir araştırma veya sergilemeye tabi tutar.</p>

  <p class="p0">Bundan başka diyalektik, bilimlerin ilk ilkelerini açığa çıkarmakta da bize yardımcı olabilir. Örneğin Aristoteles&rsquo;e göre, özdeşlik veya çelişmezlik ilkesi, böyle bir ilkedir. Daha önce söylediğimiz gibi özdeşlik ilkesi her türlü akıl yürütmenin kendisine dayandığı ana ilkedir, dolayısıyla bilimin, bütün özel bilimlerin temel ilkesidir. Şimdi özdeşlik ilkesinin kendisini kanıtlamamıza imkân yoktur. Çünkü her türlü kanıtlama özdeşlik ilkesine dayanır, onu varsayar. Ne var ki, özdeşlik ilkesini tersinin imkânsız olduğunu göstermek suretiyle, yani dolaylı bir yolla kanıtlamak yoluna gidebiliriz veya Aristoteles&rsquo;in kendi sözleriyle özdeşlik ilkesini inkâr eden birinin bu görüşünü &ldquo;çürütmek&rdquo;(elenchus) suretiyle onun doğruluğunu gösterebiliriz (<span class="t12">Metafizik,</span> 1006 a 35 vd).</p>

  <h3 class="h30"><a id="ncx343"></a><a id="a22"></a>Geçersiz Kıyas veya Akıl Yürütmeler: Sofistik Delillerin Çürütülmesi</h3>

  <p class="p0">Aristoteles, diyalektiği veya diyalektik akıl yürütmeleri özenle, &ldquo;eristik&rdquo;ten veya sofistik akıl yürütmelerden ayırır ve bu ikinci tür akıl yürütmeleri mantığa tahsis etmiş olduğu eserlerin sonuncusunda, yani <span class="t12">Sofistik Delillerin Çürütülmesi</span> veya <span class="t12">Sofizmaların Çürütülmesi</span> diye çevrilebilecek eserinde (<span class="t12">De Sofisticis Elenchis</span>) ele alır.</p>

  <p class="p0">Sofistik veya eristik bir akıl yürütme nasıl bir akıl yürütmedir? Aristoteles&rsquo;e göre bu akıl yürütme, I) Ya muhtemel veya &ldquo;genel olarak kabul edilmiş görünen, ama <span class="t12">gerçekte</span> öyle olmayan kanılardan hareketle yapılan bir akıl yürütmedir veya II) Genel olarak kabul edilen veya öyle görünen kanılardan hareket eden, ama <span class="t12">düzgün bir biçimde yönlendirilmeyen,</span> böylece bizzat akıl yürütmenin kendisinde yanlışlar yapılan bir akıl yürütmedir (<span class="t12">Topikler</span> 100 b <span class="t12">23-101</span> a 1). O halde diyalektiğin, doğru bir akıl yürütme olmasına ve öncüller olarak muhtemel, akla yakın önermelerden hareket ettiği için bizi doğruya ulaştırmada belli bir değere sahip olmasına karşılık sofistik akıl yürütme hem hiçbir doğruluk içermeyen öncüllerden hareket etmesinden hem de akıl yürütme işleminin kendisinde bilerek veya bilmeyerek yanlışlar yapılmasından ötürü, hiçbir değeri olmayan bir akıl yürütme, düpedüz aldatma, kandırma veya yanıltmacadır, safsatadır.</p>

  <p class="p0">Aristoteles sofistik akıl yürütmeleri veya yanıltmacaları başlıca iki grupta toplar: I) Kelimelerden, kelimelerin anlamlarıyla ilgili karıştırmalardan, dilden ileri gelen yanıltmacalar; II) Kelime-dışı, dil-dışı alandan kaynaklanan yanıltmacalar. Birinci tür yanıltmacalar bir kelimenin çift anlamlı veya çok anlamlı olması, bir cümlede kelimelerin yanlış bir biçimde bir araya getirilmesi veya onların yanlış bir biçimde ayrılması vb.&rsquo;den kaynaklanırlar. İkinci tür yanıltmacalar ise dil-dışı alanla ilgili yanıltmacalardır.</p>

  <p class="p0">Ross&rsquo;un haklı olarak işaret ettiği gibi, Aristoteles&rsquo;in mantığının en değerli kısmı sofizmalar öğretisi değildir (Ross, 78). Çünkü söz konusu sofizmaların bir bölümü en saf bir insanın bile kanamayacağı kelime oyunlarından ibarettir. Örneğin, Megara okuluna ait Diodoros Kronus&rsquo;a mal edilen yanıltmaca bu türdendir: &ldquo;Kaybetmediğimiz bir şeye sahibizdir. Boynuzlarımızı kaybetmedik. O halde boynuzlarımız vardır&rdquo;; veya &ldquo;Elektra erkek kardeşi Orestes&rsquo;i tanır. Şimdi Elektra (önünde bulunan kılık değiştirmiş) Orestes&rsquo;i tanımamaktadır. O halde Elektra tanıdığı şeyi tanımamaktadır&rdquo; veya Platon&rsquo;un <span class="t12">Eutydemos</span> diyalogunda verdiği örnek: &ldquo;Köpeğinizin yavruları vardır. O halde o bir babadır. O sizin köpeğinizdir. O halde o sizin babanızdır.&rdquo;</p>

  <p class="p0">Bazı yanıltmacalar ise daha inandırıcı olmakla birlikte, büyük ölçüde yapaydır. Örneğin &ldquo;Eğer Koriskos Sokrates&rsquo;ten farklı ise ve eğer Sokrates bir insansa o halde Koriskos &lsquo;insan&rsquo;dan farklıdır.&rdquo; Ancak başka bazılarında Aristoteles, varlığını bugün de kabul ettiğimiz önemli bazı yanlış akıl yürütme örnekleri üzerinde haklı olarak durur. <span class="t12">Savı kanıtsama</span> (petitio principi, petition de principe) denilen mantık yanlışı bunlardan biridir: Bir önermeyi, bu önermenin kendisini temele alarak kanıtlayamayız veya başka deyişle kanıtlamak istediğimiz bir iddianın kendisini kanıtlamamızda bir ilke olarak kullanamayız.</p>

  <p class="p0">Aristoteles&rsquo;in mantığa ilişkin söz konusu son kitabı, Yunan insanının doğru düşünme ve aklını uygun kullanma yoluna yeni girdiği bir sırada, yani henüz tam olgunluğa erişmediği bir dönemde düştüğü hataların, karşılaştığı engellerin veya güçlüklerin bir sayımı, betimlenmesi olarak ele alınmalıdır.</p>

  <p class="p0">&nbsp;</p>
</body>
</html>
