<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Doğa Nedir?</title>
</head>

<body>
  <h3 class="h30"><a id="a30"></a>Doğa Nedir?</h3>

  <p class="p0">Aristoteles&rsquo;in kuvve-fiil kuramıyla; oluş, değişme hakkında verdiği bu açıklamalarıyla dar anlamda varlık felsefesi veya metafizik alanından çıkıp, doğa felsefesi veya doğa bilimi veya fizik alanına girmekteyiz. Bildiğimiz gibi Aristoteles&rsquo;e göre doğa felsefesi, doğa bilimi veya fizik genel olarak &ldquo;oluş ve değişme içinde olan varlıkları, tözleri&rdquo; inceleyen bilimdir.</p>

  <p class="p0">Fiziğin veya doğa biliminin temel konusu doğadır. Bundan dolayı Aristoteles doğa üzerine incelemelerine önce doğanın ne olduğu sorusunu sorarak girer. Hatta bundan da önce doğa diye bir şeyin var olup olmadığını kendimize sormamızın gerekli olduğu düşüncesindedir. Çünkü Aristoteles&rsquo;in genel görüşüne göre, her bilim kendi özel konusunu oluşturan varlık türü veya çeşidi üzerine araştırmasına başlamadan önce bu varlık türünün varolduğunu ortaya koymak zorundadır. O halde sormamız gereken ilk soru şudur: Doğa diye bir şey var mıdır? Bu sorunun kestirme cevabı şudur: Evet, doğa diye bir şey vardır. Çünkü hareket ve değişme içinde olan varlıklar vardır. Doğa en genel olarak bu &ldquo;hareket ve değişme içinde olan varlıkların hareketlerinin nedeni ve ilkesi&rdquo; olan şeydir.</p>

  <p class="p0">Aristoteles&rsquo;e göre etrafımıza baktığımızda esas olarak iki tür varlık görmekteyiz. Bunlardan bir kısmı insan eliyle yapılmış, yani sanatın ürünü veya eseri olan şeylerdir. Diğerleri ise canlı veya cansız olsun insan elinden çıkmayan, insanın etrafında yer alan veya içinde kendisini bulduğu doğal denilen şeylerdir. Su, hava, toprak, madenler gibi unsurlar veya onların bir araya gelmesinden oluşan cansız veya inorganik şeylerle bitkiler ve hayvanlar gibi daha üst bileşim ve düzenlemelerin sonucu olarak ortaya çıkan canlı şeylere baktığımızda, bunların tümünün doğal bir hareket ve değişme içinde olduğunu görmekteyiz. Bunlar içinde hareket ve değişme içinde değilmiş gibi görünen inorganik varlıklar dahi aslında doğal bir hareket ve oluş içindedirler. Önünde bir engel bulunmadığı takdirde ateşin doğal olarak yukarıya, su veya toprağın aşağıya, yere doğru doğal bir hareket eğilimi içinde olduğunu biliyoruz. İnsan elinden çıkma, yani sanatın ürünü olan şeylere gelince; onların kendiliklerinden bir hareketleri olmamasına ve her türlü kendiliğindenlikten yoksun bulunmalarına karşılık, yapılmış oldukları maddenin doğasına uygun olarak yine bir tür doğal hareket gücüne sahip olduklarını söyleyebiliriz. Örneğin bir palto veya yatak bir palto veya yatak olarak kendilerini değişmeye iten herhangi bir ilkeye sahip olmamalarına, bir palto veya yatak olarak deyim yerindeyse donmuş olmalarına karşılık kendisinden yapılmış oldukları maddenin kumaş, iplik, tahta, son tahlilde doğal cisimler olmalarından ötürü aşağıya doğru bir harekete sahiptirler. Aristoteles&rsquo;e göre sanatın eseri olan şeylerle doğanın ürünü olan şeyler arasındaki esas fark da birincilerin yapma bir ürün olarak bir hareket ilkesine sahip olmamalarına karşılık, ikincilerin kendi içlerinden gelen bir doğal hareket ve değişme ilkesine sahip olmalarıdır (<span class="t12">Fizik</span> II, 1).</p>

  <p class="p0">Doğa, işte bu ikincilerin sözü edilen hareketlerinin ilkesi ve nedeni olan şeydir. Peki doğal varlıkların veya cisimlerin bu hareketlerinin ilkesi olan şey, onların dışında mı, yoksa içinde midir? Hiç şüphesiz içinde. Organik varlıkların hareket ilkelerinin onların içinde olduğunu biliyoruz. Bir ağacın dallarının, ağacın dışında olan bir faktörün, örneğin rüzgârın etkisiyle doğal olmayan, zora dayanan (cebrî veya kasrî) bir hareketi olduğunu gözlemlemekteyiz. Ama Aristoteles&rsquo;in kastettiği ağacın doğal hareketi, bu değildir; onun gövdesinin, dallarının büyüme yönünde yaptığı, örneğin meşe fidanının meşe ağacı olma yönünde gerçekleştirdiği harekettir ki, bunun ilkesinin ağacın bizzat kendi içinde aranması gerektiği açıktır. Cansız varlıklar söz konusu olduğunda da durum aynıdır. Bir taşı ona dış bir kuvvet uygulayarak havaya atabiliriz. Aristoteles bunu doğal olmayan, <span class="t12">cebri</span> veya <span class="t12">kasri</span> bir hareket olarak tanımlar. Taşın kendi içinden gelen doğal hareketi ise kendisine zorla uygulanan bu kuvvetin etkisinin bittiği anda gerisin geriye, yani aşağıya, yerin merkezine doğru yaptığı harekettir.</p>

  <p class="p0">Aristoteles&rsquo;in doğa hakkında verdiği tanımda, onun bu yani hareketin iç ilkesi veya nedeni olma temel özelliğine uymaz gibi görünen bir husus dikkat çekmektedir:</p>

  <p class="p6"><span class="t14">&ldquo;Doğa, dolaysız bir biçimde kendisinde bulunduğu şeyde, ilineksel değil özsel anlamda onun hareketinin ve sükûnetinin ilkesi ve nedenidir&rdquo; (</span><span class="t15">Fizik,</span> <span class="t14">II, 1).</span></p>

  <p class="p0">Görüldüğü gibi Aristoteles bu genel tanımında doğayı, doğal bir cismin sadece hareketinin değil, aynı zamanda &ldquo;sükûneti&rdquo;nin veya hareketsizliğinin de içsel nedeni olarak tanımlamaktadır. Bu ise doğanın sadece hareketin değil aynı zamanda sükûnetin de ilkesi olduğu anlamına gelmektedir.</p>

  <p class="p0">Bu tanımlama ilk bakışta ortada bir çelişki olduğu izlenimine yol açmaktadır. Ancak Aristoteles&rsquo;in sükûnetten ne kastettiği anlaşıldığında, bu çelişki ortadan kalkmaktadır. Aristoteles&rsquo;in burada sükûnetten kastettiği &ldquo;mutlak anlamda&rdquo; hareketsizlik değildir. Çünkü Aristoteles&rsquo;e göre, sükûnet, &ldquo;harekette bulunması mümkün olan bir şeyin hareket etmemesi&rdquo;dir. Nasıl ki körlük mutlak anlamda görmeme değil de görmesi mümkün olan bir varlığın, örneğin insanın görmemesi ise &ndash;Cansız bir varlığın, örneğin taşın kör olduğunu söylemek anlamsızdır&ndash; sükûnet de mutlak anlamda hareketsizlik değildir, hareket etmesi mümkün olan bir şeyin hareket etmemesidir. Bu anlamda Aristoteles sükûnetin salt bir olumsuzlama (negation) değil, belirli bir olumsuzlama, yani &ldquo;yokluk&rdquo; değil de &ldquo;yoksunluk&rdquo; (privation) olduğunu düşünür. Dolayısıyla Aristoteles&rsquo;te sükûnet hareketle ilişkili, ona bağlı bir kavramdır. O ancak hareketten &ldquo;sonra&rdquo; gelir ve ancak hareket kavramının belli bir anlamda işin içine karıştırılmasıyla açıklanabilir, kavranabilir (Hamelin, 301).</p>

  <p class="p0">Doğa kavramıyla ilgili olarak belirtmemiz gereken son husus şudur: Aristoteles doğa kavramını bazan &ldquo;Doğa boşuna bir şey yapmaz&rdquo; cümlesinde olduğu gibi biraz tehlikeli bir biçimde de kullanır. Burada doğanın, doğası olduğu varlıkların içinde bulunan, onların her birinin özel hareket ve değişmelerinin ilkesi olan özel bir şey gibi değil de, sanki onların dışında ve üstünde bulunan, onlara aşkın olan evrensel bir ilke, alem ruhu gibi bir şey olarak tasarlandığı izlenimine kapılmak mümkündür. Ancak bunun Aristoteles&rsquo;in gerçek düşüncesini ifade eden bir şey olmaktan çok bir benzetme olduğunu; Aristoteles&rsquo;in doğa kavramını evrensel panteist bir tarzda yorumlamanın doğru olmadığını söylememiz ve onun düşüncesinde gerçek anlamda doğanın yukarda değindiğimiz gibi her bir doğal varlıkta onun özel doğal hareket ve değişimini açıklayan özel, bireysel, içsel bir ilke olduğunu vurgulamamız gerekir.</p>

  <p class="p0">&nbsp;</p>

  <p class="p0"><span class="t10">Doğa-Sanat Ayrımı</span></p>

  <p class="p0">Doğanın içinde bulunduğu doğal varlıkta onun doğal hareketinin ve değişmesinin nedeni olan içsel bir ilke olması özelliği onu sanattan ayırmamızın başlıca ölçütünü oluşturur. Bir sanat eserini meydana getiren şey ve veya onun ilkesi nedir? Bu soruya verilecek makul cevap herhalde &ldquo;onu meydana getiren sanatçı&rdquo; olacaktır. Demek ki doğadan farklı olarak bir sanat eserinin ilkesi onun içinde değil, dışındadır. Doğanın eseriyle sanatın eserini karşılaştırdığımızda, basit olarak doğanın eserinin ilkesinin doğal varlığın içinde olmasına karşılık, sanatın eserinin ilkesinin onun dışında bulunduğunu söyleyebiliriz. Bununla birlikte Aristoteles&rsquo;in kendi deyişiyle doğanın eserini, &ldquo;ilkesi kendi içinde olan bir sanat eseri&rdquo; olarak da görebiliriz. Sanatın eserinin doğanın eserine yaklaştırılmasının iyi bir örneği olarak, kendi kendini tedavi eden bir hekimin durumunu verebiliriz: Hekimlik bir sanattır ve bu sanatın ürünü, sağlıktır. Onun eseri, sağlığı meydana getirmektir. O halde hekimin bir başkasını tedavi etmesi durumunda bu başkasında sağlık denen eserin veya hareketin ilkesi, onun kendi dışında olan hekimdir. Ama bu hekimin kendi kendisini tedavi etmesi durumunda bu eserin veya eylemin ilkesi hekimin kendisi olduğu için onun sağlığı meydana getirme eylemi doğanın işlemine yaklaşır <span class="t12">{Fizik,</span> II, 1).</p>

  <p class="p0">Buraya kadar doğanın varolduğunu, bir hareket ilkesi olduğunu, kendisinde bulunduğu varlıkta ona aşkın değil içkin (immanent) olduğunu, nihayet içinde bulunduğu varlıkta onun ilineksel değil özsel anlamda hareketinin ilkesi olduğunu gördük.</p>

  <p class="p0">&nbsp;</p>

  <p class="p0"><span class="t10">Doğa Madde Değil, Formdur</span></p>

  <p class="p0">Aristoteles bu hususları açıklığa kavuşturduktan sonra ikinci önemli konuya geçer. Bu şekilde tanımlanan doğa acaba madde midir, yoksa Form mudur? Ona göre kendisinden önce gelen ve <span class="t12">Doğa Filozoftan</span> diye adlandırılan filozoflar da &ndash;en azından Parmenides gibi hareket ve oluşu inkâr eden, dolayısıyla doğayı reddedenler dışında&ndash; doğayı ve oluş ve hareketi kabul etmişlerdir, ancak onlar doğayı hep madde olarak tanımlamışlardır. Neden? Çünkü onların her şeyin doğası olarak adlandırdıkları şey, her şeyin kendisinden geldiği ve kendisine indirgenebileceği maddi bir şey, yani cisimdir Aristoteles Sofist Antiphon&rsquo;un şu görüşü ileri sürerken onlarla aynı bakış açısını savunduğunu belirtmektedir: Bir yatağı toprağa gömdüğünüzde ondan bir yatağın değil, ağacın, tahtanın çıktığını görürsünüz. Demek ki, doğada varlığını devam ettiren, kalıcı olan, değişmeler altında değişmeyen, Form değil maddedir. Kaldı ki, tahtanın kendisinin bile gelip geçici bir Form olduğunu, onun çürüdüğünde toprağa dönüşeceğini biliyoruz. O halde ağacın veya tahtanın gerçek doğası ondan daha geride bulunan bir şey, örneğin topraktır. Doğa filozoflarının doğayı maddede bulmalarının nedeni, onun her türlü gelip geçici değişmenin altında değişmeyen bir şey olarak kalması özelliğiydi.</p>

  <p class="p0">Aristoteles&rsquo;in ise doğayı madde olarak görme yönündeki bu yaygın görüşe temel itirazı şudur: Biz doğal varlıkları neleri ile tanımlarız? Maddeleri ile mi yoksa Formları ile mi? Bu konuda sanatın ürünleri olan varlıklara bakmak yine bize uygun bir fikir verebilir. Bir yatak nedir? Üzerinde yatılması için meydana getirilen bir eşya. Peki yatağı niye onu meydana getiren ağaçla veya tahtayla, yani maddesiyle tanımlamıyoruz da söz konusu özelliğiyle, yani Formuyla tanımlıyoruz? Çünkü bir yatak, maddesiyle değil ancak Formuyla yataktır. Bir yatak ancak yatak Formunu aldığı zaman ne ise o şeydir, yani yataktır. Aynı şekilde bir insanın kolunu nasıl veya neyle tanımlıyoruz? Bir insanın kolunun maddesi şüphesiz et, kemik, kan vb. dokulardır. Ama biz kolu bunlarla değil de, insan denen organizmanın bir organı, tutma veya çekme organı olarak Formuyla tanımlamayı daha doğru buluyoruz. Hatta bizzat insanın kendisi nedir? Onu uzak maddesinden, yani su, hava, ateş, toprak gibi kendisini meydana getiren dört unsurdan ziyade yakın maddesinden hareketle, yani organlaşmış bedenden hareketle tanımlamaya çalışmıyor muyuz? Kaldı ki onu tanımlamak için, yakın maddesi olan beden bile yeterli oluyor mu? Onu tanımlamak için söylediğimiz şey onun <span class="t12">düşünen</span> bir canlı olduğu, yani Formu değil midir?</p>

  <p class="p0">Sorunu asıl konumuz olan fiziksel bakış açısından ele alalım. Fiziğin konusu hareket, değişme ve oluştur. Şimdi insan denilen varlığın meydana gelişini, oluşunu, onun yaptığı hareket ve maruz kaldığı değişimi nasıl anlayacağız? Bunun için onun maddesine mi, Formuna mı başvuracağız? Bir insanı meydana getiren bir başka insan olduğu gibi, onun spermadan insan dediğimiz yetişkin haline gelinceye kadar süren oluşumunu açıklayan ilke spermada aktif ilke olarak içerilmiş bulunan insan Formu değil midir? Aynı şekilde bir meşe tohumundan meşe ağacının meydana gelmesi sürecini açıklamak için başvurmamız gereken şey meşe tohumunun maddesi (su, toprak, selüloz vs.) değil meşe ağacı Formu olmalıdır. Buradan şöyle bir sonuca varırız: Doğa, <span class="t12">madde değil Formdur.</span></p>

  <p class="p0">Doğal varlıklarda hareket ve değişmeyi, oluşu açıklamak için maddeyi değil de Formu kabul edelim. Ancak öte yandan Formun bizzat kendisi bakımından değişmeyen, oluş içinde olmayan, ezeli, ebedi bir şey olduğunu biliyoruz. Kısaca doğal varlıklarda hareketin nedeni ve ilkesi olan Formun kendisi değişmez, hareketsiz bir şeydir. Bu doğal varlıkların doğalarının, yani hareket ve oluş içinde bulunma özelliklerinin nedeni ve ilkesi olan şeyin kendisinin doğal bir şey olmadığı anlamına gelmez mi? Platon&rsquo;un İdeaları da bu özelliklerinden yani bizzat kendilerinin hareketsiz olmalarına karşılık, duyusal dünyadaki hareketin ilkeleri olarak tasarlanmalarından ötürü Aristoteles&rsquo;in itirazlarına uğramamış mıydı? Aristoteles&rsquo;in bu soruya verebileceği tatmin edici bir cevap yoktur. O sadece kendi Formlarının, Platon&rsquo;un İdealarından farklı olarak, duyusal dünyadaki varlıkların dışında, onlardan bağımsız bir varlığa sahip olmadıklarını, doğal varlıkların doğaları veya özleri olmaları bakımından onların hareketlerinin ve oluşlarının ilkesi ve nedeni olarak adlandırılmalarının mümkün olduğunu ileri sürmektedir.</p>

  <p class="p0">Sormamız gereken ikinci bir soruya ise Aristoteles daha rahat bir cevap verebilmektedir: Formlar vardır ve doğal varlıklardaki değişmenin ilkeleri veya nedenleridir. Bir şeyi bilmek, o şeyin nedenini bilmek veya onu nedeniyle bilmek olduğuna göre doğal bir varlığı veya doğal bir hareketi, oluşu bilmek demek, onun söz konusu ilkesini yani Formunu bilmek demektir. Ama acaba sadece bu yeterli midir? İnsanı veya insanın doğal hareketini, oluşunu bilmek için sadece insan Formunu bilmek yeterli midir? Eğer yeterli ise o zaman Aristoteles&rsquo;in Platon&rsquo;un İdealarına ve bilginin konusunun sadece bunlar olduğu görüşüne itirazının anlamı nedir? Bu anlamda İdealarla, Formlar arasında ne fark vardır? Aristoteles&rsquo;in bu soruya cevabı, onun varlık kuramında olduğu gibi bilgi kuramında da Platon&rsquo;dan ne ölçüde ve gerçekten ayrıldığını göstermektedir.</p>

  <p class="p0">&nbsp;</p>

  <p class="p0"><span class="t10">Ancak Doğa Bilimci Maddeyi de Göz önüne Almak Zorundadır</span></p>

  <p class="p0">Aristoteles, fiziğin konusu olan varlıkları, bağımsız, ancak aynı zamanda değişme içinde bulunan varlıklar olarak tanımlamaktadır. Eğer bu tanım doğruysa, fiziğin konusunun sadece Formlar olamayacağı açıktır. Çünkü yukarda belirttiğimiz gibi Formlar değişme içinde olan şeyler değildirler. Öte yandan onlar yine bildiğimiz gibi gerçek anlamda bağımsız tözler de değildirler. Gerçek tözler, birincil tözler bireylerdir ve Formlar ancak bireylerin onlardan ayrılmaları mümkün olmayan özleridirler. O halde fiziğin konusu &ldquo;sadece Formlar değildir, aynı zamanda maddedir&rdquo;; ikinci dereceden tözler olan Formlar değil, bu Formların maddelerinden ayrılmaz bir şekilde kendilerinde bulunduğu bireysel tözlerdir. Bu demektir ki, doğa bilimcisi araştırmasında matematikçi gibi davranamaz. Daha önce de işaret etmiş olduğumuz gibi doğa bilimci, bir matematikçi gibi Sokrates&rsquo;in burnundaki basıklığı, bu burnun kendisinden bağımsız olarak inceleyemez, onun konusu basıklık veya iç bükeylik değil, &ldquo;basık burun&rdquo;dur. Kısaca o Formla birlikte maddeyi de göz önüne almak zorundadır:</p>

  <p class="p6"><span class="t14">&ldquo;Doğa böylece iki anlama, Form ve madde anlamına geldiğinden onu basık burunluluğun özüyle aynı şekilde incelememiz gerekir. Yani bu tür şeyler ne maddeden bağımsızdırlar, ne de sadece maddi olarak tanımlanabilirler&rdquo; (Fizik, 194 a 12).</span></p>

  <p class="p0">Aristoteles&rsquo;in bu sözlerinden ortaya çıkan sonuç, bir doğa bilgininin araştırmalarında sadece Formu değil, aynı zamanda maddeyi de araştırması gerektiğidir. Ama bu onun maddeyi madde olarak araştırabileceği anlamına gelmez. Çünkü maddenin, madde olarak belirsiz bir şey olduğunu biliyoruz. Öte yandan maddenin aynı zamanda kuvve olduğunu, kuvvenin ise büyük ölçüde belirlenmiş bir şey olduğunu biliyoruz. Bir örnek vermek gerekirse görmenin maddesi göz, düşünen hayvanın maddesi organlaşmış cisim olan bedendir. Gözün görmenin maddesi veya yakın maddesi veya kuvvesi olarak epeyi belirlenmiş olduğunu, ancak onun görebileceğini, çünkü görme için düzenlenmiş, uyarlanmış olduğunu biliyoruz. O halde gözün görme olayında hem görmeyi, yani Formu, hem de görme Formunun, fiilinin organı olan gözü dikkate almamız gerektiği açıktır. Evet, düşünme bir Formdur, ancak insan bedeni denen özel madde, özelleşmiş maddede gerçekleşmesi mümkün olan bir Formdur. Bu nedenle düşünme olayında da bu özel maddeyi göz önüne almaksızın verilecek her açıklama yetersiz bir açıklama olacaktır.</p>

  <p class="p0">Eğer Aristoteles&rsquo;in bu sözlerini doğru anlıyorsak, onun maddenin varlığını ve doğal olayların açıklamasındaki rolünü kabul etme konusunda hocası Platon&rsquo;dan gerçekten ayrıldığını söyleyebiliriz. Hatta bu anlamda Aristoteles&rsquo;te belli ölçüde materyalizmin varlığını dahi ileri sürebiliriz. Eğer Aristoteles&rsquo;in yukarda söylediği şeyleri doğru anlıyor, bakış açısını doğru kavrıyorsak; düşüncenin beynin yapısını açıkladığı kadar, beynin yapısının da düşünceyi açıkladığı, en azından onu mümkün kıldığı biçiminde günümüz kavramlarıyla ifade ettiğimiz görüş, Aristoteles&rsquo;e hiç de aykırı gelmeyecektir.</p>

  <p class="p0">Sadece varlık öğretisi bakımından değil, bilgi kuramı açısından da Aristoteles&rsquo;in bu sözlerinin sonucu, onun bilgiyi mümkün olduğu kadar çok içerikli, ama az genel kavramlarda veya tümellerde araması olacaktır. Kabaca ifade etmek gerekirse, Aristoteles&rsquo;e göre örneğin devletin bilgisi, genel olarak devletin bilgisi olmaktan çok, devletin maddesini teşkil ettiğini söyleyebileceğimiz belli bir zamanda ve mekânda, belli özelliklere sahip insanların meydana getirdiği, belli bir devletin bilgisi olacaktır. İbn Haldun daha sonraları siyasette bilim adamlarına güvenilemeyeceğini, onların gereğinden fazla genellemeler yaptıklarını, mümkün olduğu kadar çok genel kavram kullandıklarını, bu genel kavramlara gerçek hayatta eşlik eden özel şartları, durumları, kısaca onların maddelerini göz önüne almadıklarını dile getirdiğinde, Aristoteles&rsquo;in bu sözlerini çok iyi anladığını veya onları bizim işaret etmek istediğimiz anlamda yorumladığını göstermektedir.</p>

  <p class="p0">&nbsp;</p>

  <p class="p0"><span class="t10">Bireysel Madde</span></p>

  <p class="p0">Bir doğa bilimcinin bilimsel açıklamalarında maddenin, duyusal maddenin veya kuvvenin de göz önüne alınması gereken unsur olduğunu kabul edelim. Ancak bu açıklama, bir Formu bireysel olarak özelleştiren bireylerin özel maddelerine kadar inecek bir açıklama mı olacaktır? Yine bir örnek vermemiz gerekirse, insan Formu gerek Sokrates gerek Platon tarafından ortak olarak paylaşılan bir şeydir. Platon&rsquo;u Sokrates&rsquo;ten ve insan türü içine giren bütün diğer bireylerden ayıran şey nedir? Onun özel ve bireysel maddesi. Doğa bilimi veya doğa bilimcisi bu bir ve aynı tür içine giren bireyleri birbirlerinden ayıran onların özel maddelerini de göz önüne almak zorunda mıdır? Aristoteles&rsquo;in varlık öğretisine göre asıl varolanın, birinci derecede varolanın insan değil de Sokrates veya Platon olduğunu düşünürsek, bilginin konusunu teşkil etmesi gereken şeyin tam da Platon veya Aristoteles olması gerektiği açıktır.</p>

  <p class="p0">Bununla birlikte Aristoteles&rsquo;in bilgi kuramı veya doğa bilimi bireyin bilgisini içine alacak noktaya kadar gitmemektedir. Çünkü bilimin konusu tümel olandır, &ldquo;tür&rdquo;dür; bir tür içindeki bireysel farklılıkları ise doğa bilimi açıklayamamaktadır. Ross&rsquo;un haklı olarak işaret ettiği gibi, Aristoteles&rsquo;e göre fizik, araştırmalarında maddeyi de göz önüne alır. Ancak o, şu ya da bu adamın maddesini değil, her insanda bulunan, insan formunun tümel taşıyıcısı olan maddeyi, Aziz Thomas&rsquo;nın &ldquo;materia individualis&rdquo;e (bireysel madde) karşıt olarak &ldquo;materia sensibilis communis&rdquo; (ortak duyusal madde) olarak adlandırdığı maddeyi ele alır (Ross, 86). Bunun Aristoteles&rsquo;in bilgi kuramında ciddi bir kusur olduğu ve varlık öğretisiyle bilgi kuramı arasında ciddi bir tutarsızlık meydana getirdiği açıktır ve birçok Aristoteles araştırmacısı haklı olarak buna dikkat çekmiştir. Ancak bu bir gerçektir. Bununla birlikte günümüzde de bilimin aynı konuda, yani bireyin bilimsel bilgisi konusunda daha ileri bir durumda olmadığını düşünürsek belki ünlü düşünürü mazur görebiliriz.</p>

  <p class="p0">Fiziğin konusunun ne yalnızca Form, ne de yalnızca madde olmayıp Form haline gelmiş madde veya maddede gerçekleşmiş Form olması gerektiği hakkındaki Aristotdesçi sonuç, öte yandan, Aristoteles&rsquo;in teorik bilimlerin üç türü arasındaki yaptığı ayrım ve derecelendirmeyi yeniden ele alıp değerlendirmemize imkân vermektedir. Aristoteles&rsquo;in bu bilimler arasında en yüksek yeri metafizik veya teolojiye verdiğini biliyoruz. Aristoteles&rsquo;in gözünde metafizik, kral bilimdir. Neden? Çünkü o hem değişme içinde olmayan, hem de gerçek anlamda töz olan varlıkları inceler. Bu varlıklar ise bildiğimiz gibi Tanrı, gök cisimlerinin akılları ve insan ruhuna dışardan gelen Faal Akıl&rsquo;dır. Söz konusu bilimler sınıflamasında en aşağı yeri ise matematiğin işgal ettiğini biliyoruz. Neden? Çünkü o değişme içinde olmamakla birlikte tözsel bir varlığa sahip olmayan üçgen, daire gibi şeyleri inceler. Fiziğin değişme içinde olması açısından metafiziğin konularından daha aşağı bir varlık derecesine sahip olan, ama tözsel bir varlığa sahip olduğu için de, matematiğin nesnelerinden daha yukarı bir varlık derecesine sahip olan şeyleri incelemesinden metafizikle matematik arasında bir yere sahip olması gerektiği açıktır. Aristoteles&rsquo;in kendisinin de söylediği gibi eğer evrende hem değişme içinde olmayan, hem de bağımsız bir varlığa sahip olan şeyler olmamış olsaydı fiziğe &ldquo;ilk felsefe&rdquo; dememiz gerekirdi. Ama ne yapalım ki, böyle varlıklar vardır ve bundan dolayı da fizik ilk (yani en değerli) bilim değildir, ancak ikinci (yani daha az değerli) bir bilimdir.</p>

  <h3 class="h30"><a id="ncx572"></a><a id="a31"></a>Dört Neden Kuramı</h3>

  <p class="p0">Günümüzde gerek gündelik dilde gerek bilimsel terminolojide bir olayın veya olgunun nedeninden söz ettiğimizde, genel olarak bu olayın veya olgunun meydana gelmesini açıklayan şeyi kastederiz. Buna göre suyun kaynamasının nedeni ateştir, havaya atılan bir cismin yere düşmesinin nedeni yerçekimidir, güneş tutulmasının nedeni Ay&rsquo;ın Dünya ile Güneş arasına girerek güneş ışıklarının dünya üzerine gelmesine engel olmasıdır. Bütün bu olaylarda, nedenle kastettiğimiz şey, felsefi dilde fail neden (cause efficient) veya hareket ettirici neden (cause motrice) diye adlandırılan nedendir.</p>

  <p class="p0">Ancak bazı olaylarla ilgili olarak farklı bir dil kullanmamız da söz konusudur. Örneğin spor yapan birine, neden spor yaptığını sorduğumuzda, buna vereceği &ldquo;sağlığımı korumak için&rdquo; veya &ldquo;zayıflayarak daha güzel görünmek için&rdquo; cevabı da bize makul görünür. Bu ikinci anlamda nedenle kastedilen şey ise yine felsefi dilde ereksel neden (cause final) diye adlandırılan nedendir. Sokrates&rsquo;in hakkında verilen idam cezasından kaçmayıp, ölümü kabul etmesinin açıklayıcı nedeni olarak bu ikinci tür nedene dayandığını görmüştük.</p>

  <p class="p0">Bu iki tür nedenin bir başka ortak özelliği, her ikisinin de meydana gelen şeyin veya olayın <span class="t12">dışında</span> (exterieur) olmaları ve yalnızca onların meydana gelmelerini harekete geçirmeleridir. Ateş veya yerçekimi, suyun kaynaması veya taşın yeryüzüne düşmesi olayının dışında olan şeyler oldukları gibi, beden sağlığı veya inceliği de spor yapma olayının kendisine ait olmayan, onun dışında bulunan bir şeydir. İlginç olan Aristoteles&rsquo;in doğal bir varlığın veya olayın meydana gelişinde bunların yanında başka iki faktöre veya unsura, bugünkü anlayışımıza göre neden olmaktan çok bir varlığın veya olayın kurucu unsurları, içkin unsurları (elements constitutives, elements immanentes) olarak adlandırılması mümkün şeylere de neden adını vermesi ve hatta çoğu durumda bunları asıl nedenler olarak nitelendirmesidir. Bu iki içkin (immanent) unsurla kastettiğimiz madde ve Formdur.</p>

  <p class="p0">Aristoteles&rsquo;e göre bilmek, ancak nedenle bilmek veya nedeni bilmektir. Fizikçinin konusu fiziksel değişme, oluş olduğuna göre o bir fiziksel değişmede, değişmenin nedeninin ne veya neler olduğunu bilmek zorundadır. Peki bu nedenler nedir? Aristoteles&rsquo;in bu soruyu cevaplandırması için bir fiziksel değişmede rol oynayan faktörleri veya unsurları gözden geçirmesi gerekmektedir. O, bu araştırmaya girdiğinde hesaba katması gereken dört nedenin, daha doğrusu faktörün varlığını tespit eder. Bunlar madde, Form, fail neden ve ereksel nedendir.</p>

  <p class="p0">&nbsp;</p>

  <p class="p0"><span class="t10">Maddi Neden</span></p>

  <p class="p0">Maddeyi neden göz önüne almak zorundayız? Çünkü her değişme veya oluş olayında bunun kendisi üzerinde cereyan ettiği bir şey vardır. Her türlü değişme veya oluş, değişen bir şey, bir özne gerektirir. Her değişmede meydana gelen veya ortadan kalkan nitelikten (attribut) bağımsız olan bir şey olmalıdır. Su ısınmakta veya donmaktadır. Burada ısınma veya donma niteliğini kabul eden, ancak onlardan bağımsız olan bir şey olmalıdır. Eğer değişmenin altında böyle bir şeyi, bir özneyi kabul etmezsek, niteliklerin ya boşlukta birbirlerini izlediğini veya bir niteliği taşıyan şeyin başka bir nitelik olduğunu kabul etmemiz gerekir ki, Aristoteles haklı olarak bu iki varsayımın da saçma olduğunu söyler. Çünkü birinci durumda değişmenin aslında &ldquo;hiçbir şeyin halleri olmayan iki halin&rdquo; birbirini izlemesinden ibaret olduğunu kabul etmek durumunda kalırız. İkinci durumda ise örneğin sıcaklığın kendisinin soğukluğu, beyazın kendisinin siyahı taşıdığını, böylece sıcağın soğuk veya beyazın siyah olduğunu söylemek zorunda kalırız ki bunların her ikisinin de saçma olduğu açıktır. O halde her değişmede devam eden, değişmeyi kabul eden, değişen niteliklerden bağımsız olan ve onlara taşıyıcı görevi gören bir şey vardır. Bu maddedir.</p>

  <p class="p0">Öte yandan bu taşıyıcı öznenin (substratum), üzerine gelecek nitelikleri kabul etmeye &ldquo;yatkın&rdquo; bir şey olması gerektiği de aşikârdır. Eğer söz konusu özne onu kabul etmeye yatkın, ona uygun bir şey olmasaydı, onu kabul etmezdi. Su, ısıtılabilir olduğu için ısınmayı kabul etmekte ve ısınmaktadır. İnsan bedeni hastalığı ve sağlığı kabul etmeye yatkın olduğu içindir ki hastalanmakta ve sağlığına kavuşabilmektedir. Toprağın hastalandığını veya sağlığına kavuştuğunu söylemek ne kadar anlamsızsa suyun kesmeyi veya kesmemeyi kabul ettiğini ileri sürmek o kadar saçmadır. O halde madde aynı zamanda bir kuvvedir, yatkınlıktır, istidattır.</p>

  <p class="p0">Sanat eserlerinin meydana getirilmesinde de maddenin rolünü göz önüne almamız gerektiği açıktır. Bir heykeltıraşın heykel yapması için ağaç, mermer veya tunca ihtiyacı vardır. Kafasındaki şekil her neyse bu şekli o bir madde, malzeme üzerinde gerçekleştirecek, söz konusu şekli bir maddeye, malzemeye verdirecektir. Ancak bu maddenin bu şekli kabul edebilecek bir özellikte olması gerektiği de açıktır.</p>

  <p class="p0">Aristoteles&rsquo;in bütün bu oluş, değişme veya meydana getirme örneklerinde, bir neden olarak maddeden veya onun deyişiyle maddi nedenden anladığı şeyin genel olarak &ldquo;bir şeyin kendisinden yapıldığı veya kendisinden meydana geldiği veya meydana gelen şeyde onun oluşturucu bir unsuru olarak bulunduğu şey&rdquo; olduğu açıktır.</p>

  <p class="p0">&nbsp;</p>

  <p class="p0"><span class="t10">Formel Neden</span></p>

  <p class="p0">Bununla birlikte gerek doğal gerekse sanatın ürünü olan oluşlarda, meydana gelen şeylerde yalnızca maddi nedenin, malzemenin yetmediği de açıktır. Su ısınır; insan hastalanır veya mermer, sanatçının elinde Afrodit olur. Kısaca değişme veya meydana getirme sırasında bir şey, daima bir başka şey olur. Aristoteles genel olarak bu oluşun veya meydana getirmenin sonucunda ortaya çıkan şeye Form adını verir. Aristoteles&rsquo;in formel neden diye adlandırdığı şeyin, yine bir şeyin analizinde zihnin bu şeyin oluşturucu diğer unsuru olarak göz önüne aldığı, almak zorunda olduğu şey olduğunu söyleyebiliriz. Afrodit heykeli mermer artı Afrodit şeklidir, Sokrates ise beden artı insan şekli veya Formudur.</p>

  <p class="p0">Aristoteles&rsquo;in bu analizini makul görmemek mümkün değildir. Ancak daha önce de söylediğimiz gibi, biz bugün ne suyun ısınması olayında suyun kendisini ve bu ısınma sonunda kazanacağı sıcaklık Formunu, ne de Afrodit heykelinin meydana getirilmesinde mermeri veya mermerin heykeltıraşın elinde kazanacağı Afrodit Formunu onların nedeni olarak görmekteyiz. Daha doğrusu bu şeylerle ilgili olarak &ldquo;neden&rdquo; kavramını kullanmanın uygun olduğunu düşünmemekteyiz. Bize göre, suyun ısınması olayında bu olayın nedeni ateştir, Afrodit heykelinin meydana gelmesi olayında da, bu meydana gelmenin nedeni, heykeltıraştır. İnsanı yapan bir başka insandır. Bu varlıklar, olaylar veya meydana gelmelerde Aristoteles&rsquo;in sözünü ettiği iki şey; madde ve Form ise ancak bu varlıkları veya eserleri &ldquo;zihinsel olarak tahlil ettiğimizde karşılaştığımız veya onlarda bulduğumuz statik, içkin, oluşturucu (constitutif) unsurlar&rdquo;dır.</p>

  <p class="p0">&nbsp;</p>

  <p class="p0"><span class="t10">Fail Neden</span></p>

  <p class="p0">Peki Aristoteles ateşi veya heykeltıraşı nedenler olarak göz önüne almamakta mıdır? Hayır, Aristoteles neden kavramının madde ve Formdan daha başka iki anlama geldiğini de kabul eder. Ona göre, üçüncü anlamda neden; zayıflamanın nedeninin beden eğitimi veya yürüyüş, suyun ısınmasının nedeninin ateş, bedenin sağlığına kavuşmasının nedeninin hekim, Afrodit heykelinin nedeninin heykeltıraş olması anlamında hareket ettirici neden veya fail neden diye adlandırılan nedendir. Aristoteles&rsquo;in kendi verdiği diğer örneklerde söylediği gibi, iyi bir eylemin nedeni onu öğütleyen, çocuğun nedeni babadır.</p>

  <p class="p0">&nbsp;</p>

  <p class="p0"><span class="t10">Ereksel Neden</span></p>

  <p class="p0">Nihayet Aristoteles bu üç nedenin yanında bir diğer ve dördüncü nedeni de sayma ihtiyacım duyar. Evet, bir evin nedeni, bir anlamda onun mimarıdır. Bir heykelin nedeni de, onun heykeltıraşı. Ama bu mimar ne bakımdan onun nedenidir? Mimar olması, yani kafasında bu meydana getireceği evin planına, tasarımına sahip olması bakımından onun nedenidir. Bir heykelin nedeninin, onu yapan heykeltıraş olduğunu söyleyebileceğimiz gibi bir başka anlamda bu nedenin heykeltıraşın kafasındaki Afrodit tasarımı olduğunu da söyleyebiliriz. Aynı durum doğal oluşumlar veya oluşlar için de geçerlidir. Bu, özellikle suyun ısınması gibi bir erek gütmüyor gibi görünen doğal değişmeler için değil de, bir ereğin meydana getirilmesine yönelik görünen meşe tohumundan meşe ağacının meydana gelmesi türünden olaylar için daha doğrudur. Eğer meşe tohumunun içinde meşe ağacı olma yönünde bir tasarı veya erek olmasaydı, o meşe ağacı olmazdı; başka bir şey, herhangi bir şey olurdu.</p>

  <p class="p0">Aristoteles doğada normal oluşumlar yanında bazı anormal oluşumların da olduğunu bilir ve kabul eder. Hilkat garibeleri, bunların en iyi bilinen örnekleridir. Ama Aristoteles normal oluşumların anormal oluşumlardan çok daha sık meydana geldiğini görmektedir. Aristoteles&rsquo;in sorusu şudur: Anormal oluşumlar neden normal oluşumlar kadar sık meydana gelmiyor? Niçin hayvanlar hep aynı tipten yavru yavruluyorlar? Doğada gördüğümüz tiplerin veya türlerin sürekliliği ve devamlılığı Aristoteles&rsquo;e göre onda bulunan tasarı ve ereğin lehine bir kanıt olarak görülmelidir. Demek ki, insan elinden çıkma meydana getirmelerde olduğu gibi, doğal meydana gelmelerde de oluş sonucunda ortaya çıkacak olan şeyi belirleyenin erekler olduğunu ve bu anlamda ereksel nedenlerden söz etmemizin gerekli olduğunu kabul etmemiz makul olacaktır. Bu anlamda, yürümenin sağlığın veya zayıflamanın nedeni olduğunu söylememiz ne denli doğru ise, sağlığın veya zayıflamanın yürümenin veya spor yapmanın nedeni olduğunu söylememiz o kadar doğru, hatta daha doğru olacaktır.</p>

  <p class="p0">Aristoteles&rsquo;in bu dört neden kuramında üzerinde durmamız gereken birkaç önemli nokta vardır. Birinci olarak, yukarıda belirttiğimiz gibi Aristoteles nedenden, bizim bugün ondan anladığımızdan çok daha &ldquo;geniş&rdquo; bir şeyi anlamaktadır. Ona göre neden gerek doğal, gerekse sanatın ürünü olan şeylerde veya &ldquo;oluşlarda&rdquo; kendileri olmaksızın bu şeylerin olmaları veya meydana gelmelerinin mümkün olmadığı her şeydir. Bundan dolayı bu her şeyin içine gerek bugün şeylerin oluşturucu, kurucu unsurları dediğimiz şeyler, onların şartları, malzemeleri, kısaca ilkeleri dediğimiz şeyler, gerekse onların meydana gelmelerinin asıl anlamda nedenleri diye adlandırdığımız şeyler girmektedir. Bu anlamda, Aristoteles&rsquo;in madde ve Formu birer neden olarak belirtmesinde şaşılacak bir şey olmadığı gibi bunun fazla bir mahzuru da yoktur. Çünkü bu durumda mesele sadece farklı bir terminoloji kullanma meselesinden ibaret olmaktadır.</p>

  <p class="p0">İkinci olarak, Aristoteles bizim bugün asıl anlamda neden diye adlandırdığımız fail neden veya hareket ettirici neden kavramına yabancı değildir. Onu dört neden arasında saydığı gibi bazı durumlarda &ldquo;sadece ona dayanarak&rdquo; açıklama yapabileceğimizi, bazı doğal olaylarla ilgili olarak ondan, bir başka ifadeyle mekanik nedenden başka bir neden kavramına başvurmamızın mümkün olmadığını kabul eder. Örneğin bir ay tutulması olayında rol oynayan nedenler ne olabilir? Bu olayın bir maddesi yoktur; sadece bu olaya maruz kalan bir şey vardır: Ay. Bu olayın bir ereksel nedeninin olmadığı da açıktır. Ay tutulması olayının bir ereği olduğunu söylemek saçmadır. O halde bu olayı açıklamak için başvurulacak tek neden fail neden, hareket ettirici neden veya mekanik neden olacaktır: Dünya Güneş&rsquo;le Ay arasına girdiği ve Güneş&rsquo;in ışıklarının Ay&rsquo;ın üzerine düşmesine engel olduğu için ay tutulması meydana gelmektedir (<span class="t12">Metafizik,</span> Z, 1044 b 9-12).</p>

  <p class="p0">Aynı şekilde ışık neden bir fenerden geçerek etrafa yayılır? Çünkü ışığın zerrecikleri fenerin camının gözeneklerinden daha küçüktür ve bu nedenle onların içinden kolayca geçer (<span class="t12">İkinci Analitikler,</span> 94 b 2730). Gerçi bu, bizim yolumuzu aydınlatıp, düşmemize engel olmak gibi ereksel gibi görünen bir sonuca da yol açar. Ama bunun doğanın veya ışığın ereği olduğunu söylemek pek mantıklı olmasa gerektir. Son olarak gözün görmek için yapıldığı ve gözü açıklayan şeyin görme olduğu doğrudur. Ancak gözlerin rengini neyle açıklayacağız? Onun bir amaca hizmet ettiğini söylemek mümkün değildir. O halde onu açıklamak için olsa olsa doğum koşullarına göndermede bulunabiliriz. Bunun ise ereksel nedeni değil de, fail nedeni, mekanik nedeni işe karıştırmak anlamına geleceği aşikârdır (<span class="t12">Hayvanların Oluşumu,</span> 778 a 16-b 19).</p>

  <p class="p0">Ancak Aristoteles gerek doğanın genel işleyişinde gerekse sanatın ürünleri olan meydana getirmelerde fail nedene ve mekanik nedenselliğe fazla yer vermez ve asıl açıklamanın ereksel nedene dayanılarak verilecek açıklama olması gerektiğini düşünür.</p>

  <p class="p0">&nbsp;</p>

  <p class="p0"><span class="t10">Formel ve Ereksel Nedenin Özdeşliği</span></p>

  <p class="p0">Üçüncü olarak, Aristoteles ereksel nedenin kendisini formel nedene özdeş kılar ve böylece ortada gerçek anlamda neden olarak ancak iki neden olduğunu söyler: Madde ve Form. Bunu nasıl yapar? Yukarda verdiğimiz örneklere tekrar dönelim: Çocuğun nedeni babası, Afrodit heykelinin nedeni heykeltıraştır. Ama onlar ne bakımdan nedendirler? Baba <span class="t12">insan</span> olmak bakımından, insan Formuna sahip olması bakımından çocuğun, Praksiteles ise kafasında Afrodit Formuna sahip olması bakımından Afrodit heykelinin nedenidirler. Çocuk veya babanın sperması, içinde insan Formunu taşıması bakımından, Praksiteles ise kafasında Afrodit Formunu taşıması bakımından nedendirler. O halde aslında insanın nedeninin insan, Afrodit (heykelinin) nedeninin Afrodit&rsquo;in kendisi olduğunu söyleyebiliriz. Daha açık bir biçimde ifade edersek, bu örneklerde erekler sadece &ldquo;henüz gerçekleşmemiş&rdquo; Formlardan başka şeyler değildirler. Buna karşılık Formlar &ldquo;artık tamamen gerçekleşmiş&rdquo; erekler olarak kabul edilebilirler. Şimdi onlardan hangisini daha tam, daha gerçek anlamda varlıklar, dolayısıyla nedenler olarak kabul etmeliyiz? Kuşkusuz ki, onların hangisi gerçekten tam olarak varsa, onları kabul edeceğiz. Gerçekten varolan şeylerin Formlar olduğu, erekler ise &ldquo;henüz gerçekleşmemiş olmaları bakımından&rdquo; Formlar olduğu için asıl varolanın, tam olarak varolanın ancak Form olduğu ve dolayısıyla onu asıl neden olarak kabul etmemiz, diğerini ise ona indirgememiz gerektiği açıktır. Sonuç olarak, &ldquo;ereksel neden formel nedene indirgenebilir ve dolayısıyla asıl nedendir&rdquo;, diyebiliriz.</p>

  <p class="p0">&nbsp;</p>

  <p class="p0"><span class="t10">Formel ve Fail Nedenin Özdeşliği</span></p>

  <p class="p0">Aristoteles böylece sadece ereksel nedeni formel nedene indirgemez, aynı şekilde ve aynı bakış açısından hareketle, hareket ettirici nedeni de formel nedene, Forma indirger. Verdiğimiz örneklerde hareket ettirici neden rolü oynuyor gibi görünen varlıklar, yani baba ve heykeltıraş sahip oldukları veya taşıdıkları Formlarından ötürü veya onlar sayesinde hareket ettirici veya fail neden rolü oynamakta değil midirler? O halde gerçek nedenin onlar değil, onların taşıdıkları Formlar olduklarını söyleyebiliriz. Böylece fail nedenin, formel neden veya Form olması zorunludur, diyebiliriz.</p>

  <h3 class="h30"><a id="ncx604"></a><a id="a32"></a>Erekbilim, Nedensellik, Determinizm ve Zorunluluk</h3>

  <p class="p0">Bu çalışmamızda Empedokles&rsquo;e ayırdığımız bölümde, onun hayvanların ortaya çıkışlarına ilişkin iki kuramının birinde tamamen değilse de büyük ölçüde mekanik nedenlere başvuran bir açıklama tarzını ileri sürdüğünü görmüştük. Buna göre doğa önce hayvanların çeşitli organlarını ayrı ayrı meydana getirmiştir. Böylece ortaya &ldquo;boyunsuz başlar&rdquo;, &ldquo;omuzsuz kollar&rdquo; ve &ldquo;alınsız gözler&rdquo; çıkmıştır. İkinci bir safhada bu ayrı organlar düşünülmesi mümkün bütün tarzlarda (yani mekanik olarak) birbirleriyle birleşmişler, bunun sonucunda insan başlı öküzler, öküz başlı insanlar kısaca her türlü acayip hayvanlar ortaya çıkmıştır. Bu birleşimler içinde yaşamaya elverişli veya varlığını devam ettirme kabiliyetine sahip olanlar &ndash;burada bir tür ereksellik işin içine karışmaktadır&ndash; varlıklarını korumuş, böyle olmayanlar ise zamanla ortadan kalkmışlardır.</p>

  <p class="p0">Aristoteles ise bu açıklama tarzını yetersiz bulmaktadır. Çünkü ona göre doğada hemen her zaman organlarla onların işlevleri arasında bir uygunluk, uyum görmekteyiz. Gözler görmek için, dişler koparmak ve öğütmek için, kollar tutmak için yapılmış veya düzenlenmiş görünmektedirler. İnsandan hemen her zaman insan, meşe tohumundan yine hemen hemen her zaman meşe ağacı meydana gelmektedir. Rastlantısal sonuçlar ne her zaman, ne de çoğunlukla karşımıza çıkmaktadır. O halde gözlemlenen bu uyumlar ne rastlantının, ne de kör bir zorunluluğun sonuçları olamazlar. Tek seçenek onların bir amaç için oldukları ve doğanın bir bütün olarak bir amaca veya ereğe göre her şeyi düzenlediğidir.</p>

  <p class="p0">Aristoteles, doğal olarak Demokritos&rsquo;un Empedokles&rsquo;ten daha da ileri giden ve doğadaki oluşumları sadece atomların birbirlerine çarpmaları ve vurmaları ile açıklayan kuramını da kabul etmez. Çünkü bu açıklama da doğadaki türlerin sürekliliğinin, organların belli işlevleri yerine getirmek üzere uygunluklarının hesabını verememektedir. Herhangi bir bilinç ve erekliliğe sahip olmayan atomların, salt mekanik yasalarla bir araya gelişleri evrende duyumun, bilincin, aklın varlığını açıklamadığı gibi organlarla işlevler arasında görülen uygunluğun, nihayet türlerin tekrarlanmasının makul bir açıklamasını da verememektedir. Maddeye ve onun basit hareketlerine öncelik tanıyan bu kuram, Formların varlığını ve daha karmaşık doğal süreçleri açıklayamamaktadır.</p>

  <p class="p0">Sokrates&rsquo;in de Anaksagoras&rsquo;ın dünyanın ve onun içinde olup bitenlerin açıklaması olarak sunduğu modele itiraz ettiğini görmüştük.* Sokrates doğa olaylarına karşı kayıtsız olmakla birlikte en azından insanın ahlâkî eylemlerini açıklamakta başka bir modele ihtiyaç duyduğunu söylemiş ve bu modelin, yani erekbilimci modelin temellerini atmıştı.</p>

  <p class="p0">Şimdi nasıl Platon Sokrates&rsquo;in ahlâkî kavramların varlığı, tümelliği ile ilgili ana görüşünü alıp genişleterek evrendeki her şeyle ilgili olarak bu tür kavramların, İdeaların varolduğunu ileri sürmüşse; Aristoteles de Sokrates&rsquo;in insan eylemleri ile ilgili olarak benimsediği bu erekbilimci modelini alıp tüm doğaya ve doğada meydana gelen bütün varlık ve olaylara uygulamıştır. Onun söylediği şey, tüm doğanın ve doğada ortaya çıkan bütün varlıklar ile gerçekleşen bütün olayların ancak erekbilimci (teleolojik) bir model içinde anlaşılmasının mümkün ve doğru olduğudur. Doğa ahlâkî bir eylemde bulunan bir insan veya bir sanat eserini meydana getiren sanatçı gibidir. Birinciler nasıl bir erek güderek davranışta bulunurlarsa, doğa da aynı şekilde birtakım erekleri gerçekleştirmek üzere faaliyette bulunur.</p>

  <p class="p0">&nbsp;</p>

  <p class="p0"><span class="t10">Aristotelesci Erekbilimin Özellikleri</span></p>

  <p class="p0">Bununla birlikte bu doğal, hatta evrensel erekbilimin iyi anlaşılması gerekir. Acaba o, evrenin yapısı ve tarihinin tanrısal bir planın ürünü ve gerçekleşmesi olduğu anlamına mı gelmektedir? Yoksa o ereklere yönelen bireysel varlıkların bilinçli çabalarının sonucu olduğu anlamında mı ele alınmalıdır? Nihayet bu ilk ikisinden de farklı bir şey, doğada, doğal varlıklarda erekler yönünde bilinçsiz eğilimler olduğu şeklinde mi anlaşılmalıdır? Aristoteles&rsquo;te zaman zaman birinci şıkkı destekler gibi görünen bazı ifadelerle karşılaşılmaktaysa da, bu ifadelerin onun gerçek düşüncesini dile getiren şeyler olmaktan çok, yaşadığı çağdaki sıradan insanın yaygın görüşüne verdiği basit bir tavizden ibaret olması ihtimali çok yüksektir. Çünkü ileride daha geniş olarak göreceğimiz ve daha önce de değindiğimiz gibi Aristoteles&rsquo;in Tanrı&rsquo;sı sadece kendi kendisini düşünen bir düşüncedir. O, Platon&rsquo;un <span class="t12">Taimaios</span>&rsquo;undaki Demiorgos gibi İyi ideasını göz önünde tutarak ve İdealara bakarak maddeye şekil veren bir yaratıcı veya meydana getirici değildir. Dolayısıyla Aristoteles&rsquo;in Tanrı&rsquo;sında evrene ilişkin herhangi bir hayırhah ilgiyi, felsefi terminolojiyle inayeti (providence) aramak boşunadır.</p>

  <p class="p0">Bırakalım evrene ilişkin hayırsever bir ilgi sahibi olmasını, Aristoteles&rsquo;in Tanrı&rsquo;sı onu bilmez bile... Çünkü Aristoteles&rsquo;te Tanrı&rsquo;nın evreni bilmesi, O&rsquo;nun mükemmelliğine aykırıdır. Aristoteles&rsquo;in Tanrı&rsquo;sının sadece Kendi Kendisini bilmesi veya Kendisiyle ilgilenmesi, gerçek ve en mükemmel anlamda varolan şeyin sadece Kendisi olması, dolayısıyla onun bilgisine en lâyık olan şeyin yine ancak Kendisi olması yönündeki temel düşüncesinin mantıki sonucudur. Daha sonraları Aristoteles&rsquo;in Tanrı&rsquo;sıyla karşılaşan Hıristiyan ve Müslüman filozoflardan bazısı O&rsquo;nun bu Kendisi hakkındaki bilgisinden, dolaylı olarak evren hakkında da bilgi sahibi olması gerektiği sonucunu çıkarmak için epeyi çaba harcayacaktır. Ancak bugün artık bu yöndeki yorumlama çabalarının geçersiz olduğu hemen hemen herkes tarafından kabul edilmektedir.</p>

  <p class="p0">Öte yandan Aristoteles&rsquo;te Platon&rsquo;un <span class="t12">Yasalar</span>&rsquo;ında karşılaştığımız Tanrı savunmasına (theodicy), Tanrı&rsquo;nın işlerini iyi gösterme kuramına benzer herhangi bir ciddi kuramla da karşılaşılmamaktadır. Nihayet ve bütün bunlardan daha önemli olarak Aristoteles&rsquo;in Tanrı&rsquo;sına evrene, insana ve tarihe karşı böyle bir ilgi, &ldquo;inayet&rdquo; atfetmek onun sisteminin genel ruhuna tamamen aykırı bir şeyi kabul etmek anlamına gelmektedir.</p>

  <p class="p0">Aristoteles&rsquo;in erekbilimini, evrende ereklere yönelen bireysel varlıkların bilinçli çabalarının ürünü olarak ortaya çıkan bir şey gibi yorumlama arzusunun da herhangi bir ciddi dayanağı yoktur. Çünkü Aristoteles&rsquo;te bilinçli varlıklar ancak insanlardır. İnsanlar ise doğal varlıkların ancak çok küçük bir bölümünü oluştururlar. Oysa Aristoteles, insan-dışı diğer canlı varlıklar bir yana inorganik varlıklara ve onların hareketlerine bile belli bir ereksellik atfetmektedir. Toprağın Formu onu yerin merkezine, ateşin Formu ise onu buna ters yönde bir hareket yapmaya itmektedir. Gözün Formu veya ereği görmek, burununki ise koklamaktır. Kimse ciddi olarak onların bu hareketlerini ve fiillerini bilinçli olarak yaptıklarını iddia edemez.</p>

  <p class="p0">O halde geriye ancak üçüncü şık, yani doğal varlıkların doğalarını gerçekleştirme yönünde yaptığı fiillerinin kaynağını kendi içlerinde buldukları, kendilerinde bulunan bir ilkeden veya eğilimden hareketle &ldquo;bilinçli olmayan bir tarzda&rdquo; eylemde bulundukları şıkkı kalmaktadır. Bilinçsiz bir erekbilim kuramının tatmin edici olmadığını ileri sürebiliriz. Bilinçsiz bir erek kavramını kendi içinde çelişik bir kavram olarak da görebiliriz. Ama bu bir olgudur ve Aristoteles&rsquo;te bütün veriler onun bu yönde bir evren tasarımına sahip olduğunu göstermektedir. Öte yandan, bilinçsiz bir erek veya erekbilim kavramının, Darwin&rsquo;in çevresine uyum gösteren türlerin yaşadığı görüşünden daha fazla gizem içermediğini düşünmemiz de mümkündür. Bu belki duyusuz ve bilinçsiz maddeden, duyunun ve bilincin ortaya çıktığını ileri sürmekten daha cesurca olmayan bir tasarımdı.</p>

  <p class="p0">&nbsp;</p>

  <p class="p0"><span class="t10">Erekbilim ve Determinizm</span></p>

  <p class="p0">Aristoteles&rsquo;in bu erekbilimci modelinin determinizmle ilişkilerinden de söz etmemiz yararlı olacaktır. Günümüzde bazen determinizm sadece mekanizmle ilişkili bir görüş olarak takdim edilmekte ve savunulmaktadır. Determinizmin en ünlü savunucularından biri olan Laplace onu bu yönde, yani mekanist olarak şu sözlerle ifade etmektedir:</p>

  <p class="p6"><span class="t14">&ldquo;Doğada etkide bulunan bütün güçleri ve onu meydana getiren varlıkların çeşitli durumlarını bir an için bilme imkânı kendisine verilmiş bir zihin düşünelim. Eğer bu zihin, bütün bu verileri analize tabi tutabilecek kadar genişse, evrendeki en büyük cisimlerle en küçük atomların hareketlerini bir ve aynı formül içine sokabilecektir. Onun için bilinmeyen hiçbir şey olmayacak, gerek geçmiş, gerekse gelecek onun gözleri önüne serilmiş olacaktır&rdquo; (Randal,</span> <span class="t15">Felsefeye Giriş,</span> <span class="t14">141).</span></p>

  <p class="p0">Laplace bu mekanist determinist görüşünü tek bir cümleyle şöyle de ifade etmektedir:</p>

  <p class="p6"><span class="t14">&ldquo;Evrenin şu andaki durumuna daha önceki bir durumunun eseri ve daha sonraki bir durumunun nedeni olarak bakmamız gerekir&rdquo; (aynı eser,</span> <span class="t16">141</span><span class="t14">)</span><span class="t15">.</span></p>

  <p class="p0">Laplace&rsquo;un burada kullandığı &ldquo;evrenin şu andaki durumunun daha önceki bir durumun eseri&rdquo; ve &ldquo;daha sonraki bir durumunun nedeni olduğu&rdquo; sözlerinden determinizmi mekanist bir biçimde yorumladığını görmekteyiz. Buna karşılık Aristotelesçi görüş, bunun tersine olarak herhangi bir varlığın daha sonraki bir durumunu, örneğin meşe tohumunun meşe ağacı olmaklık durumunu, bu duruma giden yolda ortaya çıkan daha önceki bütün diğer durumların nedeni olarak kabul eder. Aynı şekilde Sokrates&rsquo;in insani eylemlerle ilgili olarak önerdiği erekbilimsel modelde de örneğin, felsefe tarihi dersine giren bir öğrencinin daha sonraki bir durumu, yani felsefe tarihi dersine girme ereğinin gerçekleşmesini bu ereği gerçekleştirmek için yaptığı bütün daha önceki hareketlerin nedeni, söz konusu hareketlerin kendilerini veya bütün o süreci ise bu ereğinin belirlediği eser olarak kabul ettiğini biliyoruz.</p>

  <p class="p0">Determinizmi &ldquo;evrendeki her olayın belli bir nedensel model veya yasanın örneği olduğu&rdquo; şeklinde tanımlarsak &ndash;ki öyle tanımlamamız gerekir&ndash; o zaman gerek mekanizmin gerekse erekbilimin determinizm açısından aynı değere sahip olduğunu kabul etmemiz gerekir. Eğer determinizm, nedenselliğe dayanıyorsa ve eğer nedensellik, nedensellik olarak mekanizm ve erekbilimin aynı ölçüde savundukları veya gerek mekanizme gerekse erekbilime aynı ölçüde dayanabilir bir şeyse, Aristotelesçi erekbilimci nedensellik modelinin determinizmi mekanizmle aynı ölçüde savunduğu veya aynı ölçüde mümkün kıldığını kabul etmemiz gerekir. Başka deyişle determinist bir felsefe mekanist olabileceği gibi, erekbilimci de olabilir ve Aristoteles&rsquo;in erekbilimci nedensellik modeli mekanist nedensellik modeli kadar determinist bir modeldir.</p>

  <p class="p0">Burada eklememiz gereken son ilginç nokta şudur: Aristoteles de kendi savunduğu erekbilimci nedensellik modelinin, mekanist nedensellik modeliyle aynı değere sahip olduğunu, hatta bir anlamda ondan daha determinist olduğunu ileri sürer. Çünkü Aristoteles&rsquo;e göre mekanist nedensellik modelinin, nedenle eser veya sonuç arasındaki ilişkiyi zorunlu olarak kuramayışına karşılık, kendi modeli bu ilişkiyi zorunlu bir biçimde kurma gücüne sahiptir.</p>

  <p class="p0">&nbsp;</p>

  <p class="p0"><span class="t10">Erekbilim ve Zorunluluk</span></p>

  <p class="p0">Aristoteles kendisiyle Sokrates öncesi <span class="t12">Doğa Filozoftan</span> ve özellikle Demokritos&rsquo;un evrende cereyan eden olayları açıklama tarzları arasında çok önemli bir farklılığın olduğu, onların bu olaylarla ilgili açıklama tarzlarında, nedenle eser arasında kurdukları ilişkinin, her ne kadar aksini söyleseler de, gerçekte &ldquo;zorunlu&rdquo; bir ilişki olmadığını ileri sürer.</p>

  <p class="p0">Çünkü Aristoteles&rsquo;e göre &ldquo;nedensel bir süreçte bu sürecin sonucunu veya bu süreç sonunda ortaya çıkacak olan şeyi bu sürecin nedeni olarak almadığımız takdirde ortada bir zorunluluktan söz etmemiz mümkün değildir.&rdquo;</p>

  <p class="p0">Aristoteles <span class="t12">Fizik</span>&rsquo;te bu konudaki öğretisini, zorunluluğun basit mi, yoksa koşullu mu bir kavram olduğunu tartıştığı yerde ortaya koyar. Ona göre bu konuda yaygın görüş, onun <span class="t12">basit</span> olduğu ve onu oluş sürecinin sonuna değil de <span class="t12">içine</span> yerleştirmek gerektiği görüşüdür. Bu, bir evin duvarının varlığa gelişinin zorunluluğunu, ağır olan şeylerin doğal olarak aşağıya doğru hareket ettiği, hafif olan şeylerin yine doğal olarak yukarıya doğru yükseldiği, taşın en ağır olduğu için en altta, toprağın daha hafif olduğu için daha yukarda, nihayet tahtanın en hafif olduğu için bütün bunların üstünde yer aldığını söyleyerek açıklamak demektir (<span class="t12">Fizik,</span> II, 9). Oysa Aristoteles&rsquo;e göre bu açıklama tarzı doğru değildir. Kuşkusuz ki, duvar bu şeyler olmazsa meydana gelmez ama o bunlardan dolayı da meydana gelmez. Başka deyişle duvar yapma süreci, duvarı açıklamaz veya onu zorunlu kılmaz. Tersine <span class="t12">duvarın kendisi duvarın yapılma sürecini açıklar</span> veya onu zorunlu kılar. Bu üzerinde konuştuğumuz problem açısından şu demektir: Eğer bir duvar yapmak istiyorsanız belirli işleri belirli bir süreç içinde yapmanız &ldquo;zorunlu&rdquo;dur. İşte bu anlamda zorunluluk <span class="t12">basit</span> değil, <span class="t12">koşullu</span> bir şeydir ve onun zorunluluğunu ancak sonuçta varacağınız <span class="t12">erekle</span> tesis edebilirsiniz.</p>

  <p class="p0">Aristoteles <span class="t12">Metafizik&rsquo;te</span> bu koşullu zorunluluk anlayışını bir başka örnekle ortaya koyar. Bu, hasta bir bedende sağlığın yeniden meydana getirilmesi olayı veya sürecidir. Aristoteles&rsquo;e göre burada bir hekim şu şekilde akıl yürütür: Sağlık filanca şeydir. O bu şey olduğuna göre eğer hastanın bedeninde &ldquo;sağlığı gerçekleştirmek istiyorsam zorunlu olarak&rdquo; onda şu diğer şeyi, örneğin sıcak-soğuk dengesini gerçekleştirmem gerekir. Bu dengeyi meydana getirmek için yine &ldquo;zorunlu olarak&rdquo; filanca şeyi, örneğin hastanın vücudunu ovmam gerekir. Hekim böylece adım adım <span class="t12">düşünce</span> aracılığıyla meydana getirilmesi bizzat kendisinin elinde olan nihai bir şeye kadar çıkar. Ve buradan başlayarak hastayı iyileştirme sürecini gerçekleştirir. Bu nihai şey, örneğimizde hastanın vücudunu ovmak için ellerini kullanmaya başlama eylemi olacaktır (<span class="t12">Metafizik,</span> Z, 7).</p>

  <p class="p0">Başka bir deyişle Aristoteles&rsquo;e göre doğal şeylerin oluş, meydana geliş süreçlerinde iki aşama vardır. Bunlardan birincisi <span class="t12">tasarlama, düşünme,</span> diğeri ise <span class="t12">yapma, gerçekleştirme</span> aşamalarıdır. Sıradan, sığ bir bakış açısı bunlardan birincisini görmez veya göz önüne almaz. O yapma, gerçekleştirme aşamasının ilk adımından başlar (hastanın vücudunun ovulması) ve son adımını (sağlığın iade edilmesi) bu aşamanın sonucu olarak görür. Böylece sağlığın meydana gelmesini vücudun ovulmasının tetiklediği olayların bir eseri olarak kabul eder. Oysa bu bakış açısı doğru değildir. Bu aşama, ancak birinci aşamanın bir devamı ve onun eseridir. Eğer hekimin kafasında sağlık kavramı, Formu veya ereği olmasa ve bu ereği gerçekleştirmek için geriye doğru gidip sağlığın sıcak-soğuk dengesine bağlı olduğunu, sıcak-soğuk dengesini meydana getirmek için vücudu ovmak gerektiğini düşünmese söz konusu gerçekleştirme aşamasını başlatmaz. Bu aşamayı başlatmadığı takdirde ise sağlık olayı meydana gelmez. O halde burada asıl neden hekimin kafasındaki sağlık Formu ve sağlık ereğidir. Bütün o gerçekleştirme aşaması bu ereğin gerçekleştirilmesi için bir vesileden, araçtan başka bir şey değildir.</p>

  <p class="p0">&nbsp;</p>

  <p class="p0"><span class="t10">Zorunluluk Olgusal Değil, Mantıksaldır</span></p>

  <p class="p0">Aristoteles bütün bunlarla ne demek istemektedir? Açıktır ki, onun söylemek istediği şey şudur: <span class="t12">Zorunluluk,</span> şeyler ve doğa alanından çok, asıl anlamında ancak <span class="t12">düşünceler</span> ve <span class="t12">mantık</span> alanına aittir. Eğer ben düşüncemde veya akıl yürütmemde bir şeyi kendisine varmak istediğim sonuç, başka bir şeyi bu sonuca varmak için zorunlu bir koşul olarak görürsem, bu birinci şeyin ikinci şeyi zorunlu kıldığını söyleyebilirim. Buradaki zorunluluğun nedeni, basit olarak benim ikinciyi birinci için zorunlu görmemdir. İkinciyi birinci için zorunlu gördüğüm içindir ki, ben burada bir zorunluluktan bahsedebilirim. Her zaman tekrarladığımız örneğe yeniden dönersek, ben ilkçağ felsefe tarihi dersine zamanında yetişebilmem için sabahleyin erken kalkmamın zorunlu olduğunu bilirim ve bunun için sabahleyin erken kalkarım. Bu, benim zihnimde veya düşüncemde derse yetişme ereğim ile bu ereğe varmak için yapmam gereken şeyler arasında kurduğum zorunlu ilişkinin sonucudur. Kuşkusuz bu ilişki koşulludur. Ama her türlü zorunlu ilişki zaten mantıksal ilişki olduğundan dolayı zorunlu değil midir? A&rsquo;nın zorunlu olarak C olması, A&rsquo;nın B olduğunu, B&rsquo;nin ise C olduğunu kabul etme koşuluna dayanmaz mı?</p>

  <p class="p0">Şimdi bu mantıksal ilişkiyi mantık veya düşünce planından alalım ve doğaya aktaralım: Aristoteles kuşkusuz doğadaki ilişkilerin salt mantıksal ilişkiler olduğunu söylemek istememektedir. Onun üzerinde ısrar ettiği şey şudur: Ancak &ldquo;doğanın birtakım ereklere göre davrandığını ve bu ereklere ulaşmak için birtakım süreçleri gerçekleştirdiğini düşünürsem, bu süreçlerle sonuçlar arasında zorunlu bir ilişkinin varlığını tesis edebilir veya iddia edebilirim.&rdquo; Eğer bunu kabul etmezsem, bu süreçlerin bu sonucu zorunlu olarak gerçekleştirdiğini, onlardan başkasını gerçekleştirmesinin imkânsız olduğunu ileri süremem.</p>

  <p class="p0">&nbsp;</p>

  <p class="p0"><span class="t10">Erekbilimci Zorunluluğun Problemi</span></p>

  <p class="p0">Burada Aristoteles&rsquo;e şöyle bir itiraz yöneltilebileceği açıktır: Tamam, sanata dayanan meydana getirmelerde, düşünme aşamasının bilinçli olarak gerçekleşme aşamasından önce geldiğini kabul edelim. Ama doğal meydana gelmelerde bu düşünme aşaması neye tekabül etmektedir? Doğa, eserlerini meydana getirirken bir sanatçı veya eylemde bulunan bir insan gibi akıl yürütmekte, muhakeme mi etmektedir? Kuşkusuz Aristoteles&rsquo;in buna vereceği cevap doğanın bilinçsiz de olsa bir sanatçı gibi davrandığı ve bu düşünme sürecinin bilinçli olmasa da içkin bir özellik olarak doğal şeylerin yapısında bulunduğu yönünde olacaktır.</p>

  <p class="p0">Bir adım daha atabilir ve Aristoteles&rsquo;e şunu da sorabiliriz. Peki bu düşünme, tasarlama safhasını <span class="t12">hiç yokmuş gibi</span> varsayalım ve söz konusu olaya bakalım: Tesadüfen veya bir şekilde gerçekleşme sürecinin ilk adımını teşkil eden hareketi yapalım. Bu hareket, arkasından bütün o gerçekleşme sürecini yaratmayacak mıdır? Yani hekim olmayan biri, hekimin söz konusu düşünme sürecinden haberi olmaksızın o ilk hareketi yapsa, bu hareketin arkasından sağlık gerçekleşmeyecek midir? Başka bir biçimde söylersek düşünme aşaması olmasa da, gerçekleşme aşaması aynı şekilde cereyan etmeyecek midir?</p>

  <p class="p0">Burada işaret etmek istediğimiz şeyin fail neden ve ona dayanan mekanik nedensellik olduğu açıktır. Demokritosçu açıklama modeli olayı sadece bu açıdan ele almaktadır. O ovmanın sıcak-soğuk dengesini, sıcak soğuk dengesinin sağlığı yarattığını görmekte, dolayısıyla sıcak soğuk dengesinin nedeninin ovma, sağlığın nedeninin sıcak-soğuk dengesi olduğunu söylemekle yetinmektedir. Bizim de bugün bilimde kendisine dayandığımız nedenselliği anlama ve düşünme tarzımız budur. Başka deyişle biz bugün bilimde mekanik ve fail nedensellik modelini kullanmaktayız. Bunun Aristoteles&rsquo;e yetmemesinin nedenlerini yukarda ayrıntılı olarak açıklamaya çalıştık. Bu açıklamamamıza son bir ek olarak şunu söyleyebiliriz: Galileo&rsquo;den sonra çağdaş bilim olayların &ldquo;niçin&rdquo;ini bir yana bırakıp onların &ldquo;nasıl&rdquo; meydana geldikleri sorusunu sormakta ve olayların nasıl cereyan ettiğine ilişkin bu sorusunu, bir olaya etki eden faktörler arasında, matematik dille ifade edilebilir bağıntılar kurarak cevaplamaya çalışmaktadır. Buna karşılık Aristoteles, Platon&rsquo;dan miras aldığı öz kavramının etkisi altında, özcü bir yaklaşıma sahip olup, her şeyin açıklayıcı ilkesi olarak özleri araştırmak gerektiğini düşünmektedir.</p>

  <p class="p0">Demokritosçu veya Galileoci anlamda fail veya hareket ettirici neden kavramının bu öz araştırmasına bir faydası olmayacağı açıktır. Öte yandan öz kavramını bir tarafa bıraktığımızda olayların nasıl veya hangi yasaya uygun olarak davrandığını bilme konusunda söz konusu fail neden veya hareket ettirici neden kavramının tam bir yeterlilik ve uygunlukla iş göreceği de aşikârdır.</p>

  <p class="p0">&nbsp;</p>

  <p class="p0"><span class="t10">Mutlak Determinizm ve Göreli veya Yumuşak Determinizm</span></p>

  <p class="p0">Aristoteles&rsquo;in erekbilim determinizminin son bir boyutuna kısaca değinelim. Aristoteles&rsquo;in savunduğu erekbilimci determinizmin mekanist determinizm kadar, hatta ondan daha fazla determinizmi mümkün kıldığını söyledik. Ancak bu determinizm <span class="t12">mutlak</span> bir determinizm midir? Başka deyişle Aristoteles mutlak anlamda bir determinizm savunucusu mudur? Buna vereceğimiz cevap, hayırdır. Aristoteles mutlak bir determinist değildir. Bunun nedeni, Aristoteles&rsquo;in sisteminde maddeyi kabul etmesi ve maddenin, &ndash;en azından ay-altı alemde Formdan ayrılmaz bir durumda bulunan maddenin&ndash; Formlar tarafından kendisine empoze edilmek istenen belirlemeye direnme özelliğine, yeteneğine sahip olmasıdır.</p>

  <p class="p0">Madde daha önce çeşitli vesilelerle vurguladığımız gibi Aristoteles&rsquo;te çok karmaşık, çok plastik, hatta biraz çelişik bir kavramdır. Evet o belirsiz olandır ama tam olarak belirsiz olan değildir. Göreli olandır, ama tam olarak göreli olan da değildir. O bir kuvvedir, dolayısıyla bilkuvve Formdur, ama zaman zaman buna aykırı işlevler de yüklendiği olur. Formla karşılaştırılırsa onun pek pozitif nitelikleri olduğu söylenemez. Ama diğer yandan o salt bir olumsuzlama, bir yokluk, bir hiçlik de değildir.</p>

  <p class="p0">Aristoteles&rsquo;te bir aynı tür içindeki bireyleri birbirlerinden ayıran şeyin onların maddeleri olduğunu biliyoruz. Bunun maddenin salt bir olumsuzlama olmadığı anlamına geldiği açıktır. Yokluk, hiçlik nasıl belirleyici olabilir? Aynı biçimde Aristoteles&rsquo;in bir aynı Forma sahip türün içine giren bireylerin türsel Formundan başka bazı özelliklerini de, Forma değil, maddeye yüklediğini görmüştük. İnsan türü içine giren bütün insanların düşünen hayvan olmasını belirleyen insan Formudur ama onların bazısının kadın, bazısının erkek, bazısının yeşil gözlü, bazısının ela gözlü vb. olmasını meydana getiren veya belirleyen şeyin insan Formu olduğunu kabul etmemizin mümkün olmadığı açıktır. O halde, bu farklılığı açıklayacak olan da madde olacaktır.</p>

  <p class="p0">Aristoteles, doğal erekbilime, tam olarak itaat etmemeyi, aykırılığı temsil eden hilkat garibelerini açıklamak için de maddeden başka bir şeye baş vuramaz. Canlılar dünyasında Formlar, hep aynı tipi tekrarlamak isterler. Ama zaman zaman anormal yaratıkların meydana geldiği bir olgudur. Şimdi bu anormalliği açıklamak için Forma başvuramıyacağımız açıktır. Bunu da ancak Formu temsil eden erkeğin kendisine verdirmek istediği belirlemeye direnen dişi unsurun kendisiyle, yani maddeyle açıklamak mümkün olabilir.</p>

  <p class="p0">Bir başka örnek verirsek, Aristoteles&rsquo;e göre, kılıç çelikten yapılır ve onun Formu kesici bir alet olması, yani kesicilik özelliğidir. Öte yandan kılıçta yapıcısının herhalde hiçbir şekilde amacı olmayan bir şey daha oluşabilir; bu zamanla kılıcın paslanmasıdır. Bu paslanma özelliğini kılıcın kesicilik Formuyla veya kılıç ustasının kafasındaki erekle açıklamak mümkün değildir. Çünkü paslı bir kılıç, kesicilik Formunun işlevini yerine getirmeyen, ona aykırı olan bir kılıçtır. O halde onu da kılıcın maddesinin Formun kendisine kazandırmak istediği belirlemeye direnen kendi, nitelikleri ile açıklamak gerekir.</p>

  <p class="p0">İşte bütün bu örneklere ve nedenlere dayanarak Aristoteles, evrende mutlak bir determinizm olmadığını, bazı şeylerin tam olarak belirlenmiş olmasına karşılık diğer şeylerin veya varlıkların bazı yönlerinin tam olarak belirlenmemiş olduğunu kabul eder. Evrendeki belirlenmemişlik boyutunun kaynağını da maddeye yükler ve ona genel bir isimle &ldquo;ilinek&rdquo; olarak işaret eder. Bu ilineklerin sayısının da sonsuz olduğunu kabul ederek, bilime konu olarak sadece özü, Formu verdirir ve ilineğin bilgisinin mümkün olmadığını savunur. Bunun sonucu olarak da, ay-altı dünyasına ilişkin olaylar için &ldquo;her zaman&rdquo; veya &ldquo;asla&rdquo; gibi mutlaklık ifade eden deyimler kullanmaktan kaçınarak bunlar yerine &ldquo;çoğu zaman, çoğunlukla&rdquo; kavramını kullanır. Kısaca Aristoteles bir deterministtir ama ılımlı bir deterministtir.</p>

  <p class="p0">Ay-üstü alemine gelince; Aristoteles bu dünyada mutlak determinizmin hüküm sürdüğüne inanır. Çünkü bu dünyada Formların, yani göksel akılların hareketlerine direnebilecek bir madde yoktur. Gök cisimleri özel bir maddeden, oluş ve yokoluşa tâbi olmayan eterden (aitheros) yapılmışlardır. Bundan dolayı onlarda oluş ve yokoluş yoktur. Onlar ancak tek bir hareket, yer değiştirme hareketi yaparlar. Bu da bütün yer değiştirme hareketleri veya genel olarak bütün hareketler içinde en mükemmeli olan başlangıçsız ve bitimsiz dairesel harekettir.</p>

  <p class="p0">Tanrı söz konusu olunca onun maddeden, her türlü maddeden tamamen arınmış olduğu için hiçbir kuvveye sahip olmadığını, dolayısıyla oluş ve yokoluş içinde olmadığını; salt, ezeli ve ebedi fiil olduğunu, O&rsquo;nun fiilinin ise diğer göksel akıllardan farklı olarak bir yer değiştirme hareketi değil, sadece evrendeki en mükemmel fiil olan düşünme fiili olduğunu, tanrısal düşünceye en layık olan şey bizzat Kendisi olduğu için de bir Kendi Kendini düşünme fiili olduğunu söylemek zorundayız.</p>

  <p class="p0">&nbsp;</p>
</body>
</html>
