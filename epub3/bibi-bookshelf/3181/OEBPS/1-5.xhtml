<?xml version='1.0' encoding='utf-8'?>
<html xmlns:epub="http://www.idpf.org/2007/ops" xmlns="http://www.w3.org/1999/xhtml">
  <head>
    <title>1-5</title>
    <meta content="urn:uuid:81835ed8-ffb7-4b96-a92f-176ceda1afbb" name="Adept.expected.resource"/>
    
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split">  </p>
			<p class="anabaslik" id="_idParaDest-3" xml:lang="en-GB">3. bölüm  </p>
			<p class="paragraf5"><span><img alt="c.png" class="_idgenpageitem4" src="image/c_fmt2.jpeg"/></span>  </p>
			<p class="arabaslik_orta"><span class="charoverride6">Bir kuru üzüm tanesinin içindeki dünya</span>  </p>
			<p class="ara"><span class="charoverride10" xml:lang="tr-TR">Amniyotik sıvıya baktığımda, turuncu koruların üzerine yağan bir   </span></p>
			<p class="ara"><span class="charoverride10" xml:lang="tr-TR">yağmur görüyorum. Karpuz tarlalarına, ıslak topraktaki patateslere,   </span></p>
			<p class="ara"><span class="charoverride10" xml:lang="tr-TR">çayırlarda, yeşilliklerin üzerindeki donmuş çiye bakıyorum.  </span></p>
			<p class="ara"><span class="charoverride10" xml:lang="tr-TR">Bu tüpün içinde ineklerin ve tavukların kanı var. Arılar ve arı   </span></p>
			<p class="ara"><span class="charoverride10" xml:lang="tr-TR">kuşları tarafından toplanan nektarlar da bu tüpün içinde. Arı kuşu   </span></p>
			<p class="ara"><span class="charoverride10" xml:lang="tr-TR">yumurtalarının içinde ne varsa, benim rahmimde de o var.  </span></p>
			<p class="ara"><span class="charoverride10" xml:lang="tr-TR">Dünyadaki sularda ne varsa burada, ellerimde de o var.   </span></p>
			<p class="ara1">–Sandra Steingraber  </p>
			<p class="paragraf3">  </p>
			<p class="paragraf2">“Dünyayı duyularımız –görmek, dokunmak, duymak, koklamak ve tat almak– ve zihnin bilme yeteneği aracılığıyla anlarız. Bu yüzden bu akşam farkındalık pratiğimize, bir kuru üzüm tanesini farkındalıkla yiyerek ve bütün dikkatimizi, tek tek bu duyular üzerine odaklayarak başlayacağız.”  </p>
			<p class="paragraf2">Etrafıma, bu akşamki derse katılan bebek bekleyen ebeveynlere baktığımda tüm dikkatlerinin üzerimde olduğunu gördüm. “Bu meditasyonu biraz tuhaf bulabilirsiniz” diye ekledim. “Fakat farkındalığın bakış açısıyla bakarsak, biraz yenilik bizi, bizim ve hayatı doğrudan deneyimleme becerimizin arasına girebilecek, alıştığımız görme biçimlerinden uyandırarak çok faydalı olabilir. Bu yüzden bu gece, bu deneyimi yeni başlayanların zihniyle yaşayacağız; yani sanki yeni doğmuş bir bebekmişsin ve daha önce hiç kuru üzüm tanesi yememişsin gibi.” Bu akşamki ders için hazırladığım, kuru üzüm taneleriyle dolu küçük kâseyi aldım ve yavaş yavaş çemberin içinde ilerleyerek uzatılan her ele dikkatlice bir üzüm tanesi bıraktım.  </p>
			<p class="paragraf2">Bu basit meditasyon genellikle, meditasyonu mistik bir şey olmaktan çıkarıp farkındalık konusundaki anlayışımızı netleştirmesiyle, bir sınıf olarak dokuz haftalık yolculuğumuzun en akılda kalıcı deneyimlerinden biri haline gelir. Senin üzerinde de aynı etkiyi bırakması çok mümkündür. Ben şu an gerçekten bu meditasyon pratiğini yapmanı öneriyorum, ama şu an okumaya devam etmeyi tercih ediyorsan, lütfen daha sonra dönüp Üzüm Tanesi Meditasyonu’nu yapmak için kendine bir söz ver. Elbette bu senin seçimindir ama farkındalık pratiğinden gerçekten faydalanmanın tek yolunun doğrudan deneyim olduğunu unutma.   </p>
			<p class="arabaslik_sol1">Kuru üzüm tanesi meditasyonu - Kısım I  </p>
			<p class="paragraf3">  </p>
			<p class="paragraf5">(<span class="charoverride7">Okura not: Sınıfta bu pratik esnasında katılımcılara ben   </span></p>
			<p class="paragraf5"><span class="charoverride7">rehberlik ederim. Partnerinle birlikte çalışıyorsan, sırayla   </span></p>
			<p class="paragraf5"><span class="charoverride7">meditasyonu birbirinize yüksek sesle okuyabilirsiniz.</span>)  </p>
			<p class="paragraf3">  </p>
			<p class="paragraf2">Hazır olduğunda, üzümü eline al ve elindeki nesneyi yakından incele. Acele etme; şeklini, rengini, dokusunu ve ışığın buruşuk yüzeyinden nasıl yansıdığını ve nerelerde karanlık tarafından yutulduğunu fark et. Kuru üzüm tanesini, onu inceleyen bir bilim insanıymışsın gibi yoğun bir merakla gözlemle ve onun tüm detaylarına dikkat et.   </p>
			<p class="paragraf2">Şimdi üzüm tanesini alıp parmaklarının arasında nazikçe hareket ettir. Yumuşak ve sünger gibi mi? Sert mi? Dokunduğunda yumuşak bir şey mi, sert bir şey mi ya da yapışkan bir şey mi hissediyorsun? Bu üzüme dokunma deneyiminin tüm detaylarını fark et.   </p>
			<p class="paragraf2">Şimdi kuru üzüm tanesini kulağına iyice yaklaştır ve üzümü parmaklarının arasında yuvarla. Dikkatle dinle. Ne duyuyorsun? Çıtırtılar mı? Minik patlamalar mı? Zihnin, “Bu gerçekten çok tuhaf” ya da “Bir üzüm tanesinin sesini dinlemenin çocuk doğumuyla ne ilgisi var?” gibi düşünceler üretirse, bu düşünceleri fark et ve serbest bırak, sonra dikkatini nazikçe yeniden üzüm tanesinin sesini fark etmeye odakla.   </p>
			<p class="paragraf2">Şimdi, üzümü burnuna yaklaştırarak onu kokla. Acele etmeden, derin nefesler al. Tam bu anda, üzümü koklama deneyiminde neler var? Üzümün kokusunu bir burun deliğinle, diğerinden daha iyi alıp almadığını fark et. Yine düşüncelerin belirdiğini fark edersen, bir kez daha onları sadece fark et ve serbest bırak; dikkatini tekrar, şu anda, burada kuru üzümü koklamaya yönelt.   </p>
			<p class="paragraf2">Ve şimdi, üzüme bir kez daha baktıktan sonra, onu çok yavaşça dudaklarına götür. Elin yaklaşırken kolunun hareket ettiğini hisset. Üzüm tanesi yaklaşırken, ağzının içinde neler olduğuna çok dikkat et. Ve dudaklarına ulaştığında, gözlerini kapatarak bütün dikkatini dudaklarındaki hisse odakla. Ve hazır olduğunda, dilinin üzümü dudaklarından ağzının içine almasına izin ver. Dilinin, üzüm tanesiyle ne yapması gerektiğini, onu dişlerinin arasına nasıl konumlaması gerektiğini nasıl tam olarak bildiğini fark et.   </p>
			<p class="paragraf2">Şu anda, içinden yükselebilecek her duygunun farkında ol: belki sabırsızlık, arzu, beklenti, direnç ya da endişe. Bu duyguları gözlemleyerek varlıklarını kabul et ve sonra dikkatini tekrar nazikçe ağzının içindeki hislere yönlendir.   </p>
			<p class="paragraf2">Ve hazır olduğunda, seni üzümü ısırmaya davet ediyorum. Üzümün, dilinin üstüne dağılan tadına bak. Şimdi çok, ama çok yavaşça çiğne. Çiğne. Tadına bak. Çiğne. Tadına bak.   </p>
			<p class="paragraf2">Ve hazır olduğunda, yutmaya başla. Üzümün boğazından aşağı kaydığını hissedebiliyor musun? Tek bir üzüm tanesini yemek için kaç kez yutkunman gerektiğini fark edebilir misin? Şimdi de dilinin nasıl üzümün küçük parçalarını arayarak dişlerin oyuklarına doğru hareket ettiğini fark et. Ve şimdi, üzümü ısırdıktan sonra ağzının içindeki hissin, öncesinden nasıl farklı olduğunu fark ederek, bir üzüm yeme sürecinin tamamen farkına varmış ol.   </p>
			<p class="paragraf2">Şimdi hazır olduğunda, gözlerin kapalıysa lütfen onları yavaşça aç.   </p>
			<p class="yildiz"><span><img alt="1.png" class="_idgenpageitem3" src="image/1_fmt4.jpeg"/></span>  </p>
			<p class="paragraf2">Yukarıdaki talimatları uyguladıysan az önce, her ana odaklanmış dikkatini yönelterek deneyimin üç temel taşını, bedendeki duyuları, düşünceleri ve duyguları gözlemleyerek, <span class="charoverride7">farkındalıkla</span> bir kuru üzüm tanesi yedin. Bu meditasyondan öğrenilebilecek çok fazla şey vardır ve biz de, onu hep birlikte sınıfta uyguladıktan sonra deneyimlerimizi derinlemesine inceleyerek uzunca vakit geçirdik. Buna birazdan döneceğiz ama öncelikle, bu meditasyonun başka bir önemli özelliğinden bahsetmeliyim: her şeyin birbirine bağlı olduğunun farkına varmak.   </p>
			<p class="paragraf2">Bilinçli farkındalığı bir mercekmiş gibi düşünmek sana yardımcı olabilir. Onu bazen, üzümü yerken yaptığımız gibi çok odaklanmış biçimde, deneyimimizin bütün detaylarını gözlemlemek için tüm duyularımızı işin içine katarak kullanırız. Ve bazen de, farkındalık merceğini bilincimizin daha büyük resmi görebilmesi için genişlemesini sağlayacak şekilde ayarlarız. Pratik yaparken, farkındalığın bu iki özelliğini de besleriz.   </p>
			<p class="paragraf2">Bu daha geniş ve daha ferah bakış açısında, varlığı daha geniş bağlamda idrak ederiz ve böylece her şeyin nasıl birbiriyle bağlantılı olduğunu görürüz. Bazen “derine bakmak” da denen pratiğin bu kısmı, tam şu anda deneyimimizin çok gerçek birer parçası olan birçok sebep ve koşulun farkına varmamıza yardımcı olur. Bu daha geniş bakış açısını deneyimlemek istersen, seni benimle birlikte ikinci bir kuru üzüm tanesi meditasyonu yapmaya davet ediyorum. Bitirdiğinde, iki meditasyonda neler gözlemlemiş olabileceğin konusunda düşüneceğiz. <span class="charoverride13">  </span></p>
			<p class="arabaslik_sol2">Kuru üzüm tanesi meditasyonu - Kısım II  </p>
			<p class="paragraf2">Şimdi yeni bir üzüm tanesi alarak zihnini, yeni başlayanların zihni durumuna getir; çünkü sonuçta, bu tamamen yeni bir üzüm tanesi. Dikkatle bakarak üzümün sapını, yani göbek deliğini bulup bulamadığını araştır. Şu anda, üzümün bu parçası üzerine düşünmeye vakit ayır, çünkü orası sana birçok bilgi verebilir. Bu sana, bu üzüm tanesinin bir zamanlar kendinden daha büyük bir şeye, bir asma dalına bağlı olduğunu söyleyebilir. Ve bu asma, içinde büyüdüğü toprak, güneş ve yağmur tarafından beslendi. Asma ve üzerinde büyüyen üzümler rüzgârı, soğuğu ve sıcağı deneyimledi; üzerlerine, geceleri ay ve yıldızların, gündüzleri güneşin ışığı düştü. Bu üzüm belli bir boyuta eriştiğinde insanlar tarafından, ebeveynleri ve belki de kendi çocukları olan, kendi hayatlarında umutları, düşleri ve mücadeleleri olan, belki de başka bir ülkede doğmuş, anadilleri senin dilin olmayan işçiler tarafından toplandı. Onlar bu üzümü topladı ve ona, sonunda bir kuru üzüm tanesi haline gelmesine sebep olan kurutulma süreci boyunca yardım etti; üzüm tanesi bundan sonra belki bir pakete kondu ya da devasa bir depoda bekletildi. Hangisi olursa olsun, bu üzümün bir kamyona, yüzlerce, belki de binlerce insanın emeğinin sonucunda ortaya çıkmış bir kamyona yüklenmesi için insan enerjisi kullanıldı. Ve bu üzüm tanesini pazara götürmek için topraktan, gezegenin diğer yarısından gelmiş olan petrol ve benzinden gelen enerjiyi kullanan o kamyon, bir insan tarafından kullanıldı.   </p>
			<p class="paragraf2">Kamyon gideceği yere ulaştığında, üzüm tanesini boşaltmak ve onu kutusunun ya da dev konteynerin içinde, bir rafa ya da bidona koymak için daha fazla insan enerjisi kullanıldı. Sonra sen ya da birlikte yaşadığın insanlardan biri gelip raftan bir kutu kuru üzüm aldı ya da ufak bir kürekle, üzümleri bir torbaya doldurdu ve onları kasaya kadar taşıdı. Sonra kasiyer, gene dünyadan gelen enerjiyi, bu kez elektrik enerjisini kullanarak bu üzüm tanesinin ve yanında gelen tüm diğer üzümlerin fiyatını hesapladı. Üzümleri eve getirdin ve şu anda, elinde bu kuru üzüm tanesiyle, ellerine ulaşabilmek için oldukça kayda değer bir yolculuk yapmış olan bu kendine özgü üzüm tanesiyle birliktesin.   </p>
			<p class="paragraf2">Yavaşlayıp bu kuru üzüm tanesine derinlemesine baktığımızda, birkaç dakika önce çok sıradan olan bu üzümün, artık o kadar da sıradan olmadığını görebiliriz. Farkındalığımızı genişleterek gerçekten de toprağı, güneşi, yıldızları, bulutları, yağmuru, petrolü, benzini, elektriği ve bu üzüm tanesinin elimize ulaşmasında rol oynamış tüm o insanları görebiliriz. Dikkat edip derinlemesine bakarak, hayatın bütün ağını görebiliriz; bu, kuru üzüm tanesini, kendimizi, partnerimizi ve bebeğimizi de içeren devasa bir karşılıklı bağlantıdır. Şu anda, bütün evreni parmaklarımızın arasında tutuyoruz.   </p>
			<p class="paragraf2">Şimdi, bu geniş açılı bakıştan çıkıp daha önce kullandığımız, daha odaklı bakış açısına dön ve bu üzümü de, daha önceki üzümü yediğin gibi ye; yavaşça, dikkatini bu üzüm tanesini görmeye, hissetmeye, duymaya, koklamaya ve tadını almaya odaklayarak. Düşünceler ya da duygular ortaya çıkarsa, onları sadece fark et, serbest bırak ve üzüm tanesini yemenin hislerine geri dön. Belki de artık, bu üzüm tanesinin varlığını daha iyi anlıyor ve onun şu anda, burada olmasını sağlayan birçok sebep ve koşul da dahil olmak üzere her şeye daha büyük bir şükran duyuyorsundur.   </p>
			<p class="paragraf2">Üzümü çiğnemeyi ve yutmayı bitirdikten sonra bir kez daha derinlemesine bakmak için bir an dur. Tam şu anda, bedeninin bir üzüm tanesi kadar daha ağır olduğunu düşün. Ve az önce yediğin üzüm tanesinin tam da şu anda, vücudunun içinde yeni bir dönüşüm sürecinden geçmekte olduğunu düşün. O aslında senin ve sonuç olarak bebeğinin vücudunun bir parçası haline geliyor.   </p>
			<p class="paragraf2">Üzümün içinde bol miktarda, topraktan gelen bir mineral olan demir bulunduğunu düşün. Demir vücudumuzun sürekli yenilemeye ihtiyaç duyduğu alyuvarların üretiminde çok önemli bir rol oynar. Alyuvarlar vücudumuzdaki her organ ve hücreye oksijen taşır. Hamilelik döneminde vücudumuza demir almak özellikle önemlidir çünkü oksijeni ve besinleri plasenta ve göbek bağını kullanarak bebeğimizin bedenine taşıyacak bir sürü yeni alyuvara ihtiyaç duyarız.   </p>
			<p class="paragraf2">Yavaşlayıp bu kuru üzüm tanesine derinlemesine bakarak, az önce yediğimiz, daha büyük evrenle sayısız bağlantılara sahip olan bu küçük, koyu renkli, buruşuk ve tatlı nesnenin doğrudan bizim ve bir sonraki neslin sağlığı ve iyiliğine nasıl katkıda bulunduğunu görebiliriz.   </p>
			<p class="arabaslik_sol">Kuru üzüm meditasyonu üzerine düşünceler  </p>
			<p class="paragraf2">Kuru Üzüm Meditasyonu’nun basit zarafeti sınıfa katılan, bebek bekleyen ebeveynlerin harika gözlemler yapmasına ve çıkarımlarda bulunmasına sebep oldu. Biri, “Daha önce hiç gerçekten bir kuru üzümün tadına baktığımı sanmıyorum. Yani, bu hayatımda yediğim en iyi kuru üzüm tanesiydi!” dedi. Tabii bu retorik bir soruyu tetikledi: Bu gerçekten özel bir üzüm tanesi miydi yoksa, tadının bu kadar canlı ve güzel olmasını sağlayan şey, bu deneyimin üzerinde tüm dikkatimizi toplamamız ve onu yerken gerçekten <span class="charoverride7">orada</span> olmamız mıydı?   </p>
			<p class="paragraf2">Yemek yemek, hayatın en büyük keyiflerinden biri olabilir. Her gün, bir elmayı ısırdığında ya da bir şeftaliyi tattığında kaç kez, sadece gerçekten <span class="charoverride7">orada</span> olmadığın için böylesine muhteşem bir zevki kaçırıyorsun? Ve başka ne kadar çok anı, örneğin işe giderken dışarı adımını attığın an sabah havasının kokusunu ya da komşunun bahçesindeki, önceki gece açmış olan çiçeklerin kokusunun güzelliğini tam olarak deneyimlemiyorsun? Peki, bir şeyden diğerine aceleyle hareket ettiğin için, hamileliğinin hangi neşe dolu anlarını kaçırıyorsun?  </p>
			<p class="paragraf2">Bütün fiziksel rahatsızlıklar –mide bulantısı, sırt ağrıları ya da nefes darlığı– ve sahip olabileceğin tüm belirsizlikler ve endişelerden bağımsız olarak gerçekten görmek için bir an durursan, tam da şu anda, yaşayan, nefes alan ve içinde yeni bir insan büyüyen, gerçek bir mucize olduğunu fark edersin! Ve eğer bu mucizeyi kaçırıyorsan, doğum ve ebeveynlik süreçlerinde, buna benzer ne kadar çok anı kaçıracaksın?   </p>
			<p class="paragraf2">Bir an için durup “Peki var olmanın neşesi nereden geliyor?” diye sorarsan bunun, bir portakalın şekerli tadında, bebeğinin yüzünü aniden aydınlatan bir gülümsemede, partnerinin ya da bir arkadaşının sana sarılmasının yarattığı sıcaklıkta ya da bebeğinin teninin tatlı kokusunda var olduğunu anlayabilirsin. Farkındalık pratiklerini uyguladığımızda hem kendimiz hem de çocuklarımız için şu anda daha uyanık ve canlı oluruz.   </p>
			<p class="paragraf2">Üç aylık Julian’ın annesi olan Claire’in bana, bebek doğduktan sonra kendi babasında gözlemlediği değişimleri anlatışını hatırlıyorum. Bana babasının, yeni doğmuş torununu kucağına almak ve onunla oynamak konusunda nasıl da sonsuzca mutlu olduğunu anlatmıştı. Bu babasının karakterine öylesine tersti ki, Claire bu değişiklik karşısında hem çok şaşırmış, hem de çok sevinmişti. Bir gün babası ona, torunuyla ikinci bir şansa sahip olduğu için ne kadar mutlu olduğunu söylemişti. Claire ona ne demek istediğini sorduğunda, Claire’in çocukluğunda çoğu zaman onun yanında olamadığı için ne kadar pişman olduğunu ve kendi kendine, torunuyla aynı pişmanlığı yaşamamaya söz verdiğini anlatmıştı.   </p>
			<p class="paragraf2">Belki de senin ebeveynlerinden biri ya da ikisi birden, biraz Claire’in babası gibidir. İnsanlar birbirleriyle deneyimler yaşamadan ve birbirlerinin yanında olmadan yetişen birçok aile vardır. Mahremiyet, neşe, bağlılık ve birbirini anlama konusunda geçmişte kalan şanslar kaybedilmiştir. Sonsuza dek yok olmuştur. Ama hamilelik sırasında farkındalık öğrenmeye karar vererek sen, kendi ebeveynliğin konusunda bu pişmanlığı yaşamamak için  kendine büyük bir şans tanıyorsun.   </p>
			<p class="paragraf2">Ebeveynliğin temeli birçok açıdan, çocuklarımızın yanındayken tamamen orada olmamıza dayanır. Bunu nasıl yapacağımızı öğrenmenin bir yolu, şu anki hayatlarımızda nasıl tam olarak burada ve kendimizle bağlantı içinde olacağımızı öğrenmemizdir.   </p>
			<p class="arabaslik_sol">Beden-zihin bağlantısına dair doğrudan bir deneyim  </p>
			<p class="paragraf2">Kuru Üzüm Tanesi Meditasyonu’ndan sonra sınıf katılımcılarının anlattığı başka deneyimlerden biri de şuydu; “Ağzım, üzüm tanesi dudaklarıma bile ulaşmadan tükürük salgılamaya başladı!” Kuru Üzüm Tanesi Meditasyonu’nu sadece okumak yerine gerçekten uyguladıysan, sen de bu deneyimi yaşamış olabilirsin. Bu özellikle çok ilgi çekici bir gözlemdir çünkü burada, beden-zihin bağlantısını doğrudan deneyimlersin. Bununla ne kastediyorum? Üzüm tanesine bakıyor ya da onu kokluyordun, değil mi? Sonra onu dudaklarına doğru yaklaştırmaya başladın. Bunu yaparken, ağzının içinde daha fazla tükürük oluşmaya başladığını hissettin. Bu nasıl oldu? Bunun olmasının sebebi, zihninin yiyeceğin geldiğini algılamış olması ve bu <span class="charoverride7">algıya</span> tepki olarak, vücudun değişti. Bir anda vücudun, daha çok tükürük üretmeye başladı. O halde sindirim sürecinin ağızda başladığını söylemek, oldukça yerindedir.   </p>
			<p class="paragraf2">Buradaki kritik nokta, <span class="charoverride7">vücuttaki değişikliği yaratan şeyin zihin olmasıdır.</span> Zihin-beden bağlantısının nasıl çalıştığını gerçekten gözlemleyecek kadar yavaşladığımızda bu, olağandışı bir deneyimdir. Zihin, kuru üzüm tanesinin ağza doğru yaklaştığını algıladı ve vücudun içindeki olağanüstü karmaşık bir süreçle, beslenme beklentisi içinde sıvıları ve bir sürü enzimi salgılamaya başladı.   </p>
			<p class="paragraf2">Algı önemlidir. Hem de çok önemlidir. Bir şeyleri nasıl gördüğümüz (ya da görmediğimiz), vücudun çalışma biçimi üzerinde çok büyük bir etkiye sahiptir. Zihin-beden bağlantısı çok ama çok gerçektir. Köpeklerden korkuyorsan ve bir köpek görürsen, algın kan dolaşımına aceleyle adrenalin salar ve bu da bedenini alarm durumuna geçirir. Tam tersine, köpekleri seviyorsan, bir köpek gördüğünde, algın, aynı uyaran –bir köpek görmek– karşısında kanına oksitosin salgılar ve sen kendini arkadaş canlısı ve mutlu hissedersin. Zihin ve beden arasındaki bu dinamik ilişki her gün, günün her anında devam eder. Bu kitapta öğreneceğimiz üzere, bunun doğum süreci üzerinde çok büyük etkileri vardır.   </p>
			<p class="arabaslik_sol">Dirençle karşılaşmak  </p>
			<p class="paragraf2">Biz sınıfta Kuru Üzüm Meditasyonu’ndaki deneyimlerimizi paylaşırken, Monica söz aldı. “Bu meditasyon sırasında gerçekten çok zorlandım. Çocukluğumdan beri kuru üzümden nefret ederim. Onları her zaman kek ya da kahvaltı gevreği gibi şeylerin içinden ayıklamışımdır. Bu yüzden sen üzümleri dağıtarak bana doğru gelirken, ‘Olamaz. Ne yapacağım?’ diye düşündüm. Kuru üzümden ne kadar nefret ettiğimi bilen Kathy’nin bana baktığını biliyordum. Ama uygulamaya katılmaya karar verdim.”  </p>
			<p class="paragraf2">“Üzümü ağzıma atma vakti geldiğinde, bunu yapmayı gerçekten istemiyordum. Ama, ‘Ne olacak, alt tarafı bir üzüm tanesi’ diye düşündüm. Böylece üzüm tanesini dudaklarıma koydum, sonra diğer herkes gibi, dilimin onu ağzımın içine almasına izin verdim. Ve gerçekten de çok şaşırdım. Üzüm tanesini ısırıp gerçekten tadına baktığımda karşılaştığım şey, beklediğim şeye hiç benzemiyordu. Hatta neredeyse iyiydi!”  </p>
			<p class="paragraf2">Monica’ya, “Deneyimin geri kalanı nasıldı? Görme, duyma, koklama ve her şeyin birbirine bağlı olduğunu fark etme anları?” diye sordum.   </p>
			<p class="paragraf2">Şöyle cevap verdi: “O kısımlarda sıkıntı çekmedim. Kuru üzüme bakma, bütün o buruşukluklarını ve rengini görme kısmını sevdim. Kuru üzümün sünger gibi hissi gerçekten ilginçti. Ve onun sesini dinlemek, biraz garip olsa da, çok eğlenceliydi. Kuru üzümün hangi aşamalardan geçtiğini fark ettiğimde çok etkilendim, hatta bunun için minnet duydum.”  </p>
			<p class="paragraf2">Monica’nın deneyiminden çok şey öğrenebiliriz. Öncelikle o kendini, net biçimde “kuru üzüm sevmeyen biri” olarak tanımlıyor. Eline bir kuru üzüm verileceğini anladığı andan itibaren zihni onu kendisi hakkında, kuru üzüm sevmeyen bir insan olduğuna dair bir hikâyenin ortasına konumlamıştı bile. Ve geleceğe dair endişeleriyle oynamaya başladı. İstemediği, hiç hoş olmayan bir deneyim yaşamayı bekliyordu ama aynı zamanda, meditasyona devam edip neler olacağını görmek isteyecek kadar da meraklı ve açıktı. Bu deneyime, yeni başlayanların zihniyle yaklaşıyordu.  </p>
			<p class="paragraf2">Monica’nın kuru üzümü farkındalıkla yerken keşfettiği şey, bunun aslında birçok andan oluştuğuydu. Bazıları ilginç, bazıları tuhaftı ve bazı anlarda, bir kuru üzüm tanesi için gerçekten şükran duymuştu! Ve kuru üzüm tanesini yeme vakti geldiğinde deneyimi, beklediği şeye hiç benzemiyordu.   </p>
			<p class="paragraf2">Elbette burada doğumla çok paralel bir nokta vardır. Monica’nın kuru üzüm tanesi konusunda sahip olduğu gibi, birçoğumuz doğum konusunda önyargılara, beklentilere, fikirlere, inançlara umutlara ve korkulara –hatta uzun süredir var olan korkulara– sahip oluruz. Canımızın ne kadar yanacağı ve bize ya da bebeğimize neler olacağı konusunda endişelenir ve doğum deneyimi esnasında partnerimizi, bizimle ilgilenen sağlık çalışanlarını ve kendimizi ne kadar seveceğimiz üzerine hayaller kurarız.   </p>
			<p class="paragraf2">Monica’nın deneyiminden de görebileceğin gibi, farkındalık çalışması yaptığında, başka bir yol daha vardır. Doğum deneyimine Monica’nın üzüm tanesine yaptığı gibi, onu anbean deneyimleyerek yaklaşırsan ne olur? Doğumla tamamen farklı bir ilişki kurmak mümkün müdür? Doğum konusundaki beklentilerini ve fikirlerini –o güne kadar duyduğun ve okuduğun her şeyi– bir kenara bırakıp bu deneyimin içinden anbean, yeni başlayanların zihniyle geçersen ne olur? Bunu yaparak, <span class="charoverride7">doğumun düşündüğün gibi bir şey olmadığını keşfedebilirsin.</span> Belki de farkındalık merceğinden bakarak, doğum anını yaşamanın anbean deneyimi sayesinde bir bebek doğurmanın senin için tam olarak ne olduğunu keşfedebilirsin.   </p>
			<p class="paragraf2">Daha önce doğum yaptıysan bile yeni başlayanların zihni ya da “bilmiyorum” zihni bir sonraki doğum deneyimine yaklaşımın konusunda sana çok yardımcı olabilir. Sonuçta, <span class="charoverride7">bu</span> doğumun nasıl bir şey olduğunu bilmiyorsun. O halde neden enerjini <span class="charoverride7">şu anda</span> olmayı, gelecek hakkındaki fikir ve korkularını fark edip belki de onları serbest bırakmayı öğrenmeye ve sonra, aynı şeyi doğum esnasında da yapmaya yönlendirmeyesin? Bu, tüm deneyime yaklaşmak için çok daha ilginç ve çok daha az stresli bir yol olabilir.   </p>
			<p class="arabaslik_sol">Birbirine bağlılık  </p>
			<p class="paragraf2">Şu anda olma kapasitemizi geliştirmemiz, Monica’nın kuru üzüm tanesi için şükran duyması gibi, her türlü sürprizi getirebilir. Farkındalık sahibi olmayı öğrenmek bizi bir nevi kalp açıklığına, her şeye karşı –hatta bir kuru üzüm tanesine bile!– bir bağlantı ve özen hissi geliştirmemize yönlendirebilir. Nasıl yavaşlayacağımızı ve içimizdeki daha derin noktalarla bağlantı kuracağımızı öğrenebilirsek, hayatlarımızı daha şu anda yaşayıp içimizde daha büyük bir sükûnet ve rahatlığa sahip olursak özen ve bağlantı hissi doğal olarak yükselir. Farkındalık ve her şeyin birbiriyle bağlantılı olduğu bilgisi hepimizin içinde zaten vardır; sadece ortaya çıkmayı bekler. Gereken tek şey pratiktir.   </p>
			<p class="arabaslik_sol">Bebekler ve kuru üzüm taneleri hakkında: farkındalığın eyleme geçtiği bir hikâye  </p>
			<p class="paragraf2">Bebek bekleyen ebeveynlere farkındalık öğretmeye başladıktan kısa süre sonra, yerel bir hastanede “Yeni Anneler İçin Farkındalık ve Stres Azaltma” adlı iki saatlik bir eğitim vermeye davet edildim. Bu davet beni çok mutlu etmişti ve kaç kişilik bir grup beklemem gerektiğini sorduğumda, küçük bir grup olacağı, belki sekiz anne ve bebeklerinden oluşacağı söylendi. Farkındalık pratiğini paylaşma konusunda yeni olduğum için bu konuşma üzerine düşünmek ve olayı planlamak için oldukça fazla enerji harcadım. Oraya gittiğim sabah, danışma masasındaki neşeli bir gönüllü bana sınıfa kadar eşlik etti. Gördüğüm şey, bir anda yerimde çakılıp kalmama sebep oldu. Toplantı odası <span class="charoverride7">devasaydı</span> ve içeride, bebekleri üç haftalıkla sekiz aylık arasında değişen <span class="charoverride7">kırk</span> kadın vardı.   </p>
			<p class="paragraf2">İşlerin kaotik bir noktada olduğunu söylemek, durumu hafifletmek olur. Anneler odanın içinde küçük gruplar halinde ayakta duruyor ya da yere oturmuş bebeklerini besliyor, altını değiştiriyor ya da ortamdaki kargaşanın içinde konuşmaya çalışıyordu. Bebekler mızırdanıyor, huysuzlanıyor ve ağlıyor, anneleriyse onların sırtını pıtpıtlıyor, yürüyor ya da onları kucaklarında zıplatıyorlardı. İlk düşüncem, “İşte geleceği ancak bu kadar planlayabilirsin” oldu. Sonra, “Şu anda olan bu. Elimden gelenin en iyisini yapacağım” diye düşündüm.  </p>
			<p class="paragraf2">Odanın önüne geçip durdum. Hemen önümde oturan çılgına dönmüş bir kadın çok mutsuz olan bebeğini sakinleştirmek için ona memesini uzatıyor, bebekse kendini geriye doğru atarak vücudunu ondan uzaklaştırıyor ve eskisinden daha yüksek çığlıklar atıyordu. Derin bir nefes alarak sessizce farkındalığı ve şu anda kalma becerisini geliştirmek üzerine konuşmaya başladım. Yakınımda olanlar konuşmayı bıraktı ve zaman içinde, dışarı doğru yayılan bir dalga gibi sessizlik odaya yayıldı ve anneler dikkatlerini odanın ön kısmına yöneltti. Bebeklerin çoğu ağlamaya ve huysuzlanmaya devam etti. Bebeği susturulamayacak şekilde ağlayan bir kadın yerinden kalkıp odayı terk etti.   </p>
			<p class="paragraf2">“O halde neden hemen şimdi bir farkındalık pratiğini denemiyoruz?” diye devam ettim. Bazı kadınların neden bahsettiğim konusunda hiçbir fikri olmadığını biliyordum. “Bu bebeklerimizi sakinleştirmemize de yardımcı olabilir.” Ve orada, daha sonra Kuru Üzüm-Bebek Meditasyonu haline gelecek şeyi yapmaya başladım.   </p>
			<p class="paragraf2">“İşe kendimizle başlayalım. Şu an vücudunda farkına varabildiğin bir his olup olmadığına bak; örneğin belli bir bölgede gerginlik ya da sıkılık, belki de vücudunun bir yerinde duyduğun bir rahatsızlık. Aklından geçen bütün düşünceleri fark et; belki bebeğin hakkında endişeli bir düşüncen var; belki de diğer insanların bebeğin hakkında neler düşünüyor olabileceğini düşünüyorsun. Hissettiğin tüm duyguları fark et; bunlar endişe, stres, koruma içgüdüsü ya da empati, kendinin farkında olma ya da rahatlık olabilir.”  </p>
			<p class="paragraf2">Biraz duraksayarak bazı annelerin bu pratiğe ve şu ana geri gelmeleri için zaman bıraktım.   </p>
			<p class="paragraf2">“Şimdi dikkatini nefesine, nefesinin fiziksel hareketine odaklamaya çalış; onu en canlı olarak nerede hissettiğine bak; belki karnında, belki burun deliklerinde, belki de göğsünde hissediyorsun. Nefesinin, şu ana attığın bir çapa olmasına izin ver.”  </p>
			<p class="paragraf2">Ben konuşmaya devam ettikçe, odanın içindeki sesler azalmaya başladı.  </p>
			<p class="paragraf2">“Şimdi seni, bebeğine bakmaya davet ediyorum. Bebeğinin yüzünü, gözlerini, mucize kirpiklerini, burnunun kıvrımını, ağzının şeklini gör. Yanaklarının rengini, saçlarının rengini ve dokusunu fark et. Bebeğinin yüz ifadelerini fark et; belki tatminli, belki meraklı bir ilgi ya da gerilim içinde olduğunu gör. Bebeğin huysuzlanıyor ya da ağlıyorsa, ona yoğun bir dikkatle bak. Bu zor bir iş olsa da, bebeğini tam da bu anda olduğu haliyle gör. Şu anda deneyimliyor olabileceğin düşünce ve duyguları ve onları ne kadar güçlü hissettiğini fark et. Bebeğin rahatlatılmaya ihtiyacı varmış gibi görünüyorsa ve bu konuda yapabileceğin bir şey varsa, şu anda onu yavaşça ve nazikçe, bütün dikkatini bu eylem üzerine yoğunlaştırarak yap.”  </p>
			<p class="paragraf2">“Şimdi, dokunma duyusunu keşfedelim. Bebeğin kucağındaysa onun ağırlığını, sıcaklığını, vücudunun nerelerine değdiğini ya da yanağına değen yumuşaklığını hisset. Bebeğin uyuyorsa, bu meditasyon pratiğinin bir kısmında belki sen de gözlerini kapatmak isteyebilirsin. Bebeğin huysuzlanıyor ya da ağlıyorsa, ellerinin altındaki ya da vücuduna değen yerlerde, o kıpırdanır ya da dönerken onun bedenindeki gerginliği hisset.”  </p>
			<p class="paragraf2">Artık şüphe yoktu. Oda kesinlikle daha sessizdi.   </p>
			<p class="paragraf2">“Şimdi seni, bebeğini koklamaya davet ediyorum. Bebeğini kucağında tutuyorsan, onu başının tepesindeki saçları koklayabileceğin gibi yerleştirebilirsin. Bebeğinin kokusunu, boynunun kıvrımları arasındaki, yanaklarındaki ya da ellerindeki kokuyu gerçekten içine çek.”  </p>
			<p class="paragraf2">“Ve aklından geçen, ‘Kirli bir bez kokusu mu alıyorum?’ ya da ‘Acaba buradaki birileri, kafada oluşan konak konusunda henüz denemediğim bir şeyler biliyor mudur?’ gibi düşüncelerin farkına varırsan, bu düşünceleri sadece fark et, serbest bırak ve bebeğinin kokusuna geri dön.”  </p>
			<p class="paragraf2">Bu noktada oda neredeyse tamamen sessizleşmişti ve ben, “Bu anneler ne düşünüyor? Bunun tamamen delice olduğunu düşünüyorlar mı? Benim bütünüyle delirmiş olduğumu düşünüyorlar mı?” diye düşünerek şaşırmaktan kendimi alamıyordum. Ama ben de bu düşünceleri serbest bıraktım ve yeniden şu ana, bebekleriyle birlikte bu kırk kadına bir farkındalık pratiği konusunda rehberlik etmeye geri döndüm.   </p>
			<p class="paragraf2">“Ve şu an bebeğini emziriyorsan, bebeğinin kollarının üstündeki ağırlığını ve bebeğinin dudakları ve dilinin, göğüs ucun üstündeki hareketinin yarattığı hisleri fark et. Belki bebeğinin ritmik yutkunma seslerini duyuyorsun. Bebeğinin eli ağzına uzanıyorsa ve sen bundan rahatsız değilsen, bebeğinin elini, senin ağzına koymasına izin ver. Bebeğinin parmaklarının tadına bak; bir yandan, bebeğinin şu an göğüslerinden gelen tatlı sütün tadına baktığının farkında ol ve bedeninin, onu sadece karnında olduğun süre boyunca değil, doğumundan sonra, şu anda da beslemeye devam ettiği gerçeği için müteşekkir ol.”  </p>
			<p class="paragraf2">Oda artık, nadiren duyulan birkaç çığlık ya da iç çekme dışında tamamen sessizdi: o anda kırk anne sessizlik içinde, tamamen bebeklerinin yanında olarak farkındalık meditasyonu uyguluyordu.   </p>
			<p class="paragraf2">Sonunda şöyle dedim: “Ve eğer hazırsan, vücudunu biraz gerip açmaya başla. Omuzlarını kulaklarına doğru çek ve birkaç kez aşağı düşmelerine izin ver; el ve ayak parmaklarını kapatıp aç ve eğer gözlerin kapalıysa, onları yavaşça aç.”  </p>
			<p class="paragraf2">Hemen önümde oturan ve başladığımızda bebeği çok mutsuz olan (bebek artık huzurla kollarında uyuyordu) kadının gözleri hızla açıldı. Kadın herkesin duyabileceği şekilde, “Aman Tanrım” dedi. “Onlar, biz ne hissediyorsak onu hissediyor! Biz gerginsek, onlar da gergin oluyor! Biz sakinleştiğimizde, onlar da sakinleşiyor!”  </p>
			<p class="paragraf2">Gülümsedim. Farkındalık pratiği sihrini konuşturmuştu. Bu, iyi geçirilmiş bir sabahtı.  </p>
		</div>
	</body>
</html>