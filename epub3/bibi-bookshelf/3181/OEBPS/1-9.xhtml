<?xml version='1.0' encoding='utf-8'?>
<html xmlns:epub="http://www.idpf.org/2007/ops" xmlns="http://www.w3.org/1999/xhtml">
  <head>
    <title>1-9</title>
    <meta content="urn:uuid:81835ed8-ffb7-4b96-a92f-176ceda1afbb" name="Adept.expected.resource"/>
    
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body id="x1" xml:lang="tr-TR" class="calibre">
		<div class="basic-text-frame">
			<p class="split">  </p>
			<p class="anabaslik" id="_idParaDest-7" xml:lang="en-GB">7. bölüm  </p>
			<p class="paragraf5"><span><img alt="c.png" class="_idgenpageitem4" src="image/c_fmt6.jpeg"/></span>  </p>
			<p class="arabaslik_orta"><span class="charoverride6">Acıyla kalmak için farkındalık çalışmaları</span>  </p>
			<p class="ara"><span class="charoverride10" xml:lang="tr-TR">Hokusai der ki...  </span></p>
			<p class="ara"><span class="charoverride10" xml:lang="tr-TR">Sana, korkmamanı söyler.   </span></p>
			<p class="ara"><span class="charoverride10" xml:lang="tr-TR">Korkma. Bak, hisset, hayatın elini tutmasına izin ver.  </span></p>
			<p class="ara"><span class="charoverride10" xml:lang="tr-TR">Hayatın senin içinden geçerek yaşamasına izin ver.   </span></p>
			<p class="ara1">–Roger Keyes  </p>
			<p class="paragraf3">  </p>
			<p class="paragraf2"><span class="charoverride7"> </span>Dördüncü dersin atıştırma arasıydı. Bebek bekleyen ebeveynler küçük gruplar halinde odanın her yanına dağılmış, hararetle internette buldukları bir kaynak ya da yerel bir doğum merkezinin düzenlediği ebelerle tanışma gecesinden bahsediyordu. Az önce, pratiklerimizin herhangi birinde ortaya çıkabilecek bir acıyla nasıl çalışabileceğimiz –hissin içine girmek, elimizden geldiğince uzun süre onunla birlikte kalmak, hoş olmayan hisleri ilgi ve merakla araştırmak, nefes alırken hissin olduğu bölgeye doğru nefes almak, nefes verirken yumuşayıp serbest bırakarak ve Beden Taraması’nın sessizliği sırasında nazikçe ve bilinçli olarak pozisyon değiştirerek ya da yoga sırasında gevşeyerek (Yogayı bir sonraki bölümde öğreneceksin.)– üzerine canlı bir tartışmadan çıkmıştık. Günlük hayattaki acı ve rahatsızlıklarla çalışmayı ve hamileliğin alışıldık rahatsızlıklarının bize doğum için nasıl bir fırsat sağladığını keşfetmiştik. Ayrıca, bir önceki hafta ev ödevinin parçası olarak verilmiş olan İyi Olaylar Takvimi’ni de (bkz. Ek B) gözden geçirmiştik.   </p>
			<p class="paragraf2">Artık, acı dediğimiz yoğun fiziksel hislerle ilgili yeni bir keşif adımı atmaya hazırdık: farkındalık pratiğiyle güçlü bir fiziksel rahatsızlık hissederken bile, kendimizi nasıl doğumun normal fizyolojisini destekleyecek biçimde, sakin ve bağlantıda tutabileceğimizi görebilirdik. Bunu yapmak için gerçek bir şeyle çalışacağız: elimizde bir buz küpü tutmanın verdiği rahatsızlık hissiyle.<span class="dip"><a href="#footnote-225-15" id="footnote-225-15-backlink">15</a></span> Pratiği öğrenmeden önce, başka insanların bu acı pratiğini nasıl deneyimlediğini görmenin sana yardımcı olacağını düşünüyorsan, seni kısa süreliğine bir FODE sınıfına katılıp eğitimimizin nasıl başladığını görmeye davet ediyorum.   </p>
			<p class="paragraf2">Yere temiz çarşafları sererken, “Millet, lütfen dolaptan kendinize bir yer koltuğu alın ve oturun” dedim. “Buradakilerin arasından birer havlu alın ve havluları önünüze yayın. Kendimizi bir acı pratiğine hazırlıyoruz.”   </p>
			<p class="paragraf2">İnsanlar yerleştiğinde devam ettim, “Önünüze geldiğimde, lütfen bu buz kovasının içinden koca bir avuç dolusu alın ve önünüzdeki havluya koyun.” Herkesin bir avuç dolusu buz alması için duraklayarak çemberin etrafında dolaşmaya başladım.   </p>
			<p class="paragraf2">“Tamam, şimdi herkesi, buzu eline almaya davet ediyorum. Ve canınız yanmaya başladığında, sızlanıp şikâyet etmeye başlayın. Gerçekten, birbirinizin, bu deneyimi ne kadar sevmediğinizi duymasına izin verin. Şu an size verilen görev, sızlanmanız ve şikâyet etmeniz.”  </p>
			<p class="paragraf2">Herkes bir avuç dolusu buzu eline aldığında kronometremin başlatma düğmesine bastım. Kısa süre sonra oda sesle doldu.  </p>
			<p class="paragraf2">“Aaahhh!” Bu, Vicki’ydi.   </p>
			<p class="paragraf2">“Bu gerçekten canımı yakıyor!” diye ekledi Greg.  </p>
			<p class="paragraf2">“Bundan hiç hoşlanmadım!”  </p>
			<p class="paragraf2">“Acı kolumdan yukarı doğru ilerliyor!”  </p>
			<p class="paragraf2">“Bu ne zaman bitecek?”  </p>
			<p class="paragraf2">Ben, şikâyetler korosunun ortasında sessizce oturdum. Sertçe çatılmış kaşlar, öne doğru kapanmış omuzlar ve titreyen beden hareketleri, çoğu kişinin zor anlar geçirdiğini gösteriyordu. Diğerleri bununla, gülerek başa çıkıyordu. Ve bazıları hâlâ, “bu beni etkilemez” gibi bir yaklaşımla acıya dayanmaya çalışıyor, onları söylenmeye davet ettiğim talimata rağmen ağızlarını ateşli bir kararlılıkla mühürlemiş, en ufak bir ses bile çıkarmıyorlardı.   </p>
			<p class="paragraf2">Bir dakika dolduğunda, kronometremi durdurdum ve odadaki gürültünün içinde duyulabilecek kadar yüksek bir sesle, “Tamam, bitti” dedim. Eller rahatlayarak buzları bıraktı ve yakınmalar hızla sorulara dönüştü. “Bu ne kadar sürdü? Bu, doğum acısıyla kıyaslandığında nasıl bir acıydı? Bu kadar çok canım yanacak mı?”   </p>
			<p class="paragraf2">Gülümsedim. Soru cevaplama vakti değildi.   </p>
			<p class="paragraf2">“Tamam” dedim. “İşte bu sıradan zihnimiz ve acıyla tipik iletişim kurma biçimimiz. Onun durmasını, ondan elimizden geldiğince çabuk kurtulmayı istiyoruz. Bunun yanlış bir tarafı yok; bu çok insanca. Ama bu, doğumun içinden geçmek konusunda bize yardımcı olacak bir yaklaşım değil. Zaten zorlayıcı olan bir deneyime, tepkisel tavırlar eklemek çok fazla enerji harcamana sebep olur ve başka seçenekler de vardır. Şimdi, egzersizi bir kez daha yapalım “diyerek devam ettim; “Ama bu kez, bu fiziksel hislerle çalışmak için farkındalık pratiğimizi nasıl kullanabileceğimize bir bakalım. Lütfen diğer elinizle, buzu tekrar alın. Ve bu kez, bütün dikkatinizi nefesinize yöneltin. Sanki hayatınız buna bağlıymış gibi.”  </p>
			<p class="paragraf2">Eriyen buzun yerdeki temiz çarşafların üzerine damlarken çıkardığı sesler dışında, oda tamamen sessizdi. Çoğu kişi gözlerini kapatmış, nefesine odaklanmıştı; bazıları, gözleri açık halde, yumuşakça önlerindeki zemine... Artık yüzlerde ve bedenlerdeki görülebilir gerilim çok daha azdı. Bakışlarımı pratik yapan çiftler ile kronometrem arasında dolaştırırken, ben de kendi nefesimi takip ediyordum.   </p>
			<p class="paragraf2">Zaman dolduğunda, sessizce “Şimdi biraz dinlenin” dedim. Buz küpleri ellerden bırakıldı ve gözler, inanamayan bir şaşkınlıkla açıldı. “Vay canına! Bu çok daha kolaydı! Süre aynı mıydı?”  </p>
			<p class="paragraf2">“Deneyiminiz neydi?”  </p>
			<p class="paragraf2">“Süre çok daha kısaymış gibiydi!” Birçok baş, katıldığını belirtecek biçimde sallandı.  </p>
			<p class="paragraf2">Ben gülümseyip kronometremi gösterdim. “Buzun elinizde kalma süresi, ilk seferiyle <span class="charoverride7">aynıydı; </span>bir dakikaydı ve bu, ortalama bir kasılmanın süresine eşittir. Bu çok ilginç değil mi? Elindeki hoş olmayan hislerle ilişki kurmak için zihnini nasıl kullandığın dışında hiçbir şey değişmedi. Tepki vermek ve deneyiminize bir acı çekme katmanı eklemek yerine, o an olan şeye farkındalıkla cevap verdiniz. Böylece, farkındalığın gücünü keşfetmeye başlamış olabiliriz.”  </p>
			<p class="solkucuk">Hisler esnasında pratik yapmak  </p>
			<p class="paragraf2">FODE sınıflarında öğretilen her acı pratiği bilinçli farkındalığın iki bölümünden birine odaklanmıştır: odaklanmış konsantrasyon ya da açık farkındalık. Kuru Üzüm Tanesi Meditasyonu’nda öğrendiğimiz gibi farkındalık, her an için ne uygunsa ona göre genişleyip daralabilen bir mercek gibidir. Bazen, kuru üzüm tanesini bir mikroskobun altındaymış gibi izlediğimizdeki gibi, bir lazer ışını gibi odaklanmış farkındalık, yapılacak en iyi şeydir. Bazense dikkatin daha açık ve geniş özelliğini seçeriz; ikinci kuru üzüm meditasyonunda, her şeyin arasındaki devasa bağlantıları gördüğümüzde yaptığımız gibi.   </p>
			<p class="paragraf2">Bu acıyla başa çıkma becerilerini ilk kez denediğinde, onları art arda uygula ve senin zihin-bedenin için aralarından hangisinin en başarılı olduğunu fark et. Buz küplerini farkındalıkla elinde tutmanın birçok yolu olduğunu göreceksin. Bu çok çeşitli pratikleri öğrendiğinde, gerçekten doğum yaparken elinde, kullanmak için aralarında seçim yapabileceğin birçok araç olacak.   </p>
			<p class="paragraf2">Sana olanlar hakkında partnerinle konuşmak için deneyimini bölmemeni tavsiye ederim. Her anın bir çalışma anı, uzun ve sessiz bir meditasyon ve içsel öğrenme anı olmasına izin ver. Zihnin gezinmeye başlarsa, onu nazikçe tekrar nefesine ya da o an çalışmakta olduğun objeye yönlendir.   </p>
			<p class="paragraf2">Buzla çalışırken, onu altmış saniye elinde tut, sonra bırakıp farkındalığını doksan saniye boyunca nefesine odakla. <span class="charoverride7">Yoğun hislerin arasındaki bu süre boyunca</span> <span class="charoverride7">tekrar nefesine ya da konsantre olmak için kullandığın objeye geri dönmek önemlidir, çünkü doğumdaki kasılma-gevşemelerin arasındaki zamanlarda da yapacağın şey budur.   </span></p>
			<p class="paragraf2">Bu acı pratiklerini partnerinle birlikte öğreniyorsan, en başta partnerin zaman tutarken senin tüm acı pratiklerini art arda denemeni öneririm. Tüm pratikleri tamamlamak, yirmi ila otuz dakika arası sürecektir. Sonra, kronometreyi eline alıp partnerinin aynı pratik serisini uygulamasına izin ver. Konu zorlayıcı fiziksel hislerle çalışmak olduğunda, partnerin ve senin zihninizin ve sinir sisteminizin ne kadar farklı ya da benzer biçimde çalıştığını öğrenmenin tadını çıkart. Unutma ki hepimiz birbirimizden farklıyız ve bunun tek bir doğrusu yok.   </p>
			<p class="paragraf2">Partnerin acı pratiğinde yanında olamıyorsa ya da bebeğini tek başına doğuruyorsan, bunu bir ebe ya da bir arkadaşınla çalışabilirsin. Tek başına çalışmak da ilginç ve güven tazeleyici olabilir. Sonuçta ne olursa olsun, doğumu <span class="charoverride7">sen</span> yapacaksın. Diğer insanların desteği, önerileri ve cesaretlendirmeleri çok değerli olsa da bir bebek sahibi olmak, içsel olarak çok çalışma gerektirir ve meditasyon gibi, bunu da senin için başka biri yapamaz.   </p>
			<p class="paragraf2">Başlangıçta buzu tutmak için tek elini kullanabilirsin. Pratiğin ve kendine güvenin geliştikçe buzu iki avucunun içinde tutarak ya da el bileklerin ya da kulaklarının arkası gibi, vücudunun daha hassas bir bölgesine koyarak bu hislerin yoğunluğunu zaman içinde daha da yoğunlaştırıp yoğunlaştıramadığını dene. Sonunda, kendini rahat hissettiğinde ya da hissedersen, bu bölümün ileriki kısımlarında anlatılan önce bir elini, sonra iki elini birden buz gibi suyun içine sokarak uyguladığın “Hepsini Bir Araya Getirmek” adlı pratiği deneyebilirsin. Bu yoğun bir histir ama doğumdaki hisler de oldukça yoğundur. Ve pratik yaptıkça, farkındalık, nelerin mümkün olduğu konusunda senin ufkunu açacaktır.   </p>
			<p class="paragraf2">Buz çalışmasının gerçekten faydalı olduğu su götürmez bir gerçek olsa da, buzla bilinçli olarak yarattığımız hisler dalgaya benzer bir modelle gelip gitmezler. Buz küplerini tutmayı bıraktığında elindeki (ya da ellerindeki) hoş olmayan hisler bir süre daha orada kaldıktan sonra yok olur. Bu, doğumdaki kasılma-gevşemelerden çok farklıdır. Doğumda, kasılma-esnemenin yarattığı his geçtiğinde, geçmiştir. <span class="charoverride7">Kasılma-gevşeme anlarının aralarında acı hissi yoktur</span>; sadece zevk, sükûnet, rahatlık, huzur ve yenilenme anları vardır.<span class="dip"><a href="#footnote-225-16" id="footnote-225-16-backlink">16</a></span><span class="charoverride15"> </span>  </p>
			<p class="paragraf2">Buz pratiğini uygularken, dinlenme sürelerinde elinde hoş ve sıcaklık veren hisler yaratman hiç sorun değildir. Elini tut, yanağının sıcaklığına değdir ya da partnerinin onu ısıtmasına izin ver. Hem fiziksel hem de duygusal olarak sıcak, önemseyen bir dokunuşun sana kendini nasıl hissettirdiğini fark et.   </p>
			<p class="paragraf2">Burada anlatılan pratiklerin her biri, birçok kadına doğumun farklı aşamalarında faydalı oldu. Hangilerinin sana uygun olduğunu keşfetmek için onları dene. Ama unutma ki aslında burada öğrendiğin şey, buz küplerini nasıl tutacağındır. Bu eğitimi doğumunda da kullanabilecek olsan da, o anda bu pratiklerin hangisinin en çok işine yarayacağını bilmiyoruz. Bu yüzden hepsi üzerinde çalışırsan, zamanı geldiğinde aralarında seçim yapabileceğin birçok araca sahip olursun.   </p>
			<p class="paragraf2">Unutma ki burada bir amaç yoktur. Kesinlikle acıdan kurtulmaya çalışmıyoruz. Sadece hoş olmayan şeylerle –yüzümüzü ona dönerek, kabul ederek ve deneyimimizi (fiziksel hislerimiz, düşüncelerimiz ve duygularımız) kucaklayarak– anbean birlikte kalabilme kapasitemizi genişletmeye çalışıyoruz.   </p>
			<p class="solkucukitalik1">Nefes farkındalığı  </p>
			<p class="paragraf2">En temel Nefes Farkındalığı pratiğini Bölüm 4’te öğrenmiştin. Şimdi, onu bu bağlamda uygulamanın nasıl bir şey olacağına bakacağız. Buzu eline al ve onu elinde tutarken tüm dikkatini nefesin yarattığı hislere odakla. Zihnin her uzaklaştığında yani elindeki hislere, düşüncelere ya da duygulara kaydığında, nazikçe dikkatini yeniden nefesine yönlendir. Bir dakikanın sonunda, buzu elinden bırak. Sonra dikkatini yeniden bir buçuk dakika boyunca nefesinin üstünde topla.   </p>
			<p class="paragraf2">  </p>
			<p class="solkucukitalik1">İçine nefes almak ve hissi serbest bırakmak  </p>
			<p class="paragraf2">Buzu eline aldığında yukarıdaki çalışmada yaptığın gibi nefesin hislerinin farkında ol. Birkaç nefes sonra nefes alırken onu doğrudan elindeki hislere doğru almayı deneyerek araştırmalar yap. Sonra, nefes verirken elindeki hislerin yoğunluğunun bir kısmını yumuşatarak, serbest bırakarak ve gitmesine izin vererek azaltıp azaltamadığına bak. Bu, Beden Taraması’nı uygularken rahatsızlıkla çalışmak için öğrendiğin yollardan biriydi. Şimdi öğrendiğin bu pratiği, elinde buz tutmanın yarattığı hisler üzerinde uygulamak konusunda denemeler yap.   </p>
			<p class="paragraf2">  </p>
			<p class="solkucukitalik1">His farkındalığı  </p>
			<p class="paragraf2">Buzu eline alıp dikkatini doğrudan elindeki hislere odakla. Beden Taraması’nda yaptığın gibi, var olan hisleri dikkatle ve net biçimde fark edip edemediğine bak; bunlar sızlama, hissizlik, yanma, soğuk ya da başka bir his olabilir. Hislerin en yoğun olduğunu yerleri fark et ve en az yoğun olduğu yerleri. Buzun eline değmesiyle ortaya çıkan hislerin nasıl da sabit olmadığını, anbean değiştiğini fark et. Hislerin sınırlarını ve o an duyuyor olabileceğin diğer hisleri bul. Duygu ve düşüncelerini –belki olumsuz, direnen ve kasılan düşünceler ya da <span class="charoverride7">hayır</span> anlamındaki herhangi bir dışavurum– fark et. Elindeki bu hislere, nezaket ve açık bir merakla yaklaşıp yaklaşamadığına bak. Sonuçta hayatının kaç anında, elinde nasıl bir buz küpü tutacağını öğrenebilirsin ki? Ya da kaç kere, bebeğinin doğumuyla sonuçlanan dönüştürücü acının güçlü hislerini deneyimleyebilirsin?   </p>
			<p class="paragraf2">Bir dakikanın sonunda buzu bırak ve bir buçuk dakika boyunca nefes farkındalığı pratiğini uygula.   </p>
			<p class="solkucukitalik1">Hislerle oynamak  </p>
			<p class="paragraf2">Buzu eline al ve dikkatini nazikçe, nefesin ile elindeki hisler arasında hareket ettir. Farkındalığının birkaç saniyeliğine bu hislerin üzerinde kalmasına izin ver. Sonra onu tekrar nefese yönlendir. Elinde ya da ellerinde duyduğun hislerle oyna. Onlarla dans et. Onlardan bir şeyler öğren.   </p>
			<p class="paragraf2">Bir dakikanın sonunda, buzu bırak ve bir buçuk dakika boyunca nefes farkındalığı pratiğini uygula.   </p>
			<p class="paragraf2">  </p>
			<p class="solkucukitalik1">Nefesi saymak  </p>
			<p class="paragraf2">Buzu eline al ve sessizce ve çok nazikçe kendi kendine say; nefes alırken bir, nefes verirken iki, nefes alırken üç, nefes verirken dört ve böyle devam et. Bir an için kaybolursan ya da hangi sayıda kaldığını unutursan, endişelenme. Sadece bir anlığına dikkatin dağıldı. Nazikçe ve yargılamadan, yeniden birden başlayarak say. Ayrıca kendi kendine sessizce, nefes alırken “içeri”, nefes verirken “bir”; nefes alırken “içeri”, nefes verirken “iki” diyerek de saymaya devam edebilirsin.<span class="dip"><a href="#footnote-225-17" id="footnote-225-17-backlink">17</a></span>   </p>
			<p class="paragraf2">Bir dakikanın sonunda, buzu bırak ve bir buçuk dakika boyunca nefes farkındalığı pratiğini uygula.   </p>
			<p class="paragraf2">Birçok kadın doğumda, bir kasılma-gevşeme esnasında konsantrasyonunu kaybetmemek için nefes saymanın çok etkili olduğunu söylüyor. Hislerin sadece belli sayıda nefes boyunca –genellikle yedi ile on nefes arası– süreceğini bilmek, seni merkezinde ve anda tutmaya yardımcı olabilir. Saymak aynı zamanda, merakını canlı tutmana da yardımcı olabilir. Kasılma-gevşemelerden biri yedi sayı boyunca sürerken, bir diğeri dokuz, hatta on bir nefes sürebilir. Çok güçlü ve yoğun fiziksel hisler hakkında bile olsa merak ve ilgi, zorlu zamanlarda acı hissini azaltarak zihnin yardımcı olmaya yönelik bir tutumda kalmasını sağlayabilir ve destekleyebilir.   </p>
			<p class="paragraf2">  </p>
			<p class="solkucukitalik1">Farkındalığı genişletmek  </p>
			<p class="paragraf2">Beden Taraması’nın sonunda yapmayı öğrendiğin gibi, farkındalığını tüm vücudunu kapsayacak şekilde genişletme denemeleri yap. Buzu eline aldığında, farkındalığını vücudunun her yerinin üstünde tut. Vücudunun ne kadarlık bir bölümünün acıyı hissettiğini fark et. Bedeninin ne kadar büyük olduğunu ve hoş olmayan hislerin sadece çok küçük bir bölgede, elinde odaklanmış olduğunu fark et. Bir dakikalık buz tutma pratiğin boyunca, farkındalığını elinden geldiğince açık ve geniş halde tut. Sonunda bilinçli farkındalığın, fiziksel acıdan daha büyük olduğunu görebilirsin. Hem de çok daha büyük. Farkındalık, her şeyi ve hiçbir şeyi içerecek kadar büyüktür.   </p>
			<p class="paragraf2">Bir dakikanın sonunda buzu bırak ve bir buçuk dakika boyunca nefes farkındalığı pratiğini uygula.   </p>
			<p class="paragraf2">  </p>
			<p class="solkucukitalik1">Yarım gülüş  </p>
			<p class="paragraf2">Şimdiye kadar yapmadıysan bile, belki de şimdi iki eline de buz alarak kendini zorlamaya hazırsındır. (Unutma ki doğumda yoğunluk artar.) Farkındalığını ağzının iki yanındaki kasların üzerine yöneltip o kasları, ağzının kenarları hafifçe yukarı gelecek şekilde sık. Bir dakika boyunca bunu yap ve sonra buzu el(ler)inden bırak. Bu hafif gülümseme, deneyiminde bir değişim yarattı mı?   </p>
			<p class="paragraf2">Araştırmalar, gülümsediğimizde bütün vücuda endorfin –evet, şu Bölüm 6’da öğrendiğin, kendini iyi hissettiren nöropeptitler– salgılandığını gösteriyor. İnsanların gülümsemeyi ve gülmeyi sevmesinin ve mutlu ve bizi güldüren insanlarla birlikte olmayı istememizin sebebi de budur. Doğum sırasında, zihin-bedeninin sana sunduğu bütün bilgeliği ve desteği kullan! Ağzının kenarlarını yukarı doğru çevir ve bunun zihnine ne yaptığını fark et.   </p>
			<p class="paragraf2">Yarım Gülüş’ü uygulamayı seçersen ve bir hastane ortamında doğum yapacaksan hemşirelerin, seninle hangisinin ilgileneceği konusunda kavga etme ihtimalleri yüksektir. Onları şimdiden duyabiliyorum. “Oda 352’deki kadını gördün mü? Kasılmaları sırasında <span class="charoverride7">gülümsüyor</span>! Onunla ben ilgilenmek istiyorum!” Bilinçli farkındalığın sadece senin üzerinde değil, etrafındaki herkes üzerinde de etkisi vardır.   </p>
			<p class="paragraf2">  </p>
			<p class="solkucukitalik1">Gatha’lar  </p>
			<p class="paragraf2">Gatha’lar bir çeşit ölçülü, ritmik, şiirsel dizelerdir. Gatha’ların nefes sayma pratiğinde yaptığımız gibi, nefesle uyum içinde içinden söylenmesi, zihni odaklamak ve bazı hisleri uyandırmak için bir yol olarak kullanılabilir. Mantra pratiği gibi bu da, zihni sakinleştirmek ve konsantrasyonu şu anda tutmak için kullanılan, çağlar öncesinden kalma bir tekniktir. İlham verici Vietnamlı Budist rahip ve meditasyon öğretmeni Thich Nhat Hanh, öğrencilerine sık sık meditasyon pratiği sırasında Gatha’ları kullanmalarını söyler. 1980’lerin sonlarında ailemle birlikte onunla birçok aile inzivasına katıldım. Bize öğrettiği Gatha’lardan biri şuydu:   </p>
			<p class="paragraf3">  </p>
			<p class="paragraf2">İçeri, Dışarı  </p>
			<p class="paragraf2">Derin, Yavaş  </p>
			<p class="paragraf2">Sakin, Rahat  </p>
			<p class="paragraf2">Gülümse, Bırak  </p>
			<p class="paragraf2">Şu An  </p>
			<p class="paragraf2">Muhteşem An  </p>
			<p class="paragraf3">  </p>
			<p class="paragraf2">İlk kelime, yani “içeri” ilk nefes alışında, “dışarı” da ilk nefes verişinde söyleniyordu ve böyle devam ediyordu. Buzu tutarken bu Gatha’yla denemeler yap. Bunun, el(ler)inin içindeki güçlü hislerin tam ortasında, senin için sükûneti, konsantrasyonu ve rahatlığı artırıp artırmadığına bak. Sözcüklerin sadece bir kısmını söylemekten ya da onları, sana daha çok uyduğunu hissettiğin başka sözcüklerle değiştirmekten kaçınma.   </p>
			<p class="paragraf2">Kendine bir doğum Gatha’sı yazmak konusunda denemeler yap. Bazı kadınlar özellikle, <span class="charoverride7">açıl, evet, bebek</span> ve <span class="charoverride7">dışarı</span> gibi kelimelerin çok yardımcı olduğunu söylüyor. Ya da nefes alırken “Bu ne?” diye sorup nefes verirken, “Bilmiyorum” diye yanıtlayarak, meraklı bir tavrı destekleyebilirsin. Pratik yaparken kelimeleri nefes alış ve verişlerinle uyumlu halde söylediğinden emin ol. Bir duanın ya da şarkının sözleri gibi, seni rahatlattığını bildiğin kelimeler ya da ifadeler varsa, o kelimeleri ritmik ve nefesle uyum içinde, içinden tekrarlamanın buz pratiği sırasında zihin-bedenin üzerinde pozitif bir etkisi olup olmadığına bak. Eğer varsa, bu sözcükleri doğum sırasında da tekrarlamayı deneyebilirsin. Partnerinden ve bir ebeyle birlikte çalışmaya karar verdiysen ebenden, doğum sırasında bu pratiği unutma ihtimaline karşı, sana bu kelimeleri hatırlatmalarını iste.   </p>
			<p class="paragraf2">  </p>
			<p class="solkucukitalik1">Şefkat pratiği  </p>
			<p class="paragraf2">Bölüm 14’te Şefkat Meditasyonu denen bir meditasyon öğreneceksin. FODE kursunda bu yedinci haftada öğretilir ve katılımcılar, bunu hem resmi hem de resmi olmayan günlük pratiklerine eklemeleri konusunda cesaretlendirilir. Bazı kadınlar bana Şefkat pratiğindeki ifadeleri doğum sırasında kullandıklarını ve bunun çok işlerine yaradığını söyledi. Şefkat Meditasyonu’nu öğrendikten sonra, buz çalışması sırasında bu meditasyondan ifadeleri tekrar ederek denemeler yap.   </p>
			<p class="paragraf2">  </p>
			<p class="solkucukitalik1">Doğaçlama pratiği  </p>
			<p class="paragraf2">Buz çalışması ya da doğum sırasında, bu zorlayıcı fiziksel hisle kalabilmeni sağlayacak spontane bir düşünce ortaya çıkabilir. Sana çok derin bir yerden gönderilen bu hediyeyle denemeler yaparak sezgini ve yaratıcılığını onurlandır. Neler olduğuna bak. Tamamen yeni, faydalı ve harika bir şey keşfedebilirsin.  </p>
			<p class="arabaslik_sol">Hisler arasında pratikler  </p>
			<p class="paragraf2">Bu pratikleri ilk öğrenirken hisler arasındaki anları tekrar nefese dönmek ve orada olmak için kullan. Unutma ki sükûnet ve rahatlık anları burada bulunur. Onları kaçırma. Çalışma ve dinlenme, çalışma ve dinlenme ritmi konusunda daha rahat hale geldiğinde, birçok farklı yolla aralardaki o huzur dolu anların daha da derinliklerine inmenin nasıl bir şey olacağını görmek isteyebilirsin. İster bir kasılma- gevşeme sırasında, isterse de aralardaki zamanda, farkındalığını şu anda tutan her şeyin işine yarayacağını unutma.   </p>
			<p class="paragraf2">  </p>
			<p class="solkucukitalik1">Beden taraması  </p>
			<p class="paragraf2">Hisler arasında kısa bir Beden Taraması uygulaman, doğum boyunca daha sakin ve rahat kalmana yardımcı olabilir. Bölüm 5’te öğrendiğimiz gibi, başının tepesinden başlayarak dikkatini vücudun boyunca, ayaklarına kadar aşağı indir. Gerilimli bir alan bulursan –örneğin kaşlarının arası, çene kasların, omuz başların ya da kalçaların– dikkatini doğrudan o bölgeye yoğunlaştır. Hissin içine doğru nefes al. Nefes verirken, gerilimin biraz olsun yumuşayıp gevşeyip gevşemediğine bak. Kasılma-gevşemelerin arasında bu şekilde pratik yaptığında, bir sonraki buz kasılmasını daha sakin ve rahat karşılayabildiğini fark edebilirsin. Aynı şeyi, doğum esnasında da yapabilirsin.  </p>
			<p class="paragraf2">  </p>
			<p class="solkucukitalik1">Bir bütün olarak beden  </p>
			<p class="paragraf2">Daha önce buzun elinde ya da ellerinde yarattığı hisler üzerinde çalışmak için bedeni bir bütün olarak algıladığın, genişletilmiş farkındalık hissini kullanmıştın. Bedeni bir bütün olarak hissetmen, bedeninin içindeki başka bir varlığın bir dünyayı terk edip başka bir dünyaya gelmesine izin veren, açık bir bedene sahip olman kasılma-gevşemeler arasında dinlenebileceğin bir nokta olabilir. Bunu dene. Deneyimini fark et.   </p>
			<p class="paragraf2">  </p>
			<p class="solkucukitalik1">Tercihsiz farkındalık  </p>
			<p class="paragraf2">Bölüm 9’da farkındalığını o anki deneyiminde en baskın şeyin –nefes, vücut hisleri, sesler, düşünceler, duygular– üzerinde tutmayı, yani Tercihsiz Farkındalık’ı öğreneceğiz. Tercihsiz Farkındalık’ı doğum esnasında hem kasılma-gevşemeler sırasında, hem de aralarda kullanabilirsin.   </p>
			<p class="solkucukitalik1">  </p>
			<p class="solkucukitalik1">Bebeği hayal etmek  </p>
			<p class="paragraf2">Hepimiz gözümüzde canlandırma yani zihin gözümüzde görüntüler yaratma yeteneğine sahibiz. Bazıları için bu yetenek çok daha gelişmiş ve diğer insanlara göre yapması çok daha kolaydır. Doğum sırasında gözünün önüne bir bebek görüntüsü getirmek, vücudundaki tüm bu güçlü hislerin asıl sebebini hatırlamana yardımcı olabilir: onlar bebeğinin vücudundan çıkıp kollarına gelmesine yardım eder.   </p>
			<p class="paragraf2">Buz hisleri arasında, hayalinde bir bebek resminin belirmesini sağlayarak denemeler yap. Bebeğin saçlarının rengini ve dokusunu, küçücük, mucizevi el ve ayak parmaklarını gör. Bebeğin teninin yumuşaklığını ve kokusunu ve onu kollarında tuttuğunda hissedeceğin sıcaklığı ve ağırlığı hayal et. Eline biraz buz alıp onu bir dakika boyunca tutarken, zihnindeki bebek görüntüsünü koru. İstersen, bu süre boyunca yarım gülümsemeyi de ekleyerek denemeler yap. Gözünde bir bebeği canlandırırken el(ler)indeki buzun yarattığı hislerle ilgili deneyimin nasıl? Peki ya, gözünün önünde bir bebek canlandırır <span class="charoverride7">ve</span> gülümserken?   </p>
			<p class="paragraf2">  </p>
			<p class="yildiz"><span><img alt="1.png" class="_idgenpageitem3" src="image/1_fmt9.jpeg"/></span>  </p>
			<p class="paragraf2">  </p>
			<p class="paragraf2">Sınıfta buz pratiğini, doğumun ritmini taklit edecek biçimde yarım saat boyunca uygularız ve ben bu süre boyunca katılımcılara, az önce okuduğun acıyla birlikte kalmanın birçok yolunu tanıtırım. Zaman geçmişti ve saat geç olmuştu.  </p>
			<p class="paragraf2">“Artık durmamız gerekiyor fakat birbirimize iyi geceler dilemeden önce, hepinizi doğumunuzun nasıl gittiğini bizimle paylaşmaya davet ediyorum. Tek bir kelime ya da bir ifade yeterli.” Sol tarafımda oturan Ted’e döndüm. “Senin için doğum nasıl gidiyor Ted?”  </p>
			<p class="paragraf2">“Huzurlu” dedi, sorum karşısında gülümseyerek. “İyi” dedi Monica. “Sakin” diye ekledi Tomiko. “Başa çıkılabilir”, “Şaşırtıcı”, “Hâlâ canım yanıyor.” Buna, “Kimse farkındalığın acıyı yok edeceğini söylemedi” diyerek cevap verdim.  </p>
			<p class="paragraf2">“İlgi çekici”, “Daha fazlasını istedim” “Sakin”, “Yapılabilir”, “Cesaretlendim.” Ve bu şekilde, odadaki herkes farkındalıkla acı üzerinde çalışma deneyimini paylaştı.   </p>
			<p class="paragraf2">“Artık konuyu toparlama vakti geldi, ama gitmeden önce size, bu hafta üzerine düşünmeniz için bir soru sormak istiyorum. Pratik yaparken kendinize şunu sorun: <span class="charoverride7">‘Acıyı gözlemleyen şey, acı çekiyor mu?’</span>“  </p>
			<p class="paragraf2">Bazı insanların kafası karışmış gibi görünüyordu.  </p>
			<p class="paragraf2">“Hayır” dedi Emily kendinden emin bir tavırla. “Acıyı gözlemleyen şey, acı çekmiyor.”  </p>
			<p class="paragraf2">“O halde kendi içinde, acı çekmeyen bir yer buldun. Belki de daha sık orada yaşamayı seçersin.”  </p>
			<p class="arabaslik_sol">Acı pratiği ve partnerler  </p>
			<p class="paragraf2">FODE sınıfında, doğumu kendileri yapmayacakları çok açık olsa da, mutlaka partnerler de acı pratiğini yapar. Çünkü birçoğumuz bu hayatta ya da buradan ayrılırken, bir çeşit fiziksel acı yaşarız. Ve partnerler acı pratiğine katılarak kendileri için de değerli bir hayat becerisi edinirler.   </p>
			<p class="paragraf2">Acı pratiği ayrıca partnerlerin kalplerini açmaları, empati ve şefkat geliştirmeleri için de bir fırsattır. Empati, başka birinin duyguları ya da yaşadığı zorlukları anlayabilmektir. Yakın bir kuzeni olan şefkatse, başka birinin yaşadığı zorluklarla özdeşlik kurmak ve o zorlukları hafifletmek için eyleme geçme isteği duyma becerisidir. Doğum yapan bir kadın için partnerinin empati ve şefkat yeteneklerine sahip olması, paha biçilemez bir şey haline gelebilir. Bunlar ayrıca, ebeveynlik işinde ve hayatın diğer tüm boyutlarında da paha biçilemez özelliklerdir.   </p>
			<p class="paragraf2">İçinde yaşadığımız bu geçirgen zarf, tenimiz, bedenimizdeki en büyük duyu organıdır ve araştırmalar, sıcak ve hoşa giden dokunuşların sükûnet ve bağlantı sistemini aktive ettiğini gösterir. Nazikçe dokunmak ve okşamak, kaç ya da savaş stres hormonlarını azaltır, kan basıncını düşürür ve oksitoksin seviyesini, acıya dayanıklılığı yükselterek kendini daha iyi hissetmeni sağlar. Doğum sırasında dokunma yönetimini kullanarak, bedenimizde zaten var olan bilgeliği bebeğimizi doğururken bize yardım etmesi için destekleyebiliriz.<span class="dip"><a href="#footnote-225-18" id="footnote-225-18-backlink">18</a></span>   </p>
			<p class="paragraf2">Çoğu kadın doğum sırasında dokunulmaktan ve masaj yapılmasından hoşlansa da, bazıları bunu destekleyici bulmaz. Bunun yanlış bir tarafı yoktur ve eğer senin için durum buysa, partnerin bunu kişisel algılamamalıdır. (<span class="charoverride7">Hiçbir şeyi</span> kişisel algılamamak, kendi başına çok temel bir farkındalık pratiğidir.) Bu reddedilme değildir, sadece bazı kadınların, doğumun bazı anlarında dokunulmaktan hoşlanmadığı anlamına gelir ve daha fazlası ya da daha azı da değildir. Yoğun ve tam olarak nefesine ya da acı pratiğinde deneyimlediğin beden hislerine odaklanmanın sana dokunulmaktan daha çok yardımcı olduğunu hissediyorsan, durum budur.   </p>
			<p class="solkucuk">Partnerlerle dokunma pratikleri  </p>
			<p class="paragraf2">FODE sınıfının beşinci oturumunda partnerler doğum için bazı basit farkındalıkla dokunma pratikleri öğrenirler. Bunları aşağıda bulabilirsin ve partnerinle birlikte, bütün bir acı pratiği oturumunu sadece onlar üzerinde denemeler yapmakla geçirebilirsin. Bunlar, sen, yani hamile kadın buzu elinde tutarken partnerinin uygulaması için tasarlanmıştır. Böylece, acıyla ilişkili olarak dokunuşun senin için ne kadar faydalı olduğunu görebilirsin.   </p>
			<p class="paragraf2">Fakat partnerler için de ellerinde buzu tutarken dokunmayı deneyimlemesi yani senden, hamile kadından gelen dokunuşları hissetmesi çok eğitici olabilir. Onlara neyin yardımcı olduğuna (ya da olmadığına) dair deneyimleri seninkinden çok farklı olabilse de ellerinde buz varken dokunulmak onlara, sana nasıl dokunduklarını anlama konusunda bilgi verebilir. Ayrıca kim bilebilir ki, belki bir gün partnerin fiziksel bir acı sürecinden geçer ve senin, onu rahatlatacak bir şey biliyor olman çok işe yarayabilir.   </p>
			<p class="paragraf2">Dokunma pratiğinin içinde hem vermek, hem de almak vardır. Hamile kadın, yani senin için, sevgi dolu bir dokunuşun sıcaklığını almak, doğumun yoğun hisleri esnasında dikkatini sabit tutacak bir çapaya dönüşebilir. Eğer dokunacak kişi, yani partnersen, farkındalığının odağını, elinle partnerinin vücudunun birbirine değdiği yerdeki sıcaklık üzerinde odaklaman fayda sağlayabilir. Kendine şunu sorabilirsin: Dokunma eyleminde, veren ve alan kimdir? Ben nerede biterim ve diğer kişi nerede başlar?  </p>
			<p class="paragraf2">Aşağıdaki yedi dokunma pratiği, sen yani hamile kadın, bir süredir uyguladığın, çalışma ve dinlenme ritmiyle elinde buzu tutup bırakırken uygulanmalıdır. Bir dakikalık dokunma pratiğinden sonra, partnerine senin için iyi olan şeyleri ya da daha iyi olabilecek şeyleri söyleyebilirsin. Partnerler, dokunuşlarını aldıkları geri bildirime göre değiştirip pratiği tekrarlamalıdır. Buzu tutarken nasıl kolayca birlikte çalışacağınızı öğrendiğinizde, birlikte, sessizlik içinde bir seri buz kasılma-gevşeme çalışması yapın ve buz hislerinin arasında farkındalığınızı nefese odaklayın.   </p>
			<p class="paragraf2">  </p>
			<p class="solkucukitalik1">El ele tutuşmak  </p>
			<p class="paragraf2">Bazen dokunma yoluyla sevgini ve desteğini göstermek çok basittir, birinin elini tutmak gibi. Bazı partnerler, doğum yapan partnerlerinin doğum sırasında kendi başına çok iyi gittiğini ve onlara sadece, yanlarında olup ellerini tutmanın kaldığını söyler. Bunu söylemiş olsak da, el ele tutuşmanın da birçok çeşidi vardır. Gevşekçe tutulan el, yumuşak, hafif bir dokunuş ya da telaşlı bir ruh haliyle eli okşamak orada olduğunuzu göstermez ama net, güven verici bir dokunuş bunu yapar. Bunu deneyin.   </p>
			<p class="paragraf2">  </p>
			<p class="solkucukitalik1">Başı tutmak  </p>
			<p class="paragraf2">Bir elini partnerinin alnına, diğerini kafatasının boynuyla birleştiği, başının arka tarafına koy. Ellerinin onun başının şeklini alırken gevşek olmasına izin ver fakat tutuşun, partnerinin kendisini tamamen bırakıp başını senin taşımana izin verebileceği kadar güçlü olsun. Bu çok rahatlatıcı olabilir; bu belki de, partnerine, bir bebekken boynundan tutulduğunda yaşadığı güven duygusunu hatırlatır.   </p>
			<p class="paragraf2">  </p>
			<p class="solkucukitalik1">Kalple bağlanmak  </p>
			<p class="paragraf2">Bir elini partnerinin göğüs kemiği üzerine, diğerini sırtına, kürek kemikleri arasına yerleştir. Ellerinin, vücuduyla tamamen temas etmesine izin ver. Senin tarafından dokunulmanın ona kendini nasıl hissettirdiğini hayal et. Partnerinin bunu rahatlatıcı bulduğunu hissediyor musun? Hissetmiyorsan, ona neye ihtiyacı olduğunu sor ve buna göre ayarlamalar yap.  </p>
			<p class="paragraf2">  </p>
			<p class="solkucukitalik1">Rahimle bağlanmak  </p>
			<p class="paragraf2">Bu dokunuş, nefes farkındalığını karın bölgesinde odaklamaya yardımcı olabilir ve bu nefes, kendimizi en rahat hissettiğimiz anlarda aldığımızdır. Bir elini rahmin üstüne, diğerini partnerinin bel kısmına koy. Partnerin buzu elinde tuttuğu sürece, bir dakika boyunca bu pozisyonu koru. Bir başka seçenek de, bir eli doğrudan kasık kemiğinin üstüne, diğerini bele koymaktır.  </p>
			<p class="paragraf2">  </p>
			<p class="solkucukitalik1">Ayakları tutmak  </p>
			<p class="paragraf2">Dünyanın birçok yerinde kadınlar ayakta durarak ya da çömelerek, ayakları yere basar halde doğum yapar. Partnerin bir yatakta doğum yapıyorsa, bir kasılma-gevşeme esnasında ayaklarını tutmak, onun için çok önemli bir zemin oluşturabilir. Bunu deneyin. Bu konudaki deneyiminin ne olduğunu görün.  </p>
			<p class="paragraf2">  </p>
			<p class="solkucukitalik1">Okşamak  </p>
			<p class="paragraf2">Bazı kadınlar okşanmayı faydalı bulur. Bunun partnerin için geçerli olup olmadığını deneyerek anlayabilirsin. Sinir sistemimizin yapısı gereği, aşağı doğru okşayışlar sakinleştirici, yukarı doğru okşayışlar enerji verici bir etkiye sahiptir. (Bunun sebebi çok eskilere, vücudumuzun tüylerle kaplı olduğu zamanlara uzanır.) Partnerinin başını, kolunu, hatta belki omurgasını ya da bacaklarını (özellikle de bacaklarının üst ve iç kısımlarını) veya onun rahatlatıcı bulduğu vücudunun başka bir noktasını aşağı doğru okşama konusunda denemeler yap. Bir kasılma-gevşeme boyunca, vücudunun tek bir parçasını –bacaklarını ya da omurgasını– okşa ve bu aşağı doğru okşayışı, onun nefes verişleriyle koordineli hale getir. Yavaş ve düzenli bir ritim önemlidir. Partnerlerin bunu yapabilmek için gerçek bir konsantrasyona ihtiyacı vardır.   </p>
			<p class="paragraf2">Başına ya da ayaklarına masaj yapmak ya da Bölüm 8’de öğreneceğin yoga duruşlarından biri olan Çocuk Duruşu’ndayken beline baskı uygulamak gibi, daha derin dokunuşlarla da denemeler yapabilirsiniz. Bebek ters geliyorsa bu çok daha faydalı olabilir.   </p>
			<p class="paragraf2">  </p>
			<p class="solkucukitalik1">Doğaçlama pratiği  </p>
			<p class="paragraf2">Doğum yapan kadının, doğum sırasında vücudunun içinden gelen mesajlara yaratıcı tepkiler vermesi nasıl cesaretlendiriliyorsa, sen de doğumun farklı anlarında partnerine farkındalıkla ve yaratıcı yollarla tepki vermek için hislerini kullanabilirsin. Örneğin, partnerinin omuzlarının gergin olduğunu gözlemliyorsan, oraya ilgili bir dokunuş, partnerinin farkındalığını bedeninin o kısmına odaklamasını sağlayarak ve bu gerilimin bir kısmını serbest bırakmasına yardımcı olabilir. Ya da özellikle kasılma-gevşemeler sırasında yüz kaslarının, özellikle de kaşlarının etrafının gerildiğini gözlemliyorsan, oraya dokunman da partnerini rahatlatabilir. Belki de, partnerinin doğum dışındaki anlarda sevdiği bir dokunma biçimi biliyorsundur; örneğin, başının okşanması ya da sırtının belli biçimde sıvazlanması gibi. Doğum sırasında partnerini rahatlatmak için o ve bedeni hakkında zaten bildiğin her şeyi kullan. Bak, dinle, hisset ve partnerinin kim olduğuna, onun hakkında zaten bildiğin şeylere ve senin kim olduğuna bağlı olarak, o an sana en uygun görünen biçimde hareket et.   </p>
			<p class="arabaslik_sol">Ses çıkarmak  </p>
			<p class="paragraf2">Doğum acısıyla birlikte kalmanın en etkili ve ilaç içermeyen yöntemlerinden biri de ses çıkarmaktır. Ses çıkarmak, konsantrasyonu şu anda tutmanın en kadim yollarından biridir. Buna bazen zikir denir ve bir ritüelin ya da dini bir törenin içinde kullanılır. Hıristiyan rahiplerinin ilahileri, tüm Asya’da Budist rahipler tarafından tekrarlanan şarkılar ve Amerika yerlilerinin tören şarkıları, zihni daha derin bir amaç için odaklamakta kullanılır. Doğumda, bu ses çıkarma becerimizi bilinçli olarak bize çok yardımcı olacak biçimlerde kullanabiliriz.   </p>
			<p class="paragraf2">Bu pratiği uygularken bir anda ne yaptığını fark edebilir ve kendi kendine, “Bunu asla doğumda yapmam” ya da “Bu bana göre değil” diyebilirsin. Bir anda ne yaptığını fark etmek, olduğunu düşündüğün kişi hakkında sıkıca tutunduğun bir fikirden başka bir şey değildir. Bu pratiği uygularken içinden ne yaptığını fark ettiğin hissinin yükseldiğini fark edersen, o hisleri kabul edip ses çıkarma pratiğine devam edip edemediğine bak. Aslına bakarsan, kadınların büyük bir çoğunluğu doğum sürecine kendilerini çok fazla kaptırdıkları için bir anda ne yaptıklarını fark etmekle ilgili çok az deneyim yaşadıklarını söyler.   </p>
			<p class="paragraf2">Doğumun acısından çok korktuğu için FODE kursuna katılmış olan Meredith, ses çıkarma pratiğini öğrendiğimiz akşam bana, bunu yaparken, ne yaptığının fazlasıyla farkında olduğunu itiraf etti. Sessiz ve biraz utangaç bir kadın olan Meredith, yerel hastanenin doğum sonrası departmanında koğuş görevlisi olarak çalışıyordu. Doğum yaptıktan sonra tüm sınıfa bir e-posta göndererek deneyimini şu şekilde paylaştı:   </p>
			<p class="paragraf2">“Sınıfta ses çıkarma pratiğini öğrendiğimiz akşam, özellikle de birlikte çalıştığım insanların arasında doğum yapacağım için kendi kendime, ‘Doğum sırasında asla böyle sesler çıkarmam’ diye düşünmüştüm. Hakkımda ne düşünecekleri konusunda endişelenirdim. Kendi gözümde, korumam gerektiğini düşündüğüm bir imajım vardı.”  </p>
			<p class="paragraf2">“Ama gerçekten doğuma girdiğimde, spontane sesler çıkararak hem kendimi hem de Shawn’u şaşırttım. Aralarında, daha önce çıkardığımı hiç duymadığım ve muhtemelen bir daha da duymayacağım sesler de vardı; tabii bir bebek daha yapmaya karar vermezsek! Bu sesler, çok derinlerdeki bir yerden geliyordu. Sanırım bunu daha önce sınıfta yaptığımız için, bunun yapılabilecek bir şey olduğunu biliyordum ve dışarı çıkmalarına izin verdim. Bu çok basit, hatta ilkel bir şeydi. Sesleri duydum ve titreşimlerini bedenimde hissettim. Kendimi bir nevi bunu yaparken izledim. Bu beni gerçekten çok rahatlattı. Aralarından tek bir şeyi seçmem gerekse, doğum sırasında bana en çok yardımcı olan şeyin, ses çıkarmak olduğunu söylerdim.”  </p>
			<p class="paragraf2">Doğumda bazı sesler diğerlerinden daha etkilidir. Gergin bir gırtlak ve gergin bir ağızla çıkardığımız, yüksek frekanslı bir ses, genellikle, korktuğumuzda ya da kendimizi gergin hissettiğimizde çıkardığımız bir sestir; örneğin çığlık. Fakat ağzımız rahat, çenemiz yumuşak ve gırtlağımız açık olduğunda çok daha farklı, rahatlamamızı ya da daha iyi olmamızı sağlayan bir ses çıkarma deneyimi yaşarız.   </p>
			<p class="paragraf2">Nefesini verirken, derinliklerinden “Aahhh”, “Oohhh” gibi açık bir sesli harfin ya da evrensel “aum” sesinin yükselmesine izin ver. İçine çektiğin nefesin, içindeki hayat veren oksijenle sana enerji verdiğini hatırla. Verdiğin nefesse, artık ihtiyacın olmayan şeyleri serbest bırakıyor.  </p>
			<p class="paragraf2">Nefes verişinin süresini uzatman, parasempatik sükûnet ve bağlantı sistemini daha da derinden serbest bırakmana yardımcı olabilir. Nefes alırken vücuduna dolan enerjiyi hisset. Nefes verişinin göğüs kafesin, boğazın ve ses tellerin boyunca titreştiğini, diyaframından ve karnından gelen sesleri hisset. Her şeyi bırakırken, yarattığın sesleri dinle. Ses çıkarmak insanı derinlemesine sakinleştirebilir.   </p>
			<p class="paragraf2">Partnerinin, senin nefesini takip ederek, seninle birlikte ses çıkarması üzerine denemeler yap. Partnerinin çıkardığı sesin, seninkine kıyasla biraz daha az tiz ve daha yumuşak olmasına dikkat et. Bu, senin liderlik etmen, partnerinin takip etmesi gereken bir zamandır.  </p>
			<p class="paragraf2">Birlikte ses çıkarırken partnerinin sana yaklaşmasının, belki başını partnerinin göğsüne yaslamanın ya da başlarınızı birbirinize yaslamanın nasıl bir his olduğuna bak. Partnerinin tanıdık sesini oldukça sakinleştirici bulabilirsin. Bu sana, bebeği doğuracak olan sen olsan da, yalnız olmadığını hatırlatabilir.   </p>
			<p class="solkucuk">Ses çıkarmak ve kontrolü kaybetme korkusu  </p>
			<p class="paragraf2">Bazı kadınlar, doğum esnasında “kontrolü kaybetmekten” korkar. Özellikle bu korkuya sahip kadınlara, kontrolü kaybetmenin gözlerinde nasıl bir resme denk geldiğini sorduğumda sıklıkla, bir yatakta yatmış, çığlıklar atan ve acı içinde kıvranan hamile bir kadını tasvir ederler. Bu kulağa çelişkiliymiş gibi gelse de, ses çıkarmak özellikle bu korkuya sahip olan kadınlar için faydalı olabilir.   </p>
			<p class="paragraf2">Bir kadın doğum yaparken kontrolünü kaybetmiş gibi göründüğünde asıl olan, şu andan çok uzaklaşmış ve kendini acıya karşı verdiği tepkilere çok kaptırmış olmasıdır. Bir ebe olarak kendini kaybetmiş bir kadına yardım etmek için kullandığım strateji her zaman aynıdır: onu tekrar şu ana getirmek ve orada tutmak. Bunun anahtarı genellikle dokunmak, odaklanmış göz teması ve nefes verirken ses çıkarmaktır. Ona yaklaşıp elimi ellerinin içine koyarım ve gözlerimiz birbirine kilitlenmiş halde, birlikte nefes alıp ses çıkarırız; kasılma gevşeme anlarında ses çıkarır, aralarda sessizce birlikte nefes alırız. Genellikle bir kadının tekrar nefesinin ve bedeninin ritmini bulması, sadece birkaç kasılma-gevşeme sürer; çalış, dinlen. Çalış, dinlen. Tamamen onun yanında olarak, bir süreliğine şu ana attığı çapaya dönüşürüm. Nefesiyle yeniden bağlantı kurduğunda, nefesi ve bedeninin ritmiyle yeniden uyumlu hale gelir ve işini kendi başına yapabilmeye başlar. Artık kayıp değildir. Tekrar şu ana ve buraya gelmiştir.  </p>
			<p class="paragraf3">  </p>
			<p class="arayazi3"><span class="charoverride11">Gözler açık mı, kapalı mı?  </span></p>
			<p class="paragraf3">  </p>
			<p class="arayazi">Bildiğimiz gibi, kasılma-gevşemeler bebeğini doğurabilmen için güçlerini yükseltirken doğum acılarının yoğunluğu da artar. Bazı kadınlar için, doğumun daha ileriki aşamalarındaki (geçiş) daha yoğun kasılma-gevşemeler boyunca gözlerini açık tutmak, dengeleyici ve kendini bunalmış hissetmesini engelleyici olabilir. Bir dakikalık buz tutma pratiği boyunca gözlerini açık tutmayı, hatta partnerinin gözlerinin içine bakmayı dene. Bu sana yardımcı oluyor mu? Oluyorsa, yapmaya devam et. Olmuyorsa, yapma. Burada sorumlu sensin. Bu senin doğumun. Sen karar vereceksin.<span class="charoverride11">  </span></p>
			<p class="arabaslik_sol">Sessizlik hakkında birkaç söz  </p>
			<p class="paragraf2">Doğum tüm hızını kazandığında, kadınların çoğu içe dönmeye meyillidir. Bu içedönüş durumu desteklenmeli, saygı duyulmalı ve korunmalıdır. Doğum yapan bir kadının düşünen zihnini (prefrontal korteks) uyarmaktan mümkün olduğunca kaçınılmalıdır çünkü bu, zihinsel gevezeliklerin başlamasına sebep olabilir ya da daha önce öğrendiğimiz gibi, doğum sürecinin normal fizyolojisine karşı çalışan endişeli düşünceleri uyandırabilir.   </p>
			<p class="paragraf2">İdeal olan, doğumun boyunca yanında bulunan kişinin seni düşünen zihne çekerek bir sürü soru sorması ya da bir konuşmaya dahil etmesinden çok, seni rahatsız edilmediğin, sessiz bir konsantrasyon hali konusunda cesaretlendirmesidir. <span class="charoverride16">En iyi niyetlerle bile olsa, seni küçük seçimler yapmak zorunda bırakmak (Bir yudum su ister misin? Alnına ıslak bez koyayım mı?), bile süreci engelleyici olabilir. Unutma ki sen, sadece var olmaya çalışıyorsun ve bunun için de konsantrasyon gerekir. Umarım partnerinle birlikte, rahatça sessizliğin içinde oturup birbirinizle konuşmaya ihtiyacınız olmadan öğrendiğiniz birçok egzersizi deneyecek kadar çok farkındalık uygulaması yapmış olursunuz. Partnerinin ihtiyacın olduğunu düşündüğü şeyin, o an için senin tercihin olmadığı ortaya çıkarsa, partnerin büyük ihtimalle bunu kişisel algılamaktansa zarifçe kabul edebilecektir.  </span></p>
			<p class="paragraf2"><span class="charoverride16">Doğum sırasında çevrenin ne kadar sessiz ve huzurlu olmasını sağlayabileceğin, doğumu nerede yapmaya niyetli olduğuna göre değişebilir. Bu, partnerin ya da doğum ekibinin diğer üyelerinin senin için yapabileceği bir şeydir. Fakat doğum ortamının sessiz olması konusundaki tercihini belirtmiş olsan da, karşına serbest bırakmak için başka bir fırsat daha çıkabilir. Bazen doğum ortamı vahşi, gürültülü ve biraz da kaotik olabilir ve senin, yine de odağını ve konsantrasyonunu koruman gerekebilir. Bunun senin için nasıl olacağını bilemeyiz, ama ne olursa olsun, dostun nefes yanında olacaktır.  </span></p>
			<p class="arabaslik_sol">Doğum sırasında farkındalıkla hareket etmek  </p>
			<p class="paragraf2">Doğum yapmadan önce, kendini doğum sırasında yatakta yatarken hayal edebilirsin. Fakat gerçekten doğuma girdiğinde, vücudun sana farklı şeyler söyleyebilir. Doğum sırasında dik oturmak, çoğunlukla yatmaktan daha rahat bir pozisyondur. Ve araştırmalar rahminin, vücudun dik konumdayken en verimli biçimde çalıştığını gösteriyor. Doğum sırasında ayakta durmak ya da yürümek kendini daha rahat hissetmene, bebeğinin leğen kemiklerinin arasından aşağı kaymasına ve sürecin devam etmesine yardımcı olabilir. Ve bizim de istediğimiz şey, kesinlikle devam etmektir!  </p>
			<p class="paragraf2">Hamilelik sırasında farkındalık pratikleri yapmak doğum sırasında bedeninle daha uyumlu olman ve onun istediklerini yapabilmen için bedeninin verdiği mesajlara karşı daha duyarlı hale gelmene yardım eder. Doğumun daha aktif aşamalarında, bedenin sana daha sık pozisyon değiştirmeni söyleyebilir; ayakta durmak, oturmak, diz çökmek, çömelmek ya da ellerinin ve dizlerinin üstünde durmak, kendini rahat hissedebileceğin pozisyonlardır. Daha önce de söylediğim gibi, Bölüm 8’deki yoga serisinde öğreneceğin Çocuk Duruşu, özellikle de bebek ters geliyorsa çok rahat olabilir. Sık pozisyon değiştirmek (yaklaşık yirmi dakikada bir) sana sadece doğumdaki hislerle başa çıkman konusunda yardım etmez; aynı zamanda bebeğinin doğum için uygun bir pozisyona gelmesine de yardım edebilir.  </p>
			<p class="paragraf2">Pozisyon değiştirmek çok faydalı olabilse de, bazı kadınlar doğum sürecinde çok hareketsizleşir. Bir nokta bulup –bir koltuğun köşesinde, bir yatakta ya da bir küvette– karanlık bir dolabın zeminindeki giysilerden oluşan yuvasının içinde yavrularını doğuran bir anne kedi gibi, sürekli orada kalmak isterler.   </p>
			<p class="paragraf2">Fakat bazen, kadınların hareket etme konusunda direnmelerinin sebebi, hareketin kasılma-gevşemelerin yoğunluğunu artıracak olmasından korkmalarıdır. Bu tip durumlarda, kadının doğumu ilerlemiyorsa, “en iyisini ebeler bilir”den yola çıkıp nazikçe ama ciddiyetle onu ayağa kalkıp yataktan çıkması, pozisyon değiştirmesi ve hareket etmesi için cesaretlendiririm. Bu bazen, doğum yapan kadının yeni bir direnç ya da korku katmanıyla yüzleşmesi anlamına gelir. Hareket etmek istememesinin sebebi, daha fazlasına dayanamayacağını düşünmesindendir.  </p>
			<p class="paragraf2">Bu durumda bu, cesaret gösterilmesi gereken bir andır. Cesaret korkunun var olmaması değil, korkuyu hissetmene rağmen yapmamız gereken şeyi yapmamızı sağlayan içsel güçtür. Genellikle cesurca pozisyon değiştirmek ve dönüştürücü acının güçlü hislerine kendini açmak, gerekli olan değişimin gerçekleşmesiyle sonuçlanır.  </p>
			<p class="paragraf2">Bazen doğum yapan bir kadın, ritmik olarak nazikçe öne arkaya veya iki yana sallanmanın da onu rahatlattığını keşfedebilir. Bu çok mantıklıdır; biz de doğmadan önce annelerimizin karnındayken ve muhtemelen bebekken rahatlamamız için bu şekilde sallanmıştık. Buz pratiği sırasında ritmik ve yumuşak sallanmayla denemeler yap. Deneyimini fark et. Gerçekten doğum başladığında senin için nelerin faydalı olabileceğini öğren.  </p>
			<p class="arabaslik_sol">İçeride ve dışarıda su  </p>
			<p class="paragraf2">Denizden karaya taşındığımız evrimsel tarihimiz bedenlerimizin içinde, kanımızın yapısında ve hücrelerimizin hem içinde hem de etrafındaki sıvılarda devam eder. İlkel başlangıcımızdan, bugün olduğumuz karmaşık yaratığa kadar su bizim için en temel şeylerden biridir. Vücudumuzun yarısından fazlası sıvıdır ve bu oran hamilelikte önemli ölçüde artar. Hamilelik çok sıvı bir haldir.  </p>
			<p class="paragraf2">Su, doğum sürecinde zihnimizi ve bedenimizi rahatlatan çok güçlü bir müttefikimiz olabilir. Bir doğum küvetinde doğum yapmaktan doğumun bir noktasında küveti kullanmaya kadar, sıcak suyun beceriyle kullanılması sana çok yardımcı olabilir. Sınıf katılımcılarına sıklıkla, “Artık buna dayanamayacağım!” diye bağıran bir kadının, erkek için “Sıcak suyun içinde olmaya ihtiyacım var” olarak deşifre edilebileceğini söylerim. Bu seçenek mümkünse, olması çok iyidir.  </p>
			<p class="paragraf2">Ama doğumda su –ve diğer her şeyin– kullanımı konusunda, koşullara bağlı bir tavra sahip olmayı hatırlamak önemlidir. Küveti kullanacak zamana sahip olabilir ya da olmayabilirsin ve doğumdan önceki beklentin ne olursa olsun, doğum gerçekten başladığında istediğin şey su olmayabilir. Suyun içinde olmak sen ya da bebeğin için uygun, güvenli ya da mümkün olmayabilir; burada da en önemli şey, bağlanmamak ve serbest bırakmaktır.  </p>
			<p class="solkucuk">Hepsini bir araya getirmek  </p>
			<p class="paragraf2">FODE kursunda tüm bu zihin-beden acı pratiklerini üç haftalık bir zaman zarfında öğreniriz. Çiftler bunları, haftalık ev pratiklerine de ekler. Bütün pratikleri öğrendiğimizde, bebek bekleyen kadın ve partneri iki ellerini de buzlu su dolu bir kabin içinde tutabilir hale gelmiş olurlar. İşlerine yarayan şeyleri karıştırıp birbirine ekleyerek yoğun fiziksel hislerle birlikte kalma konusunda güçlü bir içsel beceri geliştirirler. Tüm bu deneyimlerin içinden geçtikten sonra, sana ve partnerine ya da sana da aynı şeyi yapmanı öneririm; faydalı olduğunu fark ettiğin acı pratiklerini uygularken önce bir, sonra iki elinizi birden buzlu suya sokun. İçinizde gelişmiş olan kuvvet, dayanıklılık ve cesareti fark edin. Daha önce hiç hayal etmediğiniz kadar güçlü olduğunuzu fark edebilirsiniz.  </p>
			<p class="paragraf3">  </p>
			<p class="arayazi4"><span class="charoverride11">İnformal acı pratiği üzerine bir not  </span></p>
			<p class="paragraf3">  </p>
			<p class="arayazi">Yukarıdaki buzla yapılan egzersizler, –evde ya da bir sınıfta– bir nevi formal çalışmadır; acı üzerine farkındalık çalışmak üzere ayırdığın bir zamandır. Fakat özellikle hamilelik sırasında sana her gün, informal acı çalışması yapman için birçok fırsat verilir. Hamileliğin alışıldık rahatsızlıklarının hepsi –mide ekşimesi, şişen ayaklar, ağrıyan bir sırt– bu tip bir pratik için fırsatlardır. Elbette bu, mide ekşimesi hissini hafifletmek için hiçbir şey yapmaman ya da birinden, ağrıyan sırtına ya da ayaklarına masaj yapmasını istememen gerektiği anlamına gelmez. Acı hakkındaki farkındalık çalışmaları, bilinçli olarak acı çekmen için değil, olan şeyleri olduğu gibi kabul etmen, onları net görmen ve akıllıca eylemlerde bulunman içindir.  </p>
			<p class="arabaslik_sol"> Doğumun ikinci aşaması: İtmek için bir pratik  </p>
			<p class="paragraf2">Şu ana kadar seninle paylaştığım pratiklerin amacı, öncelikle doğumun ilk aşamasında, rahim boynun on santimetreye kadar genişlerken kasılma-genişlemelerin güçlü hisleriyle çalışmana yardımcı olmaktır. İşlerin normal akışında, on santimetreye ulaşıldığında ve belki de kasılma-genişlemelerin yavaşlayıp biraz dinlenmene izin verdikten sonra seni aşağı indirmeye ve bebeğini bu dünyaya getirmen için itmeye çağıran hisler duymaya başlayacaksın. İtme hissi tek bir kasılma-gevşeme dalgasının içinde birkaç kez gelip gider ve buna direnmek neredeyse imkânsızdır.  </p>
			<p class="paragraf2">Bunu duymak sana şaşırtıcı gelebilecek olsa da, ikinci aşamadaki bu hisler üzerine çalışma konusunda bildiğim en iyi pratik, informal farkındalıkla kaka yapma pratiğidir. Hamilelik sırasında kaka yapmanın yarattığı hislere farkındalıkla yaklaşmak, doğumun ikinci aşamasında bedeninle daha uyumlu hale gelmene yardımcı olabilir. Bazen doğum yapmakta olan bir anne itme safhasında bedeniyle uyumlu hale gelemez ya da çok az ilerleme kaydederse, onu bir süre gidip tuvalete oturması ve itmesi için cesaretlendiririm ve bu genellikle doğum konusunda ilerlemeyle sonuçlanır. (Endişelenme, bebeğin tuvalette otururken doğması çok nadir görülen bir durumdur.)  </p>
			<p class="paragraf2">Farkındalıkla kaka yapma pratiği şöyle işler: Bağırsaklarında, zihnine kaka yapman gerektiğine dair sinyaller gönderen hisler oluştuğunda tüm farkındalığını bu hislerin üzerine odakla. Bunların kramplara mı benzediğini, keskin mi yoksa yumuşak mı olduğunu fark et. Daha fazla ya da daha az yoğunluk hissettiğin anların olup olmadığını fark et. Vücutta oluşan bu hissin, beyninde eyleme geçmesi, seni bir yere, genellikle de banyoya götürmesi ve vücudun artık ihtiyaç duymadığı şeylerden kurtulması için yapması gereken normal bir süreci gerçekleştirmek üzere, özel olarak tasarlanmış klozet denen bir şeyin üstüne oturtması için nasıl bir mesaj gönderdiğini fark et. Tuvalete gitme niyetinin oluştuğu anı fark edip edemediğine bak. Bu hislerin etrafını sarmış bir aciliyet hissi olup olmadığını fark et.   </p>
			<p class="paragraf2">Belirlenmiş oturağa oturduğunda, bu temel beden fonksiyonuyla nasıl işbirliği yaptığını (daha doğrusu, bu basit beden fonksiyonunun nasıl seni kendi işine dahil ettiğini) fark et. Nasıl derin bir nefes aldığını, onu tuttuğunu ve diyaframını ve karın kaslarını kullanarak nasıl aşağı doğru ittiğini fark et. Bedeninin içindeki bir şeyi aşağı itip dışarı çıkarma güdüsüyle uyum içinde, bu süreçle birlikte çalışırsın. Aşağı doğru iterken, akciğerlerindeki havanın ne kadar küçük bir kısmının sıkmış olduğun boğazından geçebildiğini fark et. Bu olay sırasında herhangi bir sesin, örneğin bir homurtunun oluşup oluşmadığını (ve bunu bastırıp bastırmadığını) fark et. Burun deliklerine gelen kokuları fark et. Bu kokular ya da farkındalıkla kaka yapma pratiğinin herhangi başka bir parçası tarafından tetiklenen duygu ve düşüncelerin farkında ol. Kaka dışarı çıkarken rektumunun genişlediğini ve esnediğini hisset. Bu aktivitenin tamamıyla ilgili sahip olduğun düşünce ya da hisleri –utanma, iğrenme, şaşkınlık ya da her neyse– fark et. Her itmeyle bağırsaklarındaki kramp hissinin azaldığını ve kakanı yaparken bir rahatlama, hatta zevk hissettiğini fark et.   </p>
			<p class="paragraf2">Doğum yaparken bebeğinin, leğen kemiklerinin arasından inen ve vajinana baskı yapan başının yarattığı hisler çok yoğundur ve kaka yapma hissine benzemedikleri söylenemez. Kaka yapmanın hisleri konusunda kendini rahat hissetmen, bebeğin vücudundan çıkarken oluşacak hislerle baş etmen konusunda sana çok yardımcı olabilir.   </p>
			<p class="paragraf2">Kaka yapma pratiği sadece doğum hazırlığı konusunda faydalı değildir; bu ebeveynlik konusunda da önemli bir farkındalık pratiğidir. Bebeğinin ve sonra da çocuğunun kakasıyla uğraştığın, epeyce uzun yıllar geçireceksin. Çocuğunun kaka yapma hislerine karşı verdiği tepkilere rehberlik edeceksin (bunun diğer adı, tuvalet eğitimidir). Kaka hakkında kendi düşünce ve duygularının farkında olman, lazımlık eğitimi sırasında çok daha etkili bir öğretmen ve koç olmana yardımcı olur. Bu her çocuk için kişisel bir şey olsa da, kaka yapma konusundaki senin zihinsel tutumun çocuğunun bu normal beden fonksiyonuna nasıl bakacağını derinden etkiler.   </p>
			<p class="paragraf2">  </p>
			<p class="yildiz"><span><img alt="1.png" class="_idgenpageitem3" src="image/1_fmt10.jpeg"/></span>  </p>
			<p class="paragraf2">Bu zihin-beden pratikleriyle, artık doğum süreci boyunca yükselip geçen bir sürü hisse tepki vermek yerine cevap vermek konusunda birçok harika seçeneğe sahipsin. Belki de bilge yoga hocası Satchidananda’nın oyunbaz bir tavırla okyanus dalgaları üzerinde sörf yaptığı posteri, farkındalıkla doğumun ruhunu en iyi yakalayan şeydir: “Dalgaları durduramazsın ama sörf yapmayı öğrenebilirsin.” Burada öğrendiğimiz acı pratikleri, bunu yapmamız konusunda bize çok yardımcı olacak.  </p>
			<div class="basic-text-frame">
				<div class="basic-text-frame">
					<p class="dipnot"><a href="#footnote-225-15-backlink" id="footnote-225-15">15</a><span class="charoverride11">.</span><span class="charoverride9" xml:lang="tr-TR"> Doğum eğitmenleri on yıllardır doğum eğitiminin bir parçası olarak rahatsız edici hisler oluşturmanın birçok yolunu kullansa da (benim zamanımda, partnerleri hamile kadınların aşil tendonunu çimdiklerdi), rahatsızlık yaratmak için buz kullanımını ilk kez, Ebe Pam England’ın yönettiği İçeriden Doğum Yapmak adlı iki harika atölye çalışmasında gözlemledim ve deneyimledim. Hem bunu bana öğrettiği, hem de hâlâ sürdürdüğü yaratıcı çalışmaları için ona büyük bir şükran borçluyum. </span></p>
				</div>
				<div class="basic-text-frame">
					<p class="dipnot"><a href="#footnote-225-16-backlink" id="footnote-225-16">16</a><span class="charoverride11">.</span><span class="charoverride9" xml:lang="tr-TR"> Bebek ters geliyorsa, bu geçerli değildir. Ters doğumda, bebeğinin başının yüz kısmı değil, arka kısmı sakruma baskı yapar. Bu nedenle bebeği ters gelen bir kadın, kasılma-gevşemelerin arasındaki normalde sakin ve huzurlu olan zamanlarda da sırtında doğum hislerini duymaya devam edecektir (ama bunlar genellikle yoğunluk açısından daha hafif olur). Ters doğum yaklaşık % 10 oranında görülür.</span></p>
				</div>
				<div class="basic-text-frame">
					<p class="dipnot"><a href="#footnote-225-17-backlink" id="footnote-225-17">17</a><span class="charoverride11">.</span><span class="charoverride9" xml:lang="tr-TR"> Sharon Salzberg, </span><span class="charoverride12" xml:lang="tr-TR">Real Happiness: The Power of Meditation</span><span class="charoverride9" xml:lang="tr-TR"> (New York: Workman Publishing, 2011), 63.</span></p>
				</div>
				<div class="basic-text-frame">
					<p class="dipnot"><a href="#footnote-225-18-backlink" id="footnote-225-18">18</a><span class="charoverride11">.</span><span class="charoverride9" xml:lang="tr-TR"> Dokunmanın pozitif fiziksel ve duygusal iyileştirici özellikleri konusunda daha çok fazla şey yazılabilir ve buna, bebek masajı da dahildir. Kaynaklar için Ek B’ye bakın.</span></p>
				</div>
			</div>
		</div>
	</body>
</html>