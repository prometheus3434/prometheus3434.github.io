<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h1><a id="bookmark0"></a><span style="font-weight:bold;">TÜRK DESTANINI NAZMA ÇEKME TEŞEBBÜSÜ</span></h1>
<p><span style="font-weight:bold;">a) Uğuz Kağan Destanı</span></p>
<p>Yakın yıllarda, Türk destanını manzum olarak yazmak teşebbüslerine de rastlandı. Bu teşebbüsler, ilk defa <span style="font-style:italic;">Ziya Gökalp'ın</span> denediği gibi küçük parçalar hâlinde değil, Türk destanının büyük parçaları veya bütünü üzerinde yapılmıştır. Millî destanı bu şekilde nazma çekmeye çalışanlar <span style="font-style:italic;">Dr. Rızâ Nur</span> ile <span style="font-style:italic;">Basri Gocul'dur.</span></p>
<p>Millî hükümetin ilk maarif vekili olan <span style="font-style:italic;">Dr. Rızâ Nur,</span> yirmi yılı gurbette geçen maceralı hayatında pek çok eser vermiş ve Türklüğe hizmet etmek için çeşitli konulara temas etmek lüzumunu duymuştu.</p>
<p>Bunlar arasında <span style="font-style:italic;">Uğuz Kağan Destanı<sup>1</sup></span> adını taşıyanı merhumun son eseridir ve diğer birçokları gibi sadece Türklüğe hizmet gayesiyle kaleme alınmıştır.</p>
<p><span style="font-style:italic;">Dr. Rızâ Nur,</span> Türk destanını baştan sona kadar bir bütün olarak yazmak teşebbüsüne girmemişse de, ele aldığı <span style="font-style:italic;">Uğuz Kağan Destanını</span> öteki Türk destanlarından parçalarla zenginleştirmiş ve 6100 mısrayı aşan büyük bir eser meydana getirmiştir. Eserine 1 Kasım 1937'de İskenderiye'de başlamıştır. Bitiriş tarihi ise 1 Kasım 1939 dur. <span style="font-style:italic;">Rızâ Nur,</span> destanına yazdığı <span style="font-style:italic;">&quot;önünç&quot;</span> te şöyle demektedir:</p>
<p><span style="font-style:italic;">&quot;Bir milletin destanı, masalları nice asırlar sonra toplanır, tanzim edilir. Ben de birçok asır sonra Türk destanını yazmak hevesine düştüm. Türk tarihini tetkikim esnasında bunlardan topladım.</span></p>
<p><span style="font-style:italic;">Uğuznâmeye esâs yaptım. Topladıklarımı Paris'te 1932 yılında nesir ve iskelet hâlinde tespit ettim. Bu esâsa göre şiir olarak süsleyerek yazacaktım. O tarihten 1936 yılı başına kadar diğer eserlerimin işini bitirip de bu destana başlayamadım. Hepsi bu tarihte bitti, lâkin başım çok orgun düştü. Uzunca dinlenmek lâzımdı Başka türlü çalışmak mümkün olmayacaktı.</span></p>
<p><span style="font-style:italic;">Bundan sonra bir taraftan eserlerimi bastırmakla, bir taraftan da yavaş yavaş bu destanı yazmakla ömrümü geçirmeye karar vermiştim. Dinlenirken bazı neşriyat da yaptım. Böylece 1937 yılı teşrinisanisinin ilk gününe geldim. Ben, bu destanı şiir olarak ve iyi yazabilmek için başım dinlenmiş, sıhhatim yolunda, gönlüm rahat ve cebimde para olsun dedim. Bugün de yine gurbetteyim. Yine elem içindeyim. Yine kafa yorgun, yine sıhhat bozuk, yine gönül üzgün ve perişan, yine paranın benimle ünsiyetsizliği devamda. Baktım ki istediğim böyle bir devir bize gelmeyecek, bu zaten muhali istemekti. Artık bu tarihte yazmaya başladım.</span></p>
<p><span style="font-style:italic;">Dünyada ne kendim için, ne de bir başkası için hiç bir arzum, emelim yoktur. Arzum sâdece bu. Bakalım kaç yılda bitireceğim? Ölmeden bitirirsem gözüm arkada kalmayarak bu dünyadan giderim. Uzun yıllardan beri Türk için, mukaddes Türklük için canımın içinde bin naz ve sevgi ile beslediğim, gönlümün en kıymetli köşesinde aklı, fikri alan ve bütün varlığı kaplayıp tutan coşkun bir aşkın, tatlı, altın kanatlı sırrı gibi sakladığım bu hizmeti de görünceye kadar ölüm bana aman versin.</span></p>
<p><span style="font-style:italic;">Bu destanı sırf Türkçe yazmak mümkündü. Gönlüm de böyle isterdi. Millî destanlar zaten böyle yazılır. Ancak böyle bir eseri bugün hiçbir Türkün anlayamayacağını düşünerek vazgeçtim. Millet anlamazsa yazmakta ne fayda var? Ve yine böyle bir destan için bir dilde kelimeler uzun zamandan beri işlenmiş, billûrlaşmış, hazırlanmış bulunmlıdır. Arap ve Acem kelimeleri Türkçeyi istilâ edip çıktıktan sonra Türk kelimeleri bu meziyetleri kaybetmişlerdir. Sırf Türkçe yazmak için Türkçe kelimeler yeniden işleninceye kadar beklemek lâzımdır. Demek henüz bunun vakti değil. Bununla beraber bugün mümkün en sâde dille yazdım. Bu eserde eski Türkçe kelimelerden de pek çok bulunacaktır. Ecnebi kelimeler hem pek az, hem de Türkçenin bünyesine girmiş, adapte olmuş kelimelerdir.&quot;</span></p>
<p><span style="font-style:italic;">Rızâ Nur</span> bundan sonra, bu destanı yazarken atalar türesine uyarak mesnevi tarzını kullanacağını, araya bazı mensur ufak parçalar koyacağını söylüyor. Seçtiği vezin, hecenin on birlisidir. Fakat bunu 6+5 veya 4+4+3 duraklı olarak değil, serbest, yani duraksız olarak almıştır. <span style="font-style:italic;">Rızâ Nur,</span> bunun yeknesâklığı gidereceğini söylemekte ise de aksine, eserin ahengini zayıflatmıştır. Destanın içinde bazan kullandığı daha küçük vezinler ise esere gerçekten çeşni vermiş ve bu küçük vezinli yerler daha başarılı olmuştur. Meselâ <span style="font-style:italic;">Uğuz'un</span> kıyat'ı (yani ejderhayı) öldürmesi üzerine orman perilerinin onu övmesi hiç de fena değildir:</p>
<p><span style="font-style:italic;">Bu Uğuz Kağan,</span></p>
<p><span style="font-style:italic;">Elinde çağan,</span></p>
<p><span style="font-style:italic;">Duruşu hoştur,</span></p>
<p><span style="font-style:italic;">Kolunda kalkan,</span></p>
<p><span style="font-style:italic;">Cıdası hele,</span></p>
<p><span style="font-style:italic;">Elinde yaman.</span></p>
<p><span style="font-style:italic;">Bu Uğuz'dur, bu</span></p>
<p><span style="font-style:italic;">Acunu yakan,</span></p>
<p><span style="font-style:italic;">Hayran olur her</span></p>
<p><span style="font-style:italic;">Uğuz'a bakan,</span></p>
<p><span style="font-style:italic;">Kıyat geberdi,</span></p>
<p><span style="font-style:italic;">Sevindi orman.</span></p>
<p>Yine bir başka yerde, Kanturalı adındaki bir kahramanın savaştan önce övünmesi de, başarılı bir nazım örneğidir:</p>
<p><span style="font-style:italic;">Ben bir baturum,</span></p>
<p><span style="font-style:italic;">Düşkünüm şana.</span></p>
<p><span style="font-style:italic;">Ovalar, dağlar,</span></p>
<p><span style="font-style:italic;">Bahçedir bana.</span></p>
<p><span style="font-style:italic;">Sahiptir evim,</span></p>
<p><span style="font-style:italic;">Gökten tavarıa.</span></p>
<p><span style="font-style:italic;">Yemeğim vardır,</span></p>
<p><span style="font-style:italic;">Susarım kana.</span></p>
<p><span style="font-style:italic;">Yumuşak yatak,</span></p>
<p><span style="font-style:italic;">Gelmez arslana.</span></p>
<p><span style="font-style:italic;">Er dilerim ben,</span></p>
<p><span style="font-style:italic;">Bugün düşmana.</span></p>
<p><span style="font-style:italic;">Bir iş edeyim,</span></p>
<p><span style="font-style:italic;">Ki cihan ana.</span></p>
<p>Şu ufak örneklerde de görüldüğü özere <span style="font-style:italic;">Rızâ Nur,</span> hem eski kelimeleri, hem de eski gramer şekillerini kullanmaktadır. Hele bazı yerlerde eski Türkçede olmayan ancak konuşma dilimizde kullanılan şekilleri denemesi bizi oldukça yadırgatmaktadır. Meselâ &quot;ova kanla, leşle doldu&quot; diyeceği yerde &quot;ovan kannan, leşnen doldu&quot; demesini yadırgamamak mümkün değildir. Bununla beraber konuşurken çoğumuzun böyle söylediği ve &quot;benimle, seninle&quot; diyecek yerde &quot;bennen, sennen&quot; dediğimiz de muhakkaktır.</p>
<p>Eserin bölüm başlıkları şunlardır:</p>
<p>Başlangıç, destanı yazmanın sebebi, destana başlama, Ergenekon'a kapanış, Ergenekon'dan çıkış, Karahan'ın kağanlığı, Uğuz Kağan'ın doğuşu, Uğuz Kağan'ın çocukluğu ve gençliği, Uğuz'un İtiyatla cengi, Uğuz'un evlenmesi, Uğuz'un şiiri, Uğuz'un âşık olup evlenmesi, Uğuz'un babası Karahan'la cengi, Uğuz'un kağan oluşu, Uğuz Kağan'ın evlenişi, Uğuz Kağan'ın dünya fethine çık şı, ordunun tanzimi, Uğuz Kağan'ın orduya geçit yapışı, Çin elçisinin gelişi, Uğuz Kağan'ın Çin'e dalışı, Uğuz Kağan'ın öğüdü, ulu vuruşgu (=harp), Uğuz Kağan'ın Han Baluğu (=Pekin'i) alışı, Altın Kağan'dan Uğuz Kağan'a yumsab (=elçi) gelişi, Uğuz Kağanın Urum üstüne yürüyüşü, ulu vuruşgu, U us Beğin gelip Uğuz Kağan'a itaati ve Uğuz Kağan'ın Uruslara Saklab adı verişi, Uğuz Kağan n İtil ırmağını geçişi ve Kıpçaklar, Uğuz Kağan'ın aygırının kaçışı ve Karluklar, anahtarsız ev ve kalaçlar, Mamak'ın ölümü,</p>
<p>Uğuz Kağan'ın Çürçit üzerine yürüyüşü, cenk kurultayı, kağnının icadı, Uğuz Kağan'ın Tangut üstüne yürüyüşü, kalenin muhasarası, İtbarak'ın Uğuz Kağan'a sığınması, Uğuz Kağan'ın doğuya dönüşü, batıya dönüş ve Uğuz Kağanın Kırgızlara varışı, Uğuz Kağan'ın Hinde yürüyüşü, vuruşgu, Uğuz Kağanın Keşmir'i alışı ve Gün Han'ın Sevim Hanımla aşkı, Uğuz Kağan'ın yurda dönüşü, Uğuz Kağan'ı Îran’ı alışı, vuruşgu, Uğuz Kağan'ın Suriye'yi ve Mısır'ı alışı, altın yayla üç gümüş ok, Uğuz Kağan'ın oğullarına öğüdü ve yurdunu taksimi, Uğuz Kağan'ın duası, şölen, Uğuz Kağan'ın ölümü, Uğuz Kağan'ın yuğu, Uğuz Kağan'ın yakılması, bark ve balballar, sağu (=mersiye), sonuç.</p>
<p><span style="font-style:italic;">Rızâ Nur,</span> şâir yaratılışlı olmadığı için bu uzun destanda başarı göstermiştir denemez. Eserin, parça parça kuvvetli yerleri bulunmakla beraber, bütünü zayıf kalmıştır. Bin türlü dert arasında ve ömrünün son yıllarında yazdığı bir eser de, zaten başka türlü olamazdı.</p>
<p>Eserin en değerli tarafı, yazılmasındaki gayedir. <span style="font-style:italic;">Nâmık Kemâl</span> ve <span style="font-style:italic;">Ziya Gökalp</span> gibi, <span style="font-style:italic;">Rızâ Nur</span> da, çeşitli edebî nevilere sırf millî hizmet olsun diye başvurmuştur. Esasen onun tarih yazması, meşhur operaları nazım olarak Türkçeye çevirmesi, Türk edebiyatı üzerinde çalışarak 5 büyük cilt meydana getirmesi de hep aynı maksatladır.</p>
<p>Destan yazmak için çektiği sıkıntıları, eserinin son bölümünde, şöyle anlatıyor:</p>
<p><span style="font-style:italic;">Uğuz'un şâiri saf Türk Rızâ Nur,</span></p>
<p><span style="font-style:italic;">—Tanrı'ya bin kere şükür olunur</span></p>
<p><span style="font-style:italic;">İstanbul'da, Taksim, Sülünpalas'ta,</span></p>
<p><span style="font-style:italic;">Yalınız, perişan, bezgin ve hasta,</span></p>
<p><span style="font-style:italic;">Tamamladı. Etti Türk'e armağan...</span></p>
<p><span style="font-style:italic;">Paris'te, Mısır'da sefalet içre,</span></p>
<p><span style="font-style:italic;">Türlü tehlike geçire geçire</span></p>
<p><span style="font-style:italic;">Bu destanı yazmak için çalıştım,</span></p>
<p><span style="font-style:italic;">Dert Öyle oldu ki, derde alıştım.</span></p>
<p>Millî gayeler uğrunda bu kadar didinen ve son devir tarihimizin birinci sınıf adamlarından olan <span style="font-style:italic;">Dr. Rızâ Nur,</span> bugün yalnız gözlerden değil, gönüllerden ve hafızalardan da uzak olarak, Merkezefendi Kabristanındaki mütevazı mezarında dinlenmektedir. Taşında şu kelimeler kazılıdır:</p>
<p><span style="font-style:italic;">Türklük için yaşadı, Öldü.</span></p>
<p>(1) Rızâ Nur, umumi &quot;Oğuz&quot; söyleyişinin aksine olarak &quot;Uğuz&quot; diye söyler ve yazardı. Bugün Anadolu Türkleri arasında her iki şekilde de kullanılmaktadır.</p>
<p><span style="font-style:italic;">(Orkun, 33. Sayı, 18 Mayıs 1951)</span></p>
</body>
</html>