<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h1><a id="bookmark0"></a><span style="font-weight:bold;">TÜRK KARA ORDUSU NE ZAMAN KURULDU?</span></h1>
<p>1963'te Kara Kuvvetleri Komutanı radyoda yaptığı konuşma ile Türk kara kuvvetlerinin 600. kuruluş yılını kutladığı gibi, daha yüksek mevkilerdeki kimseler arasında da, aynı konu üzerinde tebrikleşmeler oldu.</p>
<p>Buna göre, Türk kara kuvvetleri, yani daha gerçek anlamı ile Türk ordusu 1363'te kurulmuş oldu.</p>
<p>Bu demeç ve tebrikleşmelerle, kendimizi bilmek ve millî şuur bakımından nasıl bir gaflet içinde bulunduğumuz bir kere daha ortaya çıkmış oldu.</p>
<p>Türk kara kuvvetlerinin 600. yıl dönümünü kutlamak suretiyle, onu 1363'te kurulmuş olduğunu kabul edenlere şunu sormak gerek: Kara ordumuz 1363'te kurulduysa, ondan önceki büyük savaşlar, büyük stratejik hareketler ve taktik vuruşmalar kimin tarafından yapıldı? Bu hareketleri yapanlar ve büyük meydan savaşlarını kazananlar Türk orduları değil mi idi? Meselâ, sık sık tekrarlanan 1071 Malazgirt zaferini Türk ordusu değil de, çeteler mi kazandı? Yahut bu ordu, Türk devletine ücretle tutulmuş yabancı askerler tarafından mı kurulmuştu?</p>
<p>Bunun gibi, 1040 Dandânakan Savaşı'nı, 1048 Pasinler Savaşı'nı, <span style="font-style:italic;">I.Kılıç Arslan'ın, I. Mesud'un, II Kılıç Arslan'ın</span> haçlılarla yaptığı büyük meydan savaşlarını kazanan Türk ordusu değil mi idi?</p>
<p>Türk ordusunu 1363'te kurulmuş saymak millî gururu incitici bir yanlıştır. 1363'te kurulan Türk ordusu değil, devşirmelerden meydana gelen bir iki muhafız bölüğüdür. Osmanlı Hanedanı zamanındaki büyük askerî hareketlerde de bunların rolü cirimleri kadar olmuş, asıl savaşı tımarlılar, yâni eskiden beri var olan ordu yapmıştır.</p>
<p>1363'te kurulmuş ordu ile yeni bir ordu düzenden bahsedilmek isteniyorsa, yine yanlıştır. Çünkü bu ordu, XIX. Yüzyılda devlet tarafından kaldırılarak yenisi kur lmuş, hattâ Balkan Savaşı'ndan sonra Almanya'dan getirilen öğretmenlerle ve yeni teşkilâtla ordu yeni baştan düzenlenmiştir. Değişme burada da bitmemiştir. Şimdiki ordumuzun eğitim, kuruluş, taktik, kıyafet, hattâ yürüyüş ve adım atış bakımından, Kurtuluş Savaşı'nı yapan orduya benzer tarafı kalmış mıdır?</p>
<p>Böyle olduğu halde, onlara, nasıl aynı ordunun çeşitli çağlardaki kademeleri diye bakıyorsak, 1363 ten önceki zamanların ordusuna da ö e bakmak gerekir ve gerçek de budur.</p>
<p>Tarihi, Milâttan önce 220 den beri tarihî belgelerle bilinen ve tarihte daima birinci sınıf askerler diye tanınan bir millet, 16 yüzyıl, ordusu olmadan yaşayacak, sonra ancak 1363 te aklına gelerek bir kara ordusu kuracak, bu ordu da, yeryüzünde Türk kalmamış gibi yabancılardan meydana getirilecek!</p>
<p>Buna karşı söylenecek söz bulmak güçtür.</p>
<p>Bu olay, memlekette millî kültür yoksunluğunun derecesini gösteriyor.</p>
<p>Millî şuurun, millî kültür ile ayakta tutulacağı, artık dünyanın yuvarlaklığı kabilinden bir gerçektir. Millî kültürün kaynağı ise okullardaki bazı derslerdir. Bu derslerin başında Türk dili ve Türk tarihi gelir. Millî Eğitim Bakanlığı tarih, coğrafya ve yurt bilgisini birleştirip, yerine müstakil bir Türk tarihi dersi koyarsa ve bunu ilkokulun ikinci sınıfından lisenin sonuna kadar okutursa çok yerinde bir harekette bulunmuş olur.</p>
<p>Başka milletlerin aydınlarındaki kendi tarihlerini biliş, her türlü takdirin üstündedir. Bizim aydınlarımızın da o hâle gelmesi, ancak, ders programlarındaki yeni ayarlama ile kâbil olacaktır. Kısacası, ilk ve orta öğretim, bir yandan millî şuur, bir yandan da atom çağı gereklerine göre düzenlenecektir.</p>
<p>Sayın Kara Kuvvetleri Komutanı, lise öğrenimi sırasında, iyi bir Türk tarihi tedrisi görseydi. <span style="font-style:italic;">Atillâ'nın, Kül Tegin'in, Çağrı Beğ'in</span> zaferlerini; <span style="font-style:italic;">Cengiz Han'ın</span> genç komutanı <span style="font-style:italic;">Cebe'nin</span> Doğu Avrupa'daki harika</p>
<p>yürüyüşünü ve bu komutanları eşsiz disiplinli ordularını bilseydi, Türk kara kuvvetleri 1363 te kurulmuştur demeyecekti.</p>
<p>O hâlde, Türk kara kuvvetleri ne zaman kuruldu?</p>
<p>Bugünkü tarihî bilgimize göre, ilk teşkilâtlı Türk ordusu Milâttan önce 209 da <span style="font-style:italic;">Tanrıkut Mete</span> (=Motun) tarafından kurulmuş, verilen buyruğa kayıtsız şartsız itaat kabul edilmiştir. Ordu, 10, 100, 1000 kişilik birliklere ayrılmıştır. <span style="font-style:italic;">Fâtih,</span> İstanbul kuşatmasında nasıl yeni bir top icâd etmişse, <span style="font-style:italic;">Mete</span> de uzun menzilli bir yay icâd etmiş, bu müthiş ordu sayesinde Kora'dan Hazar'a kadar olan bölgeyi tek devlet hâlinde birleştirerek Türk milletinin yaratıcısı olmuştur.</p>
<p>Bundan sonra bütün ordularımızı, <span style="font-style:italic;">Tanrıkut Mete</span> ordusunun devamıdır. Zaman zaman değişiklikler ve düzeltmeler yapılmış, fakat rûh ve temel aynı kalmıştır.</p>
<p>Bu sebeple, 1963, Türk kara kuvvetlerinin, yani Türk ordusunun kuruluşunun 600. değil, 2172 yılı olur.</p>
<p>Bütün generallere ve subaylara duyurulur.</p>
<p><span style="font-style:italic;">(Orkun, 18. Sayı, 15 Temmuz 1963)</span></p>
</body>
</html>