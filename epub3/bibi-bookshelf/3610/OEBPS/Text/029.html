<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Platon&rsquo;u felsefe yapmaya iten ana güdünün siyasete ilişkin kaygıları olduğunu bizzat kendi sözleri göstermektedir. Platon, ünlü <span class="t12">VII. Mektup</span>&rsquo;unun hemen başlarında kendi kendisine davranabileceği yaşa gelince devlet işlerine atılmaya karar verdiğini, ancak gerek Otuzlar Hükümeti döneminde gerekse bunu izleyen demokratik partinin iktidarı yeniden ele geçirdiği dönemde daha önce işaret ettiğimiz nedenlerle bu devlet işlerinde ve şehrin idaresinde rol alma arzusunu yerine getiremediğini söylemektedir. Ünlü filozof sonunda zamanındaki bütün devletlerin kötü idare edildiğini anladığını, felsefenin yardımı olmaksızın doğru bir devlet kurmanın imkânsız olduğunu gördüğünü ve insanlığın ancak gerçek filozofların başa geçmesi veya devletin başında bulunanların gerçekten filozof olmaları ile bu belalardan kurtulabileceği kanısına vardığını belirtmektedir (324-326). Platon&rsquo;un Akademi&rsquo;yi bu tür filozof-yöneticilerin yetiştirilmeleri için kurduğunu ve tümü hayal kırıklığı ile biten o zahmetli ve tehlikeli İtalya yolculuklarını da yine bu tür bir filozof-yönetici bulma amaç ve umuduyla gerçekleştirdiğini biliyoruz. Özetle Platon&rsquo;un gerek sözünü ettiğimiz mektubundaki kendi sözleri gerekse kurduğu okul ve bu okulda gerçekleştirdiği eğitim, öğretim faaliyetleri, nihayet hayatı boyunca gerçekleştirdiğini bildiğimiz siyasî amaçlı yolculukları onun bütün düşüncesine hakim olan sorunun öncelikle siyasal olduğunu ve buna ilişkin kaygı ve araştırmalarının bütün hayatına yayılmış olduğunu göstermektedir.</p>

  <p class="p0">Öte yandan Platon&rsquo;un siyasete olan bu ilgisini anlamaya çalışırken de şu etmenlere de dikkat etmemiz gerekir: Her şeyden önce Platon Atina&rsquo;nın yönetiminde daha önce rol almış olan bir aileden ve sınıftan gelmektedir. Baba tarafından soyunun Atina&rsquo;nın son kralı Kodros&rsquo;a kadar gittiğini biliyoruz. Annesi tarafından soyunun ise ünlü kanun koyucu Solon&rsquo;un yakın çevresine mensup birine kadar uzandığı söylenmektedir. Otuzlar Hükumeti&rsquo;nde görev almış olan Kharmides ve Kritias&rsquo;ın Platon&rsquo;un yakın akrabaları olduğunu daha önce belirttik. Platon&rsquo;un mensup olduğu soylular sınıfı, Atina&rsquo;da demokrasinin gelişmesi ile eski yönetici konumunu kaybetmiş, ancak yönetimle ilgili arzu ve tutkularını kaybetmemiştir. Bu sınıfın gençlerinin yeni düzende rol alabilmek için Sofistlerin derslerine ne kadar büyük bir şevkle devam ettiklerini ve onlara nasıl avuç dolusu paralar ödemekten kaçınmadıklarını da biliyoruz. Kısaca Platon, aile geleneği ve ailesinin mensup olduğu soylular sınıfının tarihsel konumundan dolayı yönetimle ilgisi her zaman ön planda olmuş olan bir ortamdan gelmektedir. Bu özelliği itibariyle de onun sitenin yönetimi ile ilgili meselelere ta gençliğinden, kendi ifadesiyle kendi kendine davranabileceği yaştan itibaren en büyük bir ilgiyi göstermiş olması son derece doğaldır.</p>

  <p class="p0">Öte yandan bu eğilim, sadece Platon gibi seçkin soylu bir aileden gelen bir insanın değil, dönemin iyi eğitim görmüş bütün entelektüellerinin de genel eğilimidir. Atina&rsquo;nın demokrasiye geçmesi ile birlikte orta sınıfa ait insanlar, şarap tüccarları, dericiler, dokumacılar gibi serbest meslek sahipleri, genel olarak yurttaş statüsüne sahip geniş gruplar sitenin yönetiminde görev almanın mümkün olduğunu görmüş ve dolayısıyla siteyle, site ile ilgili sorunlarla, siyasetle en büyük ölçüde ilgilenmeye başlamışlardır.</p>

  <p class="p0">Türkçede &ldquo;siyaset&rdquo; kavramının karşılığı olan Batı dillerindeki &ldquo;politika&rdquo; kelimesi bilindiği gibi Yunancadaki şehir, kent, şehir devleti anlamına gelen &ldquo;polis&rdquo;ten türemiştir ve &ldquo;şehirle, kentle, site ile, site devleti ile ilgili şeyler&rdquo; anlamına gelir. Site devleti tarihsel olarak sadece Yunan dünyasına özgü siyasal bir rejim değildir. Daha önce Mezopotamya&rsquo;da Ur, Uruk gibi şehirler ve şehir devletleri var olmuştur. Ortaçağ&rsquo;ın sonlarında İtalya&rsquo;da da Venedik, Cenova, Milano gibi önemli şehir devletleri görülecektir. Ancak şehir devleti rejimi asıl uygulamasını İÖ. 8. ve 4. yüzyıllar arasında Yunan dünyasında, yani Batı Anadolu, Yunan anakarası ve Güney İtalya şehir devletlerinde bulmuştur ve bundan da önemlisi Antikçağ&rsquo;da Yunan dünyasını karakterize eden yaygın siyasal rejim, şehir devleti rejimi olmuştur. Yunanlar bu siyasal rejimi içinde bulundurduğunu gördükleri bütün kusurlara veya olumsuz unsurlara rağmen ısrarla korumuş ve Yunan dünyasında her biri kendi anayasasına sahip irili ufaklı iki yüz civarında şehir devleti, Büyük İskender&rsquo;in bütün Yunan dünyasını egemenliği altına almasına kadar varlığını sürdürmüştür. Bu şehir devletlerinin kendi içlerinde büyük sosyal ve siyasal devrimlerden geçtiklerini, İÖ. 7. yüzyıldan 5. yüzyılın ortalarına kadar büyük bir bölümü ile soyluların yönetimi, krallık ve tiranlığı yaşayarak sonunda demokrasi denen yönetim biçimine ulaştığını biliyoruz. Perslerin önce İonya, daha sonra Ege adalarında ve Yunan anakarasında bulunan diğer şehir devletleri için tehlike oluşturması karşısında birçok Yunan filozof ve düşünür bu devletlerin birleşerek bir federasyon oluşturmasını isteyecek, ancak buna iltifat etmeyen site yöneticilerinin aralarındaki didişme ve savaşlar Büyük İskender&rsquo;in egemenliğine kadar sürüp gidecektir.</p>

  <p class="p0">Yunanların Antikçağ&rsquo;da şehir devletine karşı gösterdikleri bu özel sevginin veya o zamanki dünyanın geri kalan bölgelerinin tersine Antikçağ&rsquo;da Yunanistan&rsquo;da şehir devletlerinin varlığını o kadar uzun bir süre korumasının, merkezi bir devlete veya imparatorluğa dönüşmemesinin nedenleri konusunda birçok tartışma yapılmıştır. Bu tartışmaları geniş olarak ele almayacağız. Ancak site devletinin, özellikle Atina gibi demokratik bir rejime sahip olan bir site devletinin, içinde yaşayan yurttaşlarına, aynı çağdaki merkezi bir devletin örneğin Pers İmparatorluğu&rsquo;nun yurttaşlarına oranla sağladığı bazı yararlara işaret edebiliriz.</p>

  <p class="p0">Bu yararların başında hiç şüphesiz sitenin yurttaşlara sağladığı siyasî güç gelmektedir. Özellikle demokratik site devletinde yurttaşlar, sitenin yönetiminde aktif olarak rol alma, sitenin önemli ve saygın mevkilerine gelecek kişileri seçme veya bu mevkilere seçilme hakkı kazanmakta, kanunlar önünde eşit muamele görme imkânını elde etmekte ve böylece özgürlük ve eşitlik duygularını en mükemmel bir biçimde tatmin etme fırsatını bulmaktadırlar.</p>

  <p class="p0">Diğer yandan yurttaşın demokratik site devletinden elde ettiği kazançlar yalnızca bu tür siyasî veya ahlâkî kazançlarla da sınırlı değildir; yurttaş ondan aynı zamanda bazı ekonomik kazançlar da sağlamaktadır. Örneğin meclis oturumlarına katılması, halk mahkemelerinde görev alması karşılığında ona &ldquo;hakkı huzur&rdquo; olarak bir ücret de ödenmektedir.</p>

  <p class="p0">Özellikle Perikles döneminden itibaren yurttaşın sanat ihtiyacının tatmininin, estetik eğitiminin bile devletin büyük ölçüde finanse ettiği etkinliklerle sağlanmakta olduğunu biliyoruz. Dört senede bir düzenlenen Olimpiyat oyunları, her sene düzenlenen tragedya ve komedya festivalleri veya yarışmalar devletin zenginlere yüklediği vergilerden gelen gelirlerle finanse edilmektedir. Yurttaşlar bu tür oyunlara, festivallere, yarışmalara böylece herhangi bir ücret ödemeden katılmaktadırlar.</p>

  <p class="p0">Yine Perikles döneminde Atina&rsquo;da girişilen büyük imar faaliyetleri, Parthenon&rsquo;un güzelleştirilmesi, sanatçılara ısmarlanan heykellerin maliyeti, bütün bunlar devletin ön ayak olmasıyla yine zenginler tarafından ve onlara yüklenen vergilerle karşılanmıştır.</p>

  <p class="p0">Son olarak Yunan dininin kendisinin bile Antik Yunan&rsquo;da bireysel bir inanç konusu olmayıp, sitenin kendisiyle özdeşleşen toplumsal siyasal bir kurum olduğunu belirtmemizde yarar vardır. Ortaçağ&rsquo;da Hristiyan dünyasında karşılaşacağımız durumun tam tersine Antik Yunan&rsquo;da din ve devlet birbirine tamamen özdeş olup, din devlete tabiydi. Tapınakların bakımı devlet tarafından yapılır, orada görev alacak din adamları veya rahipler devlet tarafından atanır ve sitenin Tanrılarına devletin resmi törenleri olan festivallerde tapınılırdı. Bu festivallere katılmak her yurttaşın alışılmış, sıradan ödevlerinin, etkinliklerinin bir parçasıydı. O halde Antik Yunan sitesinde din hizmetlerinin de aslında devlet tarafından yurttaşlara sağlanan bir hizmet, bir kamu hizmeti olduğunu belirtmemiz gerekmektedir.</p>

  <p class="p0">Yunan yurttaşının ve aydınının siteye verdiği önemi, Atina demokrasisi döneminde yaşamış ve bu demokrasi tarafından idama mahkûm edilmiş olan Sokrates&rsquo;in kendisine hapisten kaçmayı teklif eden dostu Kriton&rsquo;a verdiği ünlü cevapta en açık bir biçimde görmekteyiz: Sokrates&rsquo;e göre Atina sitesinin hakkında verdiği bu karar şüphesiz yanlış ve haksızdır. Ancak o, yaşamını, yetişmesini, eğitilmesini, aldığı müzik ve beden eğitimini bile siteye borçludur. Diğer vatandaşlar gibi kendisi de sitenin bütün imkânlarından yararlanmıştır. Site, yasaları sayesinde ona güvenlik sağlamıştır Yasalarını öğrendikten sonra canı isterse mallarını alarak bir başka yere götürme özgürlüğünü tanımıştır vb. (<span class="t12">Kriton</span> 5054). Kısaca Sokrates&rsquo;in hapisten ve Atina mahkemesinin hakkında verdiği idam kararının sonuçlarından kaçmaması gerektiği yönündeki düşüncesinin temelinde, Atina demokrasisine karşı yönelttiği bütün eleştirilere rağmen siteye olan inancı ve sitenin yurttaşına sağladığı yasa güvencesi, özgürlük gibi büyük nimetlere olan minnet duygusu yatmaktadır.</p>

  <p class="p0">Burada bir noktaya daha değinmemiz yerinde olacaktır. Klasik Yunan düşüncesi ahlâkla politikayı birbirinden tam olarak ayırmaz, ahlâkla politikayı genel olarak birbirine sıkıca bağlı iki alan olarak görür. Protagoras&rsquo;ın politik erdemin, yani şeref ve adalet duygusunun bütün insanlarda var olan ortak bir duygu olduğu düşüncesinde olduğunu görmüştük. Aristoteles&rsquo;in insanı özü itibariyle sosyal-politik bir canlı, bir &ldquo;zoon politikon&rdquo; olarak tanımlayacağını ilerde göreceğiz. Gerek Platon, gerekse Aristoteles insanın sadece varlığını sürdürmesinin, hayatta kalmasının değil, iyi <span class="t12">bir hayat</span> yaşamasının, insan için mümkün olan en büyük mutluluğa erişmesinin ancak sosyo-politik bir organizasyon içinde mümkün olacağı düşüncesindedirler. O halde ahlâkî bir hayat, insani mutluluk ancak iyi düzenlenmiş sosyo-politik bir örgütlenme içinde mümkündür. Böyle bir örgütlenmenin mümkün tek biçimi ise gerek Platon gerekse Aristoteles için Doğu tarzı merkezî bir devlet veya imparatorluk değil, ancak Yunan tarzı bir site devletidir.</p>

  <p class="p0">Aslında Platon&rsquo;un demokratik rejime, Atina demokrasisine ciddi itirazları olmasına karşılık site devletine ve site devletinin yukarda sözünü ettiğimiz bütün alanlarda varlık göstermesine, bütün bu alanları kapsayıcı veya kuşatıcı bir şekilde düzenlemesine hiçbir itirazı yoktur. Tersine onun ideal devleti bir site devleti olacağı gibi onun devletinde yurttaşın hayatının her alanı devletin ilgisine, hatta en sıkı müdahalesine açık olacaktır. Platon devletin ekonomik hayatı sıkı bir şekilde düzenlemesini doğru bulduğu gibi, eğitimi en sıkı bir şekilde denetlemesini, hatta yurttaşların hangi dinî inançlara sahip olmaları gerektiği üzerinde karar vermesini de uygun bulacaktır. Onun karşı çıkacağı şey, sadece bütün bunlara karar verecek ve uygulayacak iktidara sokaktaki insanın sahip olmaması, onun bunun için eğitilmiş kişilerden, aydınlardan, uzmanlardan meydana gelecek özel bir sınıfın, tercihen filozofların tekelinde olmasıdır.</p>

  <p class="p0">Platon&rsquo;un ideal devletine, bu ideal devlet felsefesinin temelinde bulunan ana ilkelere ve bazı uygulamalarına şiddetle karşı çıkan Aristoteles&rsquo;in kendisi de bütün bu eleştirilerine rağmen, gerek site devletinin mümkün olan en iyi siyasal örgütlenme biçimi olduğu görüşüne, gerekse yurttaşların hayatının büyük bölümünü sıkı bir biçimde düzenleme konusundaki yetkisine, nihayet ve bütün bunlar kadar önemli olmak üzere yurttaşın ahlâkî hayatı, mutluluğu için siyasal hayatın zorunluluğu ve önceliği fikrine herhangi bir biçimde karşı çıkmayacaktır.</p>

  <p class="p0">Bütün bunları gördükten sonra yukarıda sorduğumuz soruya geri dönelim. Platon&rsquo;u felsefe yapmaya iten temel motif nedir? Bu soruya tek bir cümle ile cevap vermemiz gerekirse onun Platon&rsquo;un içinde yaşadığı sitenin, Atina site devletinin ve bütün diğer Yunan site devletlerinin içinde bulundukları durumdan memnun olmaması, onların varlıklarını o zamana kadar dayanmış oldukları temeller üzerinde devam ettirmelerinin mümkün olmadığını düşünmesi ve bu durumu ortadan kaldırmak üzere bir şeyler yapması gerektiğini hissetmesi olduğunu söyleyebiliriz. Bunu biraz daha açıp, Platon&rsquo;un Atina site devletinin ve tanıdığı diğer Yunan site devletlerinin durumunu neden ötürü ve hangi özellikleri ile varlığı devam ettirilemez, tahammül edilemez, yaşanılamaz bulduğunu ve onları düzeltmenin, siyasal bir reform yapmanın neden zorunlu olduğu düşüncesine vardığını biraz ayrıntılı olarak göstermeye çalışalım.</p>

  <p class="p0">Platon, Peloponnes Savaşı&rsquo;nın başlangıçlarında doğmuş, çocukluk ve gençliği bu savaşın tarihini yazan Thukydides&rsquo;in ifadesiyle &ldquo;bütün Yunan dünyasında o zamana kadar hiç olmadığı ölçüde büyük altüst oluşlara yol açan, yine o zamana kadar olmadığı boyutlarda şehirlerin el değiştirmeleri, onlarda oturan insanların toplu halde katledilmeleri, sürgüne gönderilmeleri ile sonuçlanan&rdquo; bu mücadelenin kanlı ve trajik aşamaları içinde geçmiştir. Atina halkı ve daha genel olarak bütün Yunan dünyası bu savaş süresince, her geçen yılın bir öncekinden daha kötüye gittiği bir çöküş ve yok olma sürecini yaşamıştır. Veba salgınını kıtlık ve açlık, bunları askeri mağlubiyetler, katliamlar, sürgünler izlemiştir. Savaş boyunca birbirinden daha ihtiraslı, ancak daha başarısız önderler, örneğin demagog Kleon, maceraperest ve ahlaksız Alkibiades, geveze ama yeteneksiz Kleophon sırayla başa geçmiştir. Atina halk meclisleri savaş boyunca düşüncesiz, anın duyguları ve taşkınlıklarının ürünü olan kararlar almış, kısa bir süre sonra aldıkları bu fevri kararlarından pişman olmuşlardır. Savaşın sonuna doğru Atina&rsquo;da siyasal gruplar arasında mücadele şiddetlenmiş ve bir iç savaşa dönüşmüştür. Sicilya bozgunundan sonra İÖ. 411&rsquo;de aristokratlar Atina&rsquo;da isyan çıkarmış ve geçici bir süre yönetimi ellerine geçirmişlerdir. Bu süre içinde Atina&rsquo;da yürürlükte olan demokratik anayasayı ortadan kaldırmış, yetine eski aristokratik kurumları ihya etmekle görevlendirdikleri bir Dört Yüzler Meclisi&rsquo;ni geçirmişlerdir. Ancak demokratlar buna bir karşı ihtilalle cevap vermiş ve aristokratları iktidardan uzaklaştırmışlardır. Savaşın İÖ. 404 yılında kesin olarak Atina ve müttefiklerinin mağlubiyeti ile bitmesinden sonra yine bildiğimiz gibi aristokrasi taraftarları, ama bu kez Sparta&rsquo;nın desteği ile iktidarı yeniden ele geçirmiş, ünlü Otuzlar Hükumeti&rsquo;ni kurmuşlardır. Bu hükümet ise kısa bir süre sonra bir karşı ayaklanmaya yol açmış ve demokratlar tekrar iktidarı ellerine geçirmek imkânını bulmuşlardır. Demokratların bu yeni yönetimi Sokrates&rsquo;i mahkeme önüne çıkarmak ve idamla cezalandırmak suretiyle bir anlamda aristokratlara olan hıncını göstermiştir. Ancak Peloponnes Savaşı bittikten sonra da Yunan dünyasına bir türlü huzur ve sükûn gelmemiş ve başta Atina ve Sparta olmak üzere savaştan yorgun ve yaralı çıkan Yunan siteleri dinlenmek ve yaralarını sarmak fırsatını bulmadan tekrar yeni ittifaklar kurmaya ve bir yandan Perslerle, öte yandan birbirleriyle savaşmaya başlamışlardır. Bu kuzeyde gitgide güçlenen yeni bir devletin, Makedonya Krallığı&rsquo;nın bu yüzyılın ortalarından itibaren bütün Yunan sitelerini eline geçirip onların bağımsız varlıklarına son vermesine kadar böyle devam edip gitmiştir.</p>

  <p class="p0">Platon Yunan sitelerinde, özellikle Atina&rsquo;da yakından tanık olduğu bu bozulma, çözülme ve çöküşün nedeninin <span class="t12">yalnızca siyasal</span> olduğu kanaatinde değildir. O bu siyasal çöküş olayını, gerisinde yatan daha ciddi, daha köklü bir alanda, yani fikri, entelektüel, ahlâkî alanda ortaya çıkan bir kaos ve anarşinin, çürüyüşün sonucu olarak görmektedir. Bu <span class="t12">fikri, entelektüel, ahlâkî</span> alandaki kaos ve anarşinin asıl sorumlusunun ise Sofistler olduğunu düşünmektedir. Böylece Sokrates&rsquo;i izleyen Platon da özellikle gençlik ve orta yaşlılık döneminde Sofistlere ve sofist zihniyete karşı savaşı felsefi ve siyasî misyonunun en önemli bir parçası haline getirecektir.</p>

  <p class="p0">Sofistlerin yaptığı neydi? Onlar insanı her şeyin ölçüsü, onun bireysel algılarını varlığın ve hakikatin ölçütü kılmışlardı. Böylece evrensel bir hakikatin, doğrunun varlığını ortadan kaldırmış, onun yerine herkesin kendi hakikatini, yani bireysel sanısını veya arzusunu, kaprisini geçirmişlerdi. Bu durumda her biri kendi hakikati veya sanısı, tutkusu veya çıkarı ile sayısız insan ortaya çıkmış ve onların her biri kendi bireysel algıları, sanıları, tutkuları için haklılık ve meşruluk iddiasında veya talebinde bulunmuşlardı. Bunun doğal sonucu olarak da insanlar arasında barış ve huzur içinde ortak bir yaşamın olabilirliği, herhangi bir toplumsal, ahlâkî, hukuki uzlaşma ortamı ortadan kalkmıştı. Belki Protagoras&rsquo;ta veya Gorgias&rsquo;ta değil ama ondan sonra gelen Sofistlerde doğal bir gelişme sonucunda bireysel hakikatlerin yerini bireysel çıkarlar almış, böylece birbirine zıt ama her biri aynı ölçüde haklı olduğunu ileri süren iddiaların meydana getirdiği bir kargaşa, kaos ortamı doğmuştu. Başka bir deyişle bilgi alanında, hakikat alanındaki sofistik bireyciliği ve göreciliği ahlak alanında bir değerler anarşisi izlemişti. Yine doğal bir gelişme sonucunda bundan kısa bir süre sonra bu değerler anarşisinin yerine &ldquo;orman kanunu&rdquo;, yani en güçlünün hakkı, kudret iradesi geçmişti.</p>

  <p class="p0">Platon&rsquo;a göre söz konusu kötü durum bununla da kalmamış, bilgi ve ahlak alanındaki anarşi ve kaosu din alanında şüphecilik, bilinemezcilik ve nihayet tanrıtanımazcılık takip etmişti. Protagoras&rsquo;ın Tanrılar hakkında ihtiyatlı bilinemezci söylemini, Kritias&rsquo;ın bunların düpedüz uydurma şeyler olduğunu söylemesi izlemişti. Sofistlerin, doğal olan-yasal olan ayrımları ve doğal olana verdikleri değer ve üstünlük yasalara olan inancı da ortadan kaldırmış ve böylece toplumun temel direkleri olan ahlak, din ve yasalar alanında tam bir başıboşluk, kargaşa ve kaos ortaya çıkmıştı.</p>

  <p class="p0">Yunan sitesinin ve site devletinin içinde bulunduğu bu çözülüş ve çöküş ortamı ve onun arkasında yatan varlık, hakikat, bilgi ve değerler alanındaki kargaşa ve kaos durumundan kurtulmanın gerekli olduğunu tespit eden Platon gibi duyarlı bir aydının, bir filozofun yapması gereken ne olabilirdi?</p>

  <p class="p0">İnsanın aklına gelen ilk şey, Platon&rsquo;un eski düzene, eski güzel günlere dönmeyi önereceği olabilir. Ancak Platon, Yunan dünyasında ve sitenin hayatında son iki yüzyılda meydana gelen bütün o büyük sosyal ve kültürel değişmelerden sonra geriye dönüşün artık söz konusu olamayacağını bilecek kadar tarih bilincine ve insan bilgisine sahiptir. Doğa Filozofları Tanrıları kozmostan kovmuşlardı, Sofistler ise onları siteden de uzaklaştırmışlardır. O halde tüm görkemliliğine karşın eski Homerosçu Tanrılar meclisini yeniden canlandırmak veya eski konumuna getirmek artık mümkün değildi. Homeros-Hesiodosçu dinsel inançlar sadece Doğa Filozofları&rsquo;ndan ve daha sonra Sofistlerden gelen etkilerle önemlerini yitirmemiş; Orpheusçu-Dionysosçu kurtuluş dinleri ve mistik kültler de geniş halk kitleleri nezdinde onların inanılırlıklarını ve itibarlarını kaybettirmede önemli rol oynamışlardır. İÖ. 5. yüzyılın Yunan dünyasında şairlerin yerini bilim adamları ve filozoflar, mitosların (efsaneler) yerini logos (akıl) almıştır. O halde adalete, yasalara, ahlâkî değerlere inanç ve saygıyı artık geleneksel dinsel zeminde, mitoslar zemininde değil, logos zemininde, akılsal zeminde oluşturmak gerekmekteydi. Yunan insanının içinde bulunduğu acıklı anarşi ve şiddet ortamından kurtulmasını sağlayacak kişi artık şair, mitolog değil logosu, aklı temsil eden filozof olabilirdi; filozofun yapması gereken tek şey ise, logosun, aklın hükümdarlığını veya hükümranlığını, evrensel geçerliliğini tesis etmesi ve onun yargıçlığında her şeyi tekrar yerli yerine oturtması olabilirdi.</p>

  <p class="p0">Aslında bu yolda ilk, ama çok önemli adımı Sokrates atmıştı. O <span class="t12">ahlâk</span> alanı ve ahlâkî değerlerle ilgili olarak aklı, bilgiyi, akılsal doğru ve hakikati, akılsal temellendirmeyi, akılsal meşrulaştırmanın imkânını ortaya koymuştu. Platon&rsquo;un yapması gereken şey, onun açtığı çığırda ilerlemek, onun yöntemini uygulamak, ancak Sokrates&rsquo;in kullanmayı düşünmediği çok daha geniş bir alanda da bu yöntemin geçerliliğini ve işe yararlılığını kanıtlamak olacaktır. Bu alan, tahmin edileceği üzere öncelikle <span class="t12">siyaset</span> alanıdır. Ancak siyaset alanında hastalık, yukarda göstermeye çalıştığımız gibi çok daha geniş bir alandaki, bizzat varlık ve bilgi alanlarındaki hastalığın bir görüntüsünden başka bir şey olmadığı için felsefi inşa faaliyeti siyasetten de önce bu alanlara yönelecek, daha doğrusu bu alanlardan başlayacaktır.</p>

  <p class="p0">Bunu daha somut bir program olarak şöyle ortaya koyabiliriz: Siyaset filozofu önce ortada sağlam bir varlık, sürekli oluş ve yok oluş içinde olmayan sabit ve değişmez bir gerçek olduğunu göstermek zorundaydı. Platon bu özelliğe sahip varlığı, İdealarda bulacaktır (<span class="t12">varlık felsefesi</span> veya <span class="t12">metafizik</span>)<span class="t12">.</span> Siyaset filozofu bunu takiben insanda bu varlığı bilmek üzere bir yeti olduğunu, bu varlığın veya gerçeğin insan tarafından bilinebileceğini ortaya koymak zorundaydı. Daha önce de değindiğimiz gibi bu yeti veya meleke akıl olacaktır. Platon böylece insandan insana değişmeyen evrensel bir doğrunun varlığını da tesis etmiş olacaktır (<span class="t12">bilgi felsefesi</span> veya <span class="t12">epistemoloji</span>)<span class="t12">.</span> Söz konusu bilgi aynı zamanda bize insan doğasının gerçeğinin ne olduğunu, ona gerçek mutluluğunu verecek olan şeyin ne olduğunu gösterecekti (ruh bilgisi, <span class="t12">ruh bilimi</span> veya <span class="t12">psikoloji</span>)<span class="t12">.</span> Böylece evren, varlık, insan doğası, insan ruhu hakkında edinilen hakikatler, bunların bilgisi sayesinde ahlâkî değerlerin insan doğası zemininde evrensel geçerliliğini kanıtlama imkânı bulunacaktı (<span class="t12">ahlâk felsefesi</span> veya <span class="t12">etik</span>)<span class="t12">.</span> Bütün bunların sonucunda toplum için konulması gereken doğru kuralların, adil yasaların neler olması gerektiği tespit edilecek ve bu kurallar, yasalar üzerinde ideal bir toplumu, ideal siyasal bir rejimi inşa etmek imkânı elde edilecekti (<span class="t12">siyaset felsefesi</span>)<span class="t12">.</span></p>

  <p class="p0">&nbsp;</p>
</body>
</html>
