<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Platoncu Büyük Varsayım, Doğa Filozoflarının varlık ve nedensellik anlayışlarını tümüyle reddetmek, onların varlık veya töz olarak, arkhe olarak kabul ettikleri madde veya maddi varlık yerine madde-dışı, tinsel gerçeklikleri koymak ve yine onların tümünün olayların açıklaması ile ilgili olarak kabul ettikleri mekanist açıklama modeli yerine teleolojist bir açıklama modelini benimsemektir. Bu ise bir bütün olarak İdeaların varlığını ve onların asıl açıklayıcı nedenler olduklarını göstermek anlamına gelmektedir.</p>

  <p class="p0">Aristoteles <span class="t12">Metafizik</span>&rsquo;inde Platon&rsquo;un sisteminin tarihine ve eleştirisine ayırdığı bölümde, onun İdealar öğretisini Herakleitos&rsquo;un şeylerin hakikati üzerine kendisinin de benimsediği görüşlerinin bir sonucu olarak ortaya attığını söylemektedir (1078 b 10). <span class="t12">Metafizik</span>&rsquo;in bu kez Platon&rsquo;un İdealar Kuramı&rsquo;nın kendisini sergilediği bölümünde ise Aristoteles aynı görüşünü biraz daha açarak tekrarlamakta, Platon&rsquo;un gençliğinden itibaren Kratylos&rsquo;un dostu olduğunu ve bütün duyusal şeylerin sürekli bir akış içinde oldukları ve bilimin konusu olamayacaklarını söyleyen Herakleitosçu görüşleri yakından bildiğini söylemektedir. Diğer yandan Sokrates&rsquo;in ahlâkî konularla meşgul olduğunu ve bir bütün olarak doğayı bir yana bırakıp tümeli ahlâkî konularda aramış olduğunu, Platon&rsquo;un Sokrates&rsquo;in bu öğretisini kabul ettiğini, ancak ilk eğitiminin kendisini bu tümelin &ldquo;duyusal şeylerden ayrı bir düzene ait gerçeklikler içinde&rdquo; bulunması gerektiği düşüncesine götürdüğünü belirtmekte, bundan dolayı tanımın herhangi bir duyusal şeyin tanımı olamayacağını savunduğunu, çünkü duyusal şeylerin sürekli olarak değişmekte olduğunu gördüğünü ve böylece İdealar Kuramı&rsquo;nı ortaya attığını söylemektedir (986 a 30-987 b 10). Böylece Aristoteles her zamanki az ama öz anlatım tarzına uygun olarak birkaç cümlede bize Platon&rsquo;un İdealar Kuramı&rsquo;nın kökenini, Platon&rsquo;u bu kuramı ortaya atmaya götüren nedenleri çok açık bir biçimde göstermektedir.</p>

  <p class="p0">Demek ki Platon&rsquo;un İdeaları, yani Doğa Filozofları&rsquo;nın maddi-fiziksel nitelikteki varlıklarının yerine gayri-maddi, tinsel gerçeklikleri kabul etmesinin temelinde onun Herakleitoscu oluş kavramının içinde taşıdığını düşündüğü büyük problem veya tehlike yatmaktadır. Bu tehlikenin daha önce Parmenides ve diğer çoğulcu materyalistler tarafından da görüldüğünü ve Parmenides&rsquo;in bu tehlikeyi önlemek için varlıktan her türlü hareketi ve oluşu kaldırdığını, çoğulcu materyalistlerin de aynı tehlikenin bilincinde olarak, ancak diğer yandan duyusal dünyadaki oluş ve yok oluşun, değişmenin hesabını vermenin de zorunlu olduğunu bilerek bir yandan Parmenidesçi varlığın, yani Bir Olan&rsquo;ın bütün özelliklerini kabul edip, öte yandan varlığı parçalamak, Var Olanlar&rsquo;ın sayısını çoklaştırmak suretiyle oluş problemini çözmek istediklerine değinmiştik.</p>

  <p class="p0">Ancak onların bu çabalarının tatmin edici bir sonuca ulaşmadığını ve Sofistlerle, özellikle Protagoras&rsquo;la birlikte Herakleitosçu oluş, akış ve sürekli değişme kavramının, yalnız bu kez önceki Doğa Filozofları&rsquo;nın hiçbirinin tahmin etmediği bir vahimlikte yeniden ortaya çıktığını belirtmek gerekir. Platon&rsquo;un en azından Sofistlerle, daha da özel olarak Protagoras&rsquo;la ilgili olarak yaptığı yorum budur. Platon&rsquo;a göre Protagorasçılık, Herakleitosçuluğun doğal ve mantıki sonucunu, onda gizil olarak içerilmiş bulunan tehlikelerin açığa çıkmasını temsil etmektedir. Çünkü Herakleitosçuluk en temel olarak sabit, kalıcı ve değişmez bir gerçeklik olarak varlığın reddidir. Dolayısıyla böyle bir varlığa yönelen, konusu böyle bir varlık olması gereken sabit, değişmez, kalıcı ve evrensel bir hakikatin, bilginin, bilimin reddidir. Herakleitosçu sürekli oluş, akış ve değişme kuramı sadece sabit, değişmez, kalıcı bir maddi-fiziksel gerçekliğin ve böyle bir gerçekliği konu alacak bir doğa biliminin, fiziğin imkânını ortadan kaldırmamaktadır; o aynı zamanda ve dolayısıyla insani varlık, insani gerçeklik, insan doğası alanında da ele avuca gelir, kendisine dayanılabilir, güvenilir bir şey ortada bırakmamakta ve böylece değerler ve kültür alanında da herhangi bir hakikatin zeminini ortadan kaldırmaktadır. Bunun sonucunda da başta Protagoras olmak üzere Sofistlerin yarattığı ve daha önce üzerinde durduğumuz o kargaşa, kaos ve anarşi ortaya çıkmaktadır.</p>

  <p class="p0">Platon&rsquo;a göre Sokrates bu durumdan kurtulmanın nasıl mümkün olabileceğinin ilk işaretini vermiş, ahlak, ahlâkî kavramlar alanında sabit, değişmez ve tümel birtakım şeylerin var olduğunu kanıtlamıştır. Bunlar ahlâkî, manevî değerlerdir. Sokrates bu gayri-maddi nitelikteki evrensel ve nesnel şeylerin varlığını ve onların bilgisinin mümkün olduğunu göstermiştir.</p>

  <p class="p0">Sokrates aynı zamanda ruhun kendisinin de bu tür gayri-maddi ve ölümsüz bir varlık olduğunu, ölümsüz olması gerektiğini ima etmiştir. O halde Platon&rsquo;a göre yapmamız gereken şey onun bu görüş açısını benimsemek, ancak onu <span class="t12">genelleştirmek</span> veya <span class="t12">evrenselleştirmek</span>tir. Yani sadece ruhun ve ruhta bulunan tinsel, evrensel ahlâkî değerlerin varlığını kabul etmekle yetinmemek, maddi duyusal dünyada rastladığımız <span class="t12">her</span> şeyin gerisinde ve üstünde gayri-maddi nitelikte, sabit, değişmez, kalıcı birtakım gerçekliklerin var olduğunu ve onların insan tarafından bilinmesinin mümkün olduğunu söylemektir. Eğer içinde yaşadığımız &ndash;veya öyle sandığımız&ndash; maddi, duyusal, oluş ve yok oluş içinde bulunan nesnelerin dünyası bize yetmiyorsa &ndash;ki yetmemektedir&ndash;, bizim derin ihtiyaçlarımıza cevap vermiyorsa &ndash;ki vermemektedir&ndash;, onda ihtiyacımız olan varlık, gerçeklik ve hakikiliği bulamıyorsak &ndash;ki bulamadığımızı da biliyoruz&ndash;, o zaman bu dünyanın üzerine yükselerek bizim bu ihtiyacımıza cevap verecek olan bir başka dünyanın, bir başka gerçekliğin varlığını kabul etmek zorundayız. Eğer bu dünyayı sahip olduğumuz veya o zamana kadar sahip olduğumuzu düşündüğümüz biricik bilgi araçlarımızla, yani duyularımızla kavrayamıyorsak biz de bu diğer dünyayı, üst dünyayı kavrayabilecek başka bir yetinin varlığını aramak ve onun hakkında ancak bu yetimizle bilgi sahibi olabileceğimizi kabul etmek zorundayız. Eğer bu dünyayı gözümüzle görmüyorsak, ellerimizle tutamıyorsak, gözlerimizi ve ellerimizi bir yana bırakmak ve ona aklımızla, düşüncemizle ulaşmayı denemek zorundayız. Tutmamız gereken tek mümkün ve sağlam yol budur.</p>

  <p class="p0">İşte Platon&rsquo;un sözünü ettiğimiz büyük varsayımı veya büyük bahsi, hatta isterseniz büyük kumarı diyebileceğimiz şey budur.</p>

  <p class="p0">Platon&rsquo;un İdealar Kuramı&rsquo;nı böyle bir <span class="t12">bahis</span> (parie) olarak, böyle bir <span class="t12">varoluşsal seçim</span> (option existentielle) (Châtelet, <span class="t12">Platon,</span> 122,124), bir <span class="t12">postüla</span> veya <span class="t12">varsayım</span> (hypothese) olarak ortaya attığını bizzat kendi sözleri açık bir şekilde göstermektedir. Bunu görmek için daha önce Sokrates&rsquo;e ayırdığımız bölümde üzerinde durduğumuz Phaidon&rsquo;daki ünlü bölümle <span class="t12">Devletin</span> VI. Kitab&rsquo;ında aynı yöndeki sözlerini incelememiz yeterlidir. Sokrates&rsquo;in <span class="t12">Phaidon&rsquo;da</span> Anaksagoras&rsquo;ın eserleriyle karşılaşması ve onun Zihin&rsquo;i (Nous) evrende her yanda hüküm süren düzenin açıklama ilkesi olarak kullanacağı yönündeki ümidini, bu ümidinin gerçekleşmediğini görmekten duyduğu derin hayal kırıklığını hatırlayalım.</p>

  <p class="p0">Sokrates, Anaksagoras&rsquo;ın kozmoloji, astronomi, biyolojinin konu aldığı şeyler arasında var olan düzeni zihinle, akılla, iyi kavramı ile açıklayacağını ümit ederken, onun da diğerleri gibi sıkışmalara, gevşemelere, çevrintilere, maddi-fiziksel nedenlere başvurduğunu görmüştür. Şeylerin sahip oldukları özelliklerini ve düzenlerini bunların onlar için en iyi özellikler ve düzenler olduklarını göstererek açıklayacağını umarken onun bunlara ilişkin açıklamalarında İyi kavramını hiç işe karıştırmadığını tespit etmiştir. Sokrates kendisinin neden ötürü hapiste bulunduğunu Atinalıların doğru bir karar verdiklerine inanarak kendisini mahkûm etmeleri ve kendisinin de devletin verdiği cezadan kaçmak yerine ona uymanın iyi olduğuna karar vermiş olmasıyla açıklanması yerine maddi, fiziksel nedenlerin, kaslarının, kirişlerinin işin içine karıştırıldığım görmüştür (<span class="t12">Phaidon,</span> 97 c-99 a).</p>

  <p class="p0">Sokrates&rsquo;in bütün bunların, yani eskilerin bu açıklama yönteminin neden ötürü doğru olmadığı hakkındaki görüşlerini bu kitapta ona ayrılan bölümde ayrıntılı olarak görmüştük. Burada üzerinde durmak istediğimiz husus, Sokrates&rsquo;in veya hocasının ağzından düşüncelerini dile getiren Platon&rsquo;un <span class="t12">Phaidon</span>&rsquo;da sözünü ettiğimiz pasajın hemen arkasından gelen satırlarda Doğa Filozofları&rsquo;nın ve Anaksagoras&rsquo;ın yöntemlerine karşı teklif ettiği &ldquo;yeni yöntem&rdquo;, yeni &ldquo;açıklama modeli&rdquo; hakkında sarf ettiği sözlerdir. Sokrates açık olarak burada bu yeni yöntemin ve yeni açıklama modelinin bir varsayım (hipotez) olduğunu belirtmekte ve onun nasıl bir şey olduğunu şöylece açıklamaya çalışmaktadır:</p>

  <p class="p0">Doğa Filozofları&rsquo;na bir şeyin güzelliğini meydana getiren şeyin ne olduğu sorulduğunda onlar bunun ya onun parlak rengi veya şekli veya benzeri başka bir şey olduğunu söylemektedirler. Onlara ikinin ne olduğu sorulduğunda onun bire bir eklenmesinden meydana geldiği veya onu meydana getiren şeyin bu toplama olduğunu söylemektedirler... Sokrates ise şöyle düşünmektedir: Acaba bunun yerine bir şeyin güzelliğini meydana getiren şeyin onun <span class="t12">Güzellik</span> denen bir şeyden pay alması, ikiyi meydana getiren şeyin de yine <span class="t12">İkilik</span> denen bir şeye katılması olduğunu söylemek daha makul bir açıklama olmayacak mıdır? Başka deyişle acaba bütün güzel şeyleri güzel kılan bir güzelliğin, bütün ikileri iki yapan bir ikinin varlığını kabul etmek daha doğru değil midir? Bu bakış açısı kabul edildiğinde artık Doğa Filozofları&rsquo;nın vurmalarına, çarpmalarına, birleşme ve ayırmalarına, toplama veya bölmelerine, çevrintilerine vb. ihtiyaç olmayacaktır. Bunun yerine biz bütün güzel şeyler için bir <span class="t12">kendinde Güzel,</span> bütün büyük şeyler için bir <span class="t12">kendinde Büyük,</span> bütün ikiler için bir <span class="t12">kendinde İkinin</span> varlığını kabul edeceğiz ve böylece şeyleri güzel, büyük ve iki yapan şeyin ne olduğunu söyleme imkânına kavuşacağız (100 a-101 d).</p>

  <p class="p0">Sokrates (veya Platon) böylece aradığı sağlam noktayı, en sağlam olduğuna hükmettiği fikri bulduğu kanaatindedir. O yine kendi ifadesiyle bu fikri (yani İdeaların varlığını) &ldquo;temel olarak alacak ve onunla uzlaşmış olduğunu gördüğü her şeyi doğru, onunla uzlaşmadığını gördüğü her şeyi ise yanlış olarak kabul edecektir&rdquo; (<span class="t12">Phaidon,</span> 100 a). Eğer birisi bu fikre veya bu ilkeye veya bu varsayıma saldırırsa ona aldırmayacak, bu varsayım ve ilkeden çıkacak sonuçları incelemeden ve onların birbirleriyle uyuşup uyuşmadığını görmeden önce ona cevap vermeyecektir (101 d).</p>

  <p class="p0">Sokrates&rsquo;in burada önerdiği bu yöntemin, özü itibariyle, bir varsayımı kabul etmek ve bu varsayımdan çıkan, onunla uyuşan şeyleri doğru; ondan çıkmayan, onunla uyuşmayan şeyleri yanlış kabul etmek anlamında matematikçilerin kullandığı yöntemle aynı olduğu veya ona benzer olduğu söylenebilir. Çünkü bugün bildiğimiz ve Platon&rsquo;un da burada açıkça belirttiği gibi matematikçinin kullandığı dedüktif yöntem, temele aldığı ve doğru olduğunu kabul ettiği veya kabul edilmesini talep ettiği bir varsayımdan, postüladan veya kanıtlanmamış bir ilkeden hareket eder ve bu postüladan veya varsayımdan onun sonuçlarını veya uzantılarını çıkarmakla iş görür. Geçici olarak bu postüla veya varsayımla uyuşan şeyleri doğru, onunla uyuşmayan veya çatışan şeyleri ise yanlış olarak kabul eder.</p>

  <p class="p0">Ne var ki, herkesin, tabii ki Platon&rsquo;un da kolayca görebileceği gibi bir varsayımın sonuçlarının bu varsayımla tutarlılığı veya onunla çelişki içinde olmaması, tüm sistemin doğruluğunun yeterli bir kanıtı olamaz. Bu varsayımı reddeden biri <span class="t12">bu varsayımın kendisinin</span> doğru olduğunun <span class="t12">ispat edilmesini</span> isteyebilir. Bunun için bu varsayımı savunan kişinin bu varsayımın doğruluğunu kanıtlaması gerekir. Bu kişi bu varsayımın kendisini bir başka varsayımla, bu başka varsayımı da onun gerisinde bulunan bir başkası ile doğrulamayı veya kanıtlamayı düşünebilir. Ancak bu işlemin böylece sonsuz bir şekilde geriye doğru götürülmesinin mümkün olamayacağı açıktır. O halde bu geriye gidişte veya temellendirmede tartışmaya katılan herkesin kabul etmesi gereken <span class="t12">nihai</span> bir doğruda, <span class="t12">apaçık</span> veya <span class="t12">ispat edilmesine ihtiyaç duyulmayan</span> bir doğruda durulması gerekir.</p>

  <p class="p0">Nitekim Platon&rsquo;un kendisi de bu durumun bilincindedir ve böylece kabul ettiği varsayımı (İdealar dünyasının varlığı varsayımını) artık bir varsayım olarak görülmemesi gerektiğini veya bir varsayımmış gibi ispat edilmesine ihtiyaç olmadığını ileri sürdüğü bir ilkede, nihai bir doğruda sona erdirmeyi düşünmektedir. Başka bir deyişle Platon İdealar Kuramı&rsquo;nı bir varsayım olarak ileri sürmektedir (Ona göre İdealar dünyası, duyusal dünyanın, oluş ve yok oluş dünyasının açıklamasını mümkün kılan bir varsayımdır); ama en büyük varsayım değildir. Bu varsayımı varsayım olmaktan çıkarmak için onu daha büyük bir varsayıma, daha doğrusu &ldquo;artık bir varsayım olarak görülmemesi gereken bir ilkeye&rdquo; dayandırmak zorundayız.</p>

  <p class="p0">Bizi İdealar dünyasının varlığını kabul etmeye ikna edecek bu &ldquo;en büyük&rdquo; veya &ldquo;nihai ilke&rdquo; işte &ldquo;İyi ideası, her şeyin temelinin İyi olduğu, Varlığın iyi olduğu veya İyi&rsquo;nin var olduğu&rdquo;nun kabulü olacaktır. Nasıl bir matematikçi birtakım aksiyomlarla işe başlıyor ve bu aksiyomların doğruluğunu kanıtlamayı gerekli görmüyorsa; onları apaçık, kanıtlanmaya ihtiyaç göstermeyen, herkesin doğruluğundan şüphe etmeyi aklına getirmediği ilkeler olarak ortaya koyuyorsa, bir metafizikçi de her şeyin temelinde İyi&rsquo;nin olduğunu, İyi&rsquo;nin var olduğunu, Varlığın İyi olduğunu nihai doğru olarak kabul edecek ve bundan hareketle her şeyi anlamaya ve anlamlandırmaya başlayacaktır. Söz konusu asıl seçim, asıl bahis, büyük bahis budur. Kendimizi tekrar etmek pahasına gene söyleyelim: Ya bu bahsi kabul ederiz ve her şey bununla bir anlam ve açıklama kazanır, bununla felsefe ve bilim mümkün olur veya bunu kabul etmeyiz, o zaman da her şey anlam ve açıklamasını kaybeder, hiçbir şeyi açıklayamayız, felsefe ve bilim yapmaktan, siyaset yapmaktan, adalet ve mutluluk talebimizden vazgeçeriz.</p>

  <p class="p0">Platon <span class="t12">Devlet</span>&rsquo;in V. kitabında ele aldığı İdealar Kuramı vesilesiyle bu ikinci konuya, yani İdealar varsayımının kendisini temellendirecek, onun teminatını sağlayacak şeye geri dönmektedir. Sözünü ettiğimiz pasajda vermiş olduğu Bölünen <span class="t12">Çizgi</span> benzetmesiyle önce dünyayı ikiye ayırmaktadır. Bunlar a) görünen şeyler dünyası veya duyusal dünya ile b) akılsal şeyler dünyası veya İdealar dünyasıdır. Bu vesileyle bu akılsal şeyler dünyasını da ı) matematiksel akıl yürütme (dianoia) dünyası ve ıı) diyalektik akıl yürütme dünyası veya saf akıl dünyası (noesis) olmak üzere yine ikiye ayırmaktadır.</p>

  <p class="p0">Ona göre matematiksel akıl yürütme dünyasında zihin, görünen şeyler dünyasının (kopyaların) asıllarını (İdeaları) hareket noktası olarak alır ve onları <span class="t12">varsayımlar</span> olarak kullanarak onlardan sonuçlarına gider. Saf akıl dünyasında ise zihin &ldquo;bir varsayımdan sonuçlara değil, kendisi hiçbir varsayım içermeyen ilke&rdquo;ye yükselir. Birinci dünya, yani matematiksel akıl yürütme dünyasında benimsenen yöntem, geometri, aritmetik ve onlara benzer bilimlerle uğraşan insanların kullandıkları yöntemdir. Bu bilimlerle uğraşanlar tek, çift, üçgen, dörtgen, açı gibi şeyleri <span class="t12">varsayarlar.</span> Bunları bilinen şeyler olarak alırlar, onlardan ne kendilerine ne başkalarına hesap vermeyi gerekli görmezler. Sonra bu varsayımlardan kalkarak basamak basamak yükselir ve erişmek istedikleri bir sonuca varırlar. Saf akıl (noesis) dünyasında ise akıl, varsayımları ilkeler olarak almaz, onları kelimenin gerçek anlamında <span class="t12">varsayımlar,</span> yani kendisi &ldquo;hiçbir varsayım içermeyen ve var olan her şeyin ilkesi&rdquo; olan bir şeye yükselmede hareket noktaları ve adımlar olarak alır. O bu ilkeyi kavradı mı, ondan çıkan bütün sonuçları göz önüne alarak tekrar aşağı inebilir. Tüm bu süreçte duyusal olan hiçbir şey mevcut değildir. Çünkü burada söz konusu olan artık bundan bir önceki dünyadaki gibi bir <span class="t12">çıkarım</span> (dianoia) değildir, saf kavrayıştır (noesis) (<span class="t12">Devlet,</span> 510-511).</p>

  <p class="p0">Platon akılsal dünyanın bu iki alanını yine bir benzetme ile bizim için daha anlaşılır bir hale sokar. Akılsal dünyanın bütünü itibariyle İdealar dünyası olduğunu biliyoruz. Bunların en yüksek düzeyi olan saf akıl dünyasını ise Platon İyi İdeasına, görünen dünyada Güneş&rsquo;in karşılığı olan bir şeye özdeş kılar. Biz görünen dünyada nasıl Güneş&rsquo;e bakamıyorsak, Güneş&rsquo;i görmüyorsak, ancak Güneş <span class="t12">sayesinde</span> fiziksel nesneleri görüyorsak, Güneş onlara görünebilirliklerini sağlıyorsa, akılsal dünyada veya İdealar dünyasında da biz en yüksek İdeayı, yani İyi İdeasını göremeyiz, ona bakamayız, ancak onun <span class="t12">sayesinde</span> akılsal şeyleri, yani İdeaları akılsal olarak görürüz. Görünen dünyada göz ve görünen nesneler için Güneş neyse, kavranan dünyada <span class="t12">düşünce ve düşünülen şeyler</span> için İyi odur. Yani nesnelere <span class="t12">gerçekliğini,</span> akla da <span class="t12">bilme gücünü</span> veren, İyi İdeası&rsquo;dır. Bilinen şeyler olarak gerçeğin ve bilimin kaynağı odur. Bilim ve gerçek ne kadar güzel olurlarsa olsunlar, İyi İdeası onlardan <span class="t12">ayrı</span> ve onların çok <span class="t12">üstündedir.</span> Görünen dünyada ışığın ve gözün Güneş&rsquo;le yakınlığını düşünmek doğru, ama onları Güneş saymak nasıl yanlışsa, akılsal dünyada da bilim ve gerçeği iyiye yakın saymak doğru, ama onları iyinin kendisi sanmak o kadar yanlıştır. Bu anlamda İyi hatta bir <span class="t12">varlık bile</span> değildir. O varlıktan çok daha parlak, çok daha güçlü bir şeydir (<span class="t12">Devlet,</span> 508-509).</p>

  <p class="p0">Görüldüğü gibi burada Platon&rsquo;un <span class="t12">Phaidon</span>&rsquo;da söylediği şeyler daha da açığa kavuşmaktadır. Buna göre İdealar Kuramı veya akılsal gerçekliklerin varlığının kabulü, duyusal dünyanın anlaşılması ve açıklanması için zorunlu bir varsayımdır. Çünkü duyusal dünyadaki şeyler İdeaların birer yansısı, kopyasıdırlar. Ancak İdealar dünyasının kendisi de nihayet bir varsayımdır. İdealar dünyasının kendisini matematikçinin kullandığı cinsten bir varsayım olmaktan çıkarmak için bu varsayımın da yukarısında kendisi &ldquo;hiçbir varsayım içermeyen ve var olan her şeyin ilkesi olan bir ilke&rsquo;yi kabul etmek gerekir. Nasıl ki görünen dünya açıklamasını İdealardan alıyorsa İdealar da varlıklarının teminatını, dayanağını İyi İdeası&rsquo;ndan alacaklardır. Biz İdealar, yani akılsal kavramlar, gerçekler sayesinde duyusal dünyayı görürüz. Ama İyi İdeası sayesinde de akılsal kavramları, gerçekleri görürüz. Evet, İdeaların varlığını kabul etmek, bir varsayımdır. Ancak İyi İdeası&rsquo;nın varlığı, isterseniz bizim buraya kadarki sözlerimizle ifade ettiğimiz gibi en büyük varsayımdır, isterseniz Platon&rsquo;un buradaki sözlerinden anlaşıldığı gibi bir varsayımdan fazla şeydir: Daha önce de belirttiğimiz gibi Varlık&rsquo;tır, Varlık&rsquo;ın İyi olduğuna inanmaktır veya yine Platon&rsquo;un burada daha da ileri giden açıklamasından anlaşıldığı gibi o Varlık&rsquo;tan ve Gerçek&rsquo;ten daha fazla, daha parlak, daha güçlü olan şeydir. Ancak ne olursa olsun veya ister en büyük varsayım, ister en yüksek nihai ilke olsun, o &ldquo;kayıtsız şartsız olandır, mutlak olandır, açıklanmaya ihtiyaç göstermeyendir.&rdquo; Tek kelime ile o, bütün tektanrıcı dinlerin her şeyin, yani &ldquo;varlığın, hayatın, hakikatin, gerçeğin kendisinden kaynaklandığı&rdquo;nı veya ta &ldquo;kendisi&rdquo; olduğunu söyledikleri Tanrı&rsquo;dır.</p>

  <p class="p0">Platon&rsquo;un bu ana görüşünün içerdiği büyük ders ve derin anlam en keskin bir biçimde kendisinden sonra gelen Yunan filozofları arasında özellikle Plotinos tarafından kavranmış görünmektedir. İlerde Plotinos&rsquo;u ele alırken üzerinde duracağımız gibi Plotinos&rsquo;un bütün sistemi her türlü akılsallığın ilkesi olan Zihin&rsquo;in (Nous) gerçeğin nihai ilkesi olmadığı, varlığın ve gerçeğin kaynağında Ruh&rsquo;u ve Akıl&rsquo;ı aşan kayıtsız, şartsız, mutlak bir ilkenin, Bir Olan&rsquo;ın bulunduğu tezine dayanır. Basit bir benzetme ile ifade etmek gerekirse Plotinos&rsquo;a göre Akıl veya Zihin bir ölçme aleti, ölçü birimi, bir metredir. Metre ile her şey ölçülür veya ölçülmesi gereken her şey metreye vurularak ölçülür. Ama metrenin kendisi metreyle ölçülmez. Metre ölçendir, ölçülen değil. Metre mutlak olandır, bir kabuldür. Eğer dünyaya bir ölçü getirmek istiyorsak, eğer her şeyi ölçmek istiyorsak, metre diye mutlak bir şeyden, bir kabulden hareket etmek zorundayızdır. Metrenin kendisini metreyle ölçmeye kalkmak ise bir döngü, bir saçmalıktır. Yine bu görüşünün bir sonucu olarak Plotinos bu metre, yani Bir olan hakkında herhangi bir şey söylenmesine izin vermez. Bir olan&rsquo;ın tanımlanamayacağını, ona herhangi bir belirleme yüklenemeyeceğini belirtir. Bir olan, ifade edilemeyendir, hakkında konuşulamayandır.</p>

  <p class="p0">Ancak verdiğimiz bu ölçen ve ölçülen, metre ve metre ile ölçülen şeyler örneği bizi yanıltmamalıdır. Sonuçta metre, itibari, uylaşımsal bir şeydir. Onun yukarda sözü edilen mutlaklığı, bir ölçü birimi olarak seçilmesinde ve kendisiyle diğer şeylerin ölçülmesinin kabulü konusunda bir uylaşıma varılmasında yatar. Bir metreyi yüz santim değil de yüz yirmi santim olarak kabul edebilirdik veya yüz yirmi santimden meydana gelen bir şeye metre diyebilirdik. Platon&rsquo;un ve Plotinos&rsquo;un sözünü ettikleri mutlak olanın, kayıtsız şartsız olanın, ölçenin bu anlamda itibari, uylaşımsal bir şey olmadığı, dolayısıyla bu anlamda bir varsayım olmadığının anlaşılması hayati önem taşır. O Chatelet&rsquo;nin çok güzel bir şekilde söylediği gibi &ldquo;varoluşsal bir tercih&rdquo;tir, &ldquo;seçim&rdquo;dir. Varlığın anlamlı, anlaşılabilir, iyi, doğru, hak olduğunu seçmek, onun üzerine bahse girmek, bu seçim veya bahis üzerine para yatırmaktır. Platon özetle şöyle demektedir: Ya bu varsayımı kabul eder, felsefe yapmanın imkânını, doğrunun imkânını, bilginin imkânını, ahlakın imkânını vb... yaratmış oluruz veya bunu kabul etmeyiz, bütün bunları önsel olarak kendimize imkânsız kılmış oluruz.</p>

  <p class="p0">Plotinos&rsquo;un Bir Olan hakkındaki anlayışından hareket edilerek, onun varlığın nihai kaynağının akılla kavranılamaz bir şey olarak gördüğü, böylece ona göre gerçekliğin mahiyetinin son çözümde akıl-dışı olması gerektiği eleştirisi yapılmıştır. Hatta yine bu nokta üzerinde durularak Plotinos, Yunan felsefesinde irrasyonel bir metafiziğin kurucusu olarak görülmüştür. Bu güç ve tartışmalı konuları ele almayı ileriye bırakarak şimdilik şu kadarını söylememiz mümkündür ki, Plotinos varlığın ve gerçekliğin nihai ilkesini aklın ve zihnin üstüne yerleştirmekle birlikte bu nihai ilkeden ilk çıkan şeyin veya bu nihai ilkenin kendisini ilk gösterme biçiminin Akıl veya Zihin olduğunu söyler. Böylece nihai ilkenin mutlak ve akıl-dışı veya akıl-üstü olduğunu kabul etmekle birlikte, onun akılsallığın yaratıcısı ve kaynağı olduğunu savunur. Böylece sisteminde Yunan akılcılığının temel talebini de karşılamak ister.</p>

  <p class="p0">Plotinos&rsquo;un varlığın nihai ilkesi ile ilgili Platoncu bu görüşü böylece koruyup, sisteminin hareket noktası yapması dışında Platon&rsquo;un <span class="t12">Devlet</span>&rsquo;inde İdealar dünyası ile İyi İdeası arasındaki ilişkilerle ilgili Güneş benzetmesini de ön plana çıkardığını görmek son derece anlamlıdır. Platon gibi Plotinos için de Varlığın ve gerçekliğin nihai ilkesinin Akıl ve akılsallar karşısındaki durumu Güneş&rsquo;in görülebilir şeyler karşısındaki durumunun aynıdır. Biz Güneş&rsquo;le her şeyi görürüz; ama Güneş&rsquo;e bakamayız, Güneş&rsquo;i göremeyiz. Her şeyin ne olduğunu Güneş sayesinde anlatırız. Ama Güneş&rsquo;in ne olduğunu söyleyemeyiz. Güneş hakikatin kaynağıdır, ama Güneş&rsquo;in hakikati her türlü hakikatin üstündedir. Böylece belki Platon, Plotinos ve diğer her türlü rasyonalist filozofta sözün, konuşmanın, diskurun, kısaca rasyonelliğin kendisinin bittiği Büyük Varsayım noktasına varmış olmaktayız.</p>

  <p class="p0">Platon&rsquo;un yöntemi olan diyalog ve tüm düşüncesinin kendisinden hareket ettiği Büyük Varsayım hakkında verdiğimiz bu açıklamalardan sonra artık onun felsefesinin veya sisteminin ayrıntılarına girebiliriz.</p>

  <p class="p0">&nbsp;</p>
</body>
</html>
