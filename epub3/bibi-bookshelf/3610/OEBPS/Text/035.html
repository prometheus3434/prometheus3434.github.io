<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Platon&rsquo;un İdealar Kuramı, onun felsefe tarihine veya felsefi düşünceye en büyük, en özgün katkısıdır. Platon&rsquo;un idealar Kuramı&rsquo;nın başlıca üç dönemden geçtiğini veya bu dönemlere karşılık olan üç biçimi olduğunu söyleyebiliriz. Bunlardan ilk ikisini Platon&rsquo;un yazılı eserlerinde, yani diyaloglarında görmekteyiz. Üçüncü ve sonuncusu hakkındaki bilgiyi ise başta Aristoteles olmak üzere öğrencilerinin onun okulda verdiği derslerde ortaya çıktığı biçimiyle yazılı olmayan öğretisi hakkında verdikleri açıklamalarından öğrenmekteyiz.</p>

  <p class="p0">Platon&rsquo;un İdealar Kuramı&rsquo;nın ilk biçimi, onun orta dönem veya olgunluk dönemi dediğimiz dönemine ait <span class="t12">Menon</span>, <span class="t12">Phaidon, Şölen, Phaidros ve Devlet</span> diyaloglarında karşımıza çıkmaktadır: Bu diyaloglar içinde de en fazla bilgi verici olan ve İdealar Kuramı&rsquo;na ilişkin en çok malzemeyi içlerinde bulunduranlar <span class="t12">Phaidon, Şölen</span> ve <span class="t12">Devlet</span>&rsquo;tir.</p>

  <p class="p0">İdealar öğretisinin gelişim tarihi bakımından dönüm noktasını ise Platon&rsquo;un <span class="t12">Parmenides</span> adlı diyalogu oluşturmaktadır. Platon ilk defa bu eserde ünlü Elealı filozof Parmenides&rsquo;in ağzından İdealar Kuramı&rsquo;nın sözünü ettiğimiz ilk biçimine birtakım ciddi itirazlar yöneltmektedir. Bir kısmını bizzat kendisinin düşündüğünü, bir kısmının ise başkaları tarafından ortaya atıldığını söylememiz gereken bu itirazları karşılamak ve onlarla işaret edilen mahzurları ortadan kaldırmak üzere İdealar Kuramı&rsquo;nı düzeltmek, iyileştirmek işini ise Platon özellikle <span class="t12">Sofist, Devlet Adamı</span> ve <span class="t12">Philebos</span>&rsquo;ta yapacaktır. Öte yandan yine bu son döneme ait olan <span class="t12">Timaios, Mektuplar</span> ve <span class="t12">Kanunlar</span>&rsquo;da da bu konuyla ilgili bazı unsurlara rastlanmaktadır.</p>

  <p class="p0">İdealar Kuramı&rsquo;nın üçüncü ve son şekline ait ipuçlarıyla Platon&rsquo;un son diyaloglarında, örneğin <span class="t12">Philebos</span>'ta karşılaşılmaktaysa da, Pythagorasçılığın etkisi altında ortaya çıktığı anlaşılan ve İdeaları matematik nesneler veya orantılar olarak tasarlama yönündeki Platoncu düşünce hakkındaki bilgimizin kaynağı, daha önce değindiğimiz gibi, başta Aristoteles olmak üzere Platon&rsquo;un Speusippos, Ksenokrates gibi öğrencileridir.</p>

  <h3 class="h30"><a id="ncx708"></a><a id="a45"></a>Platon&rsquo;u İdealar Kuramı&rsquo;nı Ortaya Atmaya Götüren Nedenler</h3>

  <p class="p0">Platon&rsquo;u İdealar Kuramı&rsquo;nın temelinde bulunan büyük varsayıma ve Aristoteles&rsquo;in bu konudaki derinlikli açıklamasına değinmiştik. Bu bağlamda söylediklerimize burada bir üçüncüyü, yani kendi zamanında büyük gelişmeler gösterdiğini bildiğimiz ve bir yüz yıl sonra Euklides&rsquo;le birlikte İlkçağ dünyasında zirveye erişecek olan matematiğin, özellikle geometrinin nasıl bir bilim olduğu ve konusunun ne tür objeler olduğuna ilişkin Platon&rsquo;un gözlem ve düşüncelerini eklememiz gerekmektedir.</p>

  <p class="p0">Aristoteles <span class="t12">Metafizik</span>&rsquo;te ne diyordu? Platon gençliğinde Herakleitosçu Kratylos&rsquo;un öğrencisi olmuştur ve daha sonra Sokrates&rsquo;le tanışmıştır. O Kratylos&rsquo;tan şeylerin sürekli bir akış, oluş ve yok oluş içinde oldukları görüşünü almış, ancak bu durumda onların bilimin konusu olamayacaklarını anlamıştır. Öte yandan Sokrates&rsquo;ten de ahlâkî tümellerin var olduklarını ve onların bilimin konusu olabilecek bir nesnellik, değişmezlik ve evrenselliğe sahip olduklarını öğrenmiştir. Bu iki sonucu birleştirerek de sadece ahlâk alanında değil, <span class="t12">her türlü varlık alanında</span> bilimin konusu olabilecek bu tür genel, değişmez, nesnel ve evrensel özellikte şeylerin var olması gerektiğini düşünmüş ve başlıca özelliklerinin bunlar olması gerektiğini söylediği İdea kavramını ve İdealar Kuramı&rsquo;nı ortaya atmıştır.</p>

  <p class="p0">Bu açıklama Platon&rsquo;u İdealar Kuramı&rsquo;nı ortaya atmaya götüren ana nedenleri mümkün olan en açık ve inandırıcı bir biçimde göstermektedir.</p>

  <p class="p0">&nbsp;</p>

  <p class="p0"><span class="t10">Bilimlerin Varlığından İdeaların Varlığına</span></p>

  <p class="p0">Önce birinciyi, Aristoteles&rsquo;in &ldquo;bilimlerin varlığından kalkan kanıt&rdquo; diye adlandırdığı (<span class="t12">Metafizik, 990</span> b 11-14) duyusal şeylerin sürekli bir akış, oluş ve yok oluş içinde oldukları, bilimin ise sabit, değişmez, her zaman kendisi ile aynı kalan şeyleri konu almak zorunda olduğu, dolayısıyla bilimin konusunun oluş ve yok oluş dünyası içinde bulunan duyusal şeyler değil, başka ve bu sözünü ettiğimiz özellikleri taşıyan şeyler olması gerektiği yönündeki açıklamasını ele alalım.</p>

  <p class="p0">Platon&rsquo;un bu hususu gençlik diyaloglarından biri olan <span class="t12">Kratylos</span> adlı diyalogda açık bir biçimde dile getirdiğini görüyoruz. Bu diyalogun sonunda Sokrates aynen şunları söylemektedir: &ldquo;Şeylerin bilgisi adlardan çıkarılamaz. Hayır. Nesneleri hem öğrenmek hem de araştırmak için adlardan değil, nesnelerin kendilerinden kalkmak, başlamak gerekir... Mutlak bir güzellik, mutlak bir iyi veya bu türden başka mutlak bir şeyin var olup olmadığını söyle bana... O halde bir yüzün veya bu türden başka bir şeyin güzel olup olmadığını sormayalım, gerçek güzelliği araştıralım... Gerçek güzelliğin her zaman güzel olup olmadığını soruşturalım. Peki ama hiçbir zaman aynı durumda olmayan bir şey nasıl gerçek bir şey olabilir? (Çünkü her zaman aynı durumda olan şeyler aynı şey olarak kaldıkları sürece değişemezler. Eğer onlar her zaman aynı şey iseler ve aynı durumdaysalar, başlangıçlarındaki şekillerinden bir sapma içinde değillerse, nasıl değişebilirler ve hareket edebilirler). Eğer onlar sürekli akış ve değişme içinde olurlarsa, herhangi bir kimse tarafından bilinemezler. Çünkü bir gözlemcinin kendilerine yaklaştığı an onlar başka bir şey, başka doğada bir şey olacaklardır. O zaman onların özünü veya durumlarını bilemezsin. Eğer bir şeyin belli bir durumu yoksa hiç şüphesiz hiçbir bilgi, bildiği bir şeyi bilemez... Sonra Kratylos, eğer her şey sürekli bir akış durumundaysa, sürekli kalıcı olan hiçbir şey yoksa, hiç kimse herhangi bir bilginin var olduğunu söyleyemez... Eğer bilginin kendisinin doğası (bilinenin kendisinin doğasının değişmesi ile) değişirse o zaman bilgi de biçim değiştirecek ve o bilgi olmaktan çıkacaktır. Eğer bu akış her zaman devam ederse, değişmenin meydana geldiği an ortada bir bilgi olmayacak ve bu görüşün sonucu olarak da ortada ne bir bilen, kalacaktır, ne de bilinen. Ama eğer her zaman için bilen ve bilinen diye bir şey varsa, eğer güzel olan, iyi olan ve bunların benzerleri olan şeyler varsa, o zaman bütün bu konuştuklarımızın akışla, hareketle hiçbir benzedikleri yoktur&rdquo; (439 a-440 e).&nbsp;&nbsp;&nbsp;</p>

  <p class="p0">Platon, İdealar olmazsa bilginin imkânsız olduğunu söylemekle kalmaz, bir başka önemli diyalogunda, <span class="t12">Parmenides&rsquo;te</span> bu durumda konuşmanın kendisinin de imkânsız olacağını hatırlatır: &ldquo;Eğer şimdi bütün bu söylediklerimizi ve söylenmesi mümkün olan diğer benzeri şeyleri göz önüne alarak varlıkların İdeaları olduğunu kabul etmezsek ve onların her birine bir İdea tahsis etmeyi reddedersek düşüncemizi ne yöne çevireceğimizi bilemeyiz. Çünkü bu durumda biz varlıkların her biri için her zaman aynı kalan bir şeyin olduğunu reddetmiş olacağız ve böylece de konuşma imkânını mutlak olarak ortadan kaldırmış olacağız&rdquo; (135 b-c).</p>

  <p class="p0">&nbsp;</p>

  <p class="p0"><span class="t10">Ahlaksal Kavramların Varlığından İdeaların Varlığına</span></p>

  <p class="p0">Platon&rsquo;u İdealar Kuramı&rsquo;na götüren nedenler arasında ikinci olarak saydığımız Sokrates&rsquo;in etkisine gelince, gerçekten de Sokrates&rsquo;in bu ahlâkî kavramlar ve tümellerinde İdealar Kuramı&rsquo;nın başlangıçlarını görmek mümkündür. Bunun için de Platon&rsquo;un Sokrates&rsquo;in etkisi altında yazdığı ilk veya gençlik diyaloglarını bu açıdan inceleyelim.</p>

  <p class="p0">Bu ilk diyaloglarıyla kastettiğimiz cesareti ele alan <span class="t12">Lakhes,</span> dindarlığı ele alan <span class="t12">Euthyphron,</span> ölçülülüğü ele alan <span class="t12">Kharmides</span> ve daha önce üzerinde durmadığımız ve esas konusu güzellik olan <span class="t12">Büyük Hippias</span> diyaloglarıdır. Daha önce gördüğümüz gibi bu diyalogların ana problemi söz konusu ahlâkî varlıkların veya değerlerin tanımlarını ortaya koymaktı. Soru esaretin, dindarlığın, ölçülülüğün veya adaletin, güzelliğin <span class="t12">ne</span> olduğu idi. Bu soruların içinde daha o zamandan İdealar Kuramı&rsquo;nın tohumu gizli olarak bulunmaktaydı. Çünkü Sokrates bu diyaloglarda cesur adamın <span class="t12">kim</span> olduğunu veya güzel kadının <span class="t12">hangi kadın</span> olduğunu sormuyordu. Onun sorduğu güzel bir kadına güzel bir kadın dememizin temelinde olan, cesur bir insanı cesur bir insan olarak nitelendirmemizin nedeni olan şeyin <span class="t12">ne olduğu</span> idi. Çünkü Sokrates güzel kelimesinin sadece bir insan için değil, birden çok insan, hatta sadece insan değil, doğal varlıklar, örneğin bir at, kaplan, doğal bir manzara, yapma bir nesne, bir masa veya yatak vb. hakkında kullanıldığını görmekteydi…</p>

  <p class="p0">Aynı şekilde <span class="t12">Lakhes</span> diyalogu üzerinde konuşurken gördüğümüz gibi cesaret sadece bir askerin değil, bir hekimin, bir kaptanın, talihin sillesini yemiş bir siyasetçinin ve onların her birinin karşılaştıkları olaylarda gösterdikleri farklı davranışların bir sıfatı, niteliğiydi. O halde bu tür kelimelerin veya sıfatların (cesur, güzel) karşılığı olan ve söz konusu kişi veya durumlardan farklı, onlardan ayrı olan <span class="t12">cesaret</span> denen, <span class="t12">güzellik</span> denen bir şey, bir nitelik olmalıydı. Aksi takdirde birbirinden farklı ve birden çok olan bu şeyler, fiiller hakkında böyle bir kelimeyi kullanmamız, birden çok kişi, nesne veya fiilin güzel veya cesur olduğunu söylememizin bir anlamı olamazdı. İşte bu tür şeyler İdealardır (Aristoteles İdeaların varlığını bu şekilde kanıtlamaya çalışan akıl yürütmeyi &ldquo;çokluğun birliği kanıtı&rdquo; diye adlandırmaktadır).</p>

  <p class="p0">Platon&rsquo;un Batılıların ve bizim &ldquo;İdea&rdquo; sözcüğüyle karşıladığımız söz konusu şeyler hakkında kullandığı Yunanca iki terim &ldquo;İdea&rdquo; ve &ldquo;Eidos&rdquo; terimleridir. Bu terim Platoncu özel anlamında ilk defa Sokratesçi diyalogların son zamanlarına ait olan <span class="t12">Euthyphron</span>&rsquo;da karşımıza çıkmaktadır. Bu diyalogda Sokrates, Euthyphron&rsquo;a dine uygun veya dindarca bir eylemin ne olduğunu kendisine öğretmesini istemekte ve şunları söylemektedir:</p>

  <p class="p5"><span class="t13">&ldquo;Dine uygun bir eylem, hep kendinin aynı, öte yandan da dine aykırı olan bir şey, dine uygun olan her şeyin tersi, ama kendinin aynı değil midir? Dine aykırı olan her şey de dine aykırı oldukça tek ve belirli bir öz (İdea) taşımaz mı?&rdquo; (5 d 1-5).</span></p>

  <p class="p0">Bu satırlardan biraz ilerde yine onun dindarca eylemin çeşitli örneklerini önüne sermesine karşı çıkarak Euthyhpron&rsquo;a şu itirazı yönelttiğini görüyoruz:</p>

  <p class="p5"><span class="t13">&ldquo;Senden dine uygun olan şeyler hakkında bir iki örnek vermeni değil, tersine &lsquo;dine uygun bütün şeyleri dine uygun kılan özün (Eidos) ne olduğunu&rsquo; açıklamanı istediğimi hatırlıyor musun? Senin &lsquo;dine aykırı fiilleri dine aykırı, dine uygun fiilleri ise dine uygun kılan tek bir öz (İdea) olduğunu&rsquo;, öyle ki bu özü göz önünde tutarak ve bir örnek olarak kullanarak senin veya bir başkasının yaptığı bu özelliğe sahip bir fiili dine uygun, bu özelliğe sahip olmayan herhangi bir fiili ise dine aykırı diye adlandırabileceğimi söylediğini hatırlıyor musun?&rdquo; (6 d).</span></p>

  <p class="p0"><span class="t10">&nbsp;</span></p>

  <p class="p0"><span class="t10">Matematiksel Nesnelerin Varlığından İdeaların Varlığına</span></p>

  <p class="p0">Platon&rsquo;un matematiksel şeyler veya nesnelerin mahiyeti hakkındaki düşünceleri de kendisini İdealar Kuramı&rsquo;na götürmekte etkisi olan üçüncü faktör rolünü oynamış görünmektedir. Platon&rsquo;un büyük bir matematikçi olduğunu, okulunun kapısında &ldquo;Geometri bilmeyen buraya girmesin!&rdquo; şeklinde bir yazının bulunduğunu, okuldaki öğretim programının temelini matematiğin teşkil ettiğini, Akademi&rsquo;ye devam eden öğrencilere esas olarak gerek kuramsal matematik, gerekse astronomi, müzik gibi uygulamalı matematik disiplinlerinin öğretildiğini ve yine bu okula mensup olan hocaların Yunan dünyasında matematik disiplinlerin geliştirilmesinde önemli roller oynadıklarını biliyoruz.</p>

  <p class="p0">Platon matematik hakkında ne Aristoteles&rsquo;in veya modern çağlarda Stuart Mill&rsquo;in ileri sürdükleri empirist görüşü, ne de rasyonalist veya mantıkçı görüşü paylaşmaktadır. Aristoteles ve onun bu görüşünü daha ileri götüren Mill, geometrinin duyusal şekillerin gözlemlenmesine ve soyutlanmasına dayanan tümevarımsal bir bilim olduğu düşüncesindedirler. Aristoteles&rsquo;e ayırmış olduğumuz üçüncü ciltte göreceğimiz gibi Aristoteles geometrinin nesnelerini &ldquo;duyusal niteliklerinden soyutlanmış olarak göz önüne alınan duyusal nesneler&rdquo; olarak kabul eder. Ona göre duyusal nesneleri basit olarak belli bir biçimde sınırlara sahip şeyler olarak göz önüne alırsak, geometrinin nesnelerini elde etmiş oluruz. Aynı şekilde Mill de doğru, kenar, açı vb. gibi geometrinin kavramlarının duyusal nesnelerde gözlemlenen bazı özelliklerin genelleştirilmesinden ve soyutlanmasından elde edildiğini savunur.</p>

  <p class="p0">Buna karşılık rasyonalist veya mantıkçı (logistic) diye adlandırılan görüş, geometrinin nesnelerinin salt zihinsel tanımlar olduklarını, geometrinin herhangi bir uzaysal sezgi ihtiyacı olmaksızın mükemmel geometrik şekillerle ilgili aksiyom, tanım ve postülalardan hareketle saf akıl yürütmelerle çalıştığını ileri sürer.</p>

  <p class="p0">Platon ise Aristoteles ve Mill&rsquo;den farklı olarak matematiğin tümevarımsal değil tümdengelimsel bir bilim olduğunu ileri sürdüğü gibi (Bölünmüş Çizgi benzetmesi dolayısıyla geometrinin nasıl çalıştığı hakkında verdiğimiz açıklamaları hatırlayalım), rasyonalistlerden ve mantıkçılardan farklı olarak da onun nesnelerinin salt zihinsel olmadıkları, tanımlardan ibaret olmadıklarını, zihnin dışında nesnel bir alana ait olduklarını savunur.</p>

  <p class="p0">Platon <span class="t12">Devlet</span> diyalogunda matematikçinin ele aldığı nesnelerin doğası hakkında şu görüşü ileri sürer: Geometrici üçgen, dörtgen, dar açı, dik açı, geniş açı, daire gibi şekiller; aritmetikçi tek, çift gibi sayılar üzerinde çalışır. Geometrici örneğin daire veya dörtgen hakkında konuşurken tahtaya veya deftere bir daire veya dörtgen şekli çizerek işe başlar. Ancak onun düşündüğü ve hakkında konuştuğu bu duyusal şekiller değildir, onların bir sembolü veya yansısı oldukları soyut şekillerdir (510 c-511 a).</p>

  <p class="p0">O halde Platon&rsquo;a göre duyusal dünyada a) bir kağnının ağaçtan yapılmış tekeri olarak daire, ekmek tahtası olarak dörtgen veya b) bir geometricinin tebeşirle tahtaya çizdiği daire veya dörtgen yanında bu daire veya dörtgenlerin bir sembolü, bir imgesi, bir yansısı oldukları c) duyusal olmayan, düşüncenin kavradığı cinsten bir üçgen ve duyusal olmayan soyut bir kavram olan dörtgen vardır. Bu aynı durumun sayılar için de söz konusu olması doğaldır. Dış dünyada gördüğümüz bir elin beş parmağı veya onu ifade etmek için tahtaya çizdiğimiz beş çizgi veya çubuktan meydana gelen beşin dışında ve üstünde duyusal olmayan bir beş, aritmetiğin konusu olan bir beş vardır.</p>

  <p class="p0">Platon haklı olarak duyusal dünyadaki daire veya dörtgen şeklindeki cisimlerin, bir matematikçinin bir karatahtaya veya deftere en düzgün bir cetvel veya pergelle çizdiği dörtgen veya dairelerin hiçbir zaman matematikçinin zihninde var olan o soyut, mükemmel dörtgen ve dairenin aynı olmadığını, olamayacağını düşünmektedir. Bununla birlikte yukarda işaret ettiğimiz gibi matematikçinin kafasında olan dairenin, dörtgenin, sayının da sadece onun <span class="t12">kafasında</span> olduğu, çağdaş dille ifade edersek <span class="t12">bir tanımdan başka bir şey olmadığı</span> görüşünde de değildir. Çünkü matematikçinin dairesi, dörtgeni, beşi Platon&rsquo;a göre nesnel ve evrensel bir varlığa, gerçekliğe sahiptir. Matematikçi onları <span class="t12">icat etmemektedir, keşfetmektedir.</span> Onlar nesnel olarak var oldukları için zihin veya akıl onları görmekte, seyretmekte ve kabul etmektedir.</p>

  <p class="p0">Sorunu üzerinde tartıştığımız husus açısından ele alırsak, Platon&rsquo;a göre duyusal dünyadaki daireler veya dörtgenlerin bir oluş ve yok oluş içinde olmalarına, örneğin tahta bir tekerleğin aşınmasına, dörtgen şeklinde bir ekmek tahtasının zamanla yıpranmasına, dolayısıyla onların bu dörtgenlik veya dairelik vasfını sürekli olarak kaybetmelerine, hatta maddenin direncinden veya tam olarak belirlenmeye izin vermemesinden ötürü bu özelliği hiçbir zaman tam olarak kazanmamış olmalarına karşılık matematikçinin sözünü ettiği üçgen, daire veya dörtgen her zaman kendi kendisiyle aynı kalmakta, değişmemekte, bozulmamaktadır.</p>

  <p class="p0">Sonuç olarak nasıl ahlak dünyasında cesur adamların ve cesur eylemlerin üzerinde ve onlardan farklı olarak her zaman kendisiyle aynı kalan, değişmeyen bir cesaret İdeası varsa, duyusal dünyadaki duyusal üçgenlerin, dörtgenlerin dışında ve onlardan ayrı olarak yine kendi kendisiyle aynı kalan, bozulmayan, değişmeyen, nesnel üçgenler (veya daha doğrusu tek bir Üçgen), dörtgenler (veya daha doğrusu tek bir Dörtgen) vardır. Matematik işte bu nesnelerin bilimidir. Böylece matematiğin bir bilim olarak varlığı ve başarısı, yani değişmeyen, oluş ve yok oluş içinde olmayan, her zaman kendi kendileriyle aynı kalan, madde-dışı şeyleri konu olarak alması, Platon&rsquo;u İdealar dediği bu türden nesnelerin varlığına inanmaya götüren bir başka önemli neden olmuştur.</p>

  <p class="p0">(Platon&rsquo;a göre matematiksel varlıkların ne oldukları, onların, örneğin üçgenin, Platon&rsquo;a göre bir mi yoksa birden fazla örnekleri mi olduğu, kısaca matematiksel varlıkların <span class="t12">metafizik statülerinin</span> ne olduğu meselesini ise daha sonra inceleyeceğiz. Burada üzerinde durduğumuz konu, sadece matematiksel varlıkların yukarda sözünü ettiğimiz özellikleri ile Platon&rsquo;un İdealar teorisinin ortaya atılmasındaki rolleridir).</p>

  <h3 class="h30"><a id="ncx738"></a><a id="a46"></a>İdealar nelerdir veya nelerin ideası vardır?</h3>

  <p class="p0">Platon&rsquo;u İdealar Kuramı&rsquo;nı ortaya atmaya götüren nedenleri gördükten sonra cevaplamamız gereken ikinci önemli soru, onun İdeaların neler olduklarını veya nelerin İdealarının var olduğunu düşünmüş olduğudur.</p>

  <p class="p0"><span class="t10">&nbsp;</span></p>

  <p class="p0"><span class="t10">Ahlâkî Değerler</span></p>

  <p class="p0">Henüz gençlik diyaloglarında görüldüğü gibi Platon&rsquo;un İdeaları her şeyden önce Sokrates&rsquo;in ilgilendiği ahlâkî konulara, erdemlere, değerlere karşılık olan şeylerdir. Platon Sokrates&rsquo;in iyi bir öğrencisi olarak bütün ahlâkî değerlerin nesnel karşılığı olan İdeaların varlığına inanmaktadır. O halde ona göre bir <span class="t12">adalet İdeası</span> veya <span class="t12">ideal Adalet, dindarlık İdeası</span> veya <span class="t12">ideal Dindarlık,</span> bir <span class="t12">cesaret İdeası</span> veya <span class="t12">ideal Cesaret</span> vb. vardır. Platon bu şeyleri başka bir biçimde <span class="t12">kendinde</span> (ta auto) <span class="t12">Adalet, kendinde Dindarlık, kendinde Cesaret</span> vb. olarak da adlandırır. Bununla anlamamız gereken, özel halleri veya örnekleri dışında <span class="t12">adaletin kendisinin,</span> nesnel ve tümel bir gerçeklik olarak adaletin, özel halleri veya örnekleri dışında <span class="t12">cesaretin kendisinin,</span> nesnel ve tümel olarak cesaretin var olduğudur.</p>

  <p class="p0">&nbsp;</p>

  <p class="p0"><span class="t10">Estetik Değerler</span></p>

  <p class="p0">Ne var ki, Platon İdealar olarak bunlarla yetinmez. Daha ilk diyaloglarından itibaren bu özel erdemlerin İdealarından, bütün iyi şeyleri iyi yapan ve onlara iyi dememizin nedeni olan bir iyi İdeasından veya kendinde İyiden bahsetmesi yanında bütün güzel şeylerin kendisinden pay aldıkları, güzel şeyleri güzel kılan bir güzellik İdeasından veya kendinde güzelden de söz eder. Böylece onun İdealar olarak sadece <span class="t12">ahlâkî</span> değerleri değil, <span class="t12">estetik değerleri</span> de kabul ettiği anlaşılır.</p>

  <p class="p0">&nbsp;</p>

  <p class="p0"><span class="t10">Varlığın Genel Cinsleri</span></p>

  <p class="p0">Ancak İdeaların bunlarla da sınırlı olmadığı anlaşılmaktadır. Çünkü daha <span class="t12">Lakhes</span> diyalogunda Platon bir koşudaki, kitara çalmadaki, düşünmedeki hızın dışında bir <span class="t12">hız İdeasının</span> olması gerektiğini söyler (<span class="t12">192</span> a-b). Yine gençlik diyaloglarından biri olan Kratylos&rsquo;ta bir tornacının mekik yaparken gözlerini diktiği mekiğin özünden, İdeasından söz eder (389 a-b). Bundan, <span class="t12">hız, hareket, sükûnet</span> gibi varlığın genel hallerinin, görüntülerinin İdealarının olması gerektiği yanında insan elinden çıkmış yapma (artificial) şeylerin de İdeaları olabileceğini anlarız. Nitekim daha sonraki bir dönemde, <span class="t12">Sofist</span> diyalogunda Platon &ldquo;varlığın en genel cinsleri&rdquo; veya Aristotelesçi anlamda kategorileri diyebileceğimiz hareket ve sükûnetin, benzerlik ve benzemezliğin veya aynılık ile başkalığın İdeaları olduğunu kuvvetle savunacağı gibi <span class="t12">Devlette</span> insan elinden çıkmış şeylerin, örneğin masa veya yatak gibi yapma şeylerin de İdeaları olduğunu açıkça söylemektedir (<span class="t12">596</span> vd.).</p>

  <p class="p0">Herhangi Bir Çokluğu İfade Eden Doğal veya Yapma Her Şey İdealar Kuramı&rsquo;nın ilk şekline ilişkin en fazla bilgi içeren ikinci önemli diyalog olan <span class="t12">Phaidon&rsquo;da</span> ise nelerin İdeaları olabileceği konusunda genel bir tanımla karşılaşmaktayız:</p>

  <p class="p5"><span class="t13">&ldquo;Üzerlerine kendinde gerçek mührünü vurduğumuz her şeyin İdeaları vardır&rdquo; (75 c 10-d 3).</span></p>

  <p class="p0">Bu, bu pasajı hemen izleyen bir başka pasajda Platon&rsquo;un söylediği gibi &lsquo;genel bir adı olan veya bir çokluğu temsil eden her şey&rsquo;in, örneğin insanların, atların, elbiselerin vb. de birer İdeası olması gerektiği anlamına gelmektedir (<span class="t12">Phaidon,</span> 78 d 3-7). Platon&rsquo;un yaptığı bu genelleme makuldür, çünkü Aristoteles&rsquo;in &ldquo;çokluğun birliğine dayanan kanıt&rdquo; diye adlandırdığı kanıtın mantığına göre Platon&rsquo;un bu dünyada &ldquo;birden fazla varlıkta var olduğunu gördüğü her niteliğe&rdquo; bir kavram veya İdea tekabül ettirmesi, onun İdea kuramının mantığı gereğidir. Çünkü bu kuram, her ortak ada karşılık olan bir İdeanın olması gerektiği varsayımı üzerine kuruludur. Nasıl ki cesur denen insanlar ve davranışların üstünde ve dışında bir kendinde cesaret veya cesaret İdeasının olması gerekiyorsa, Ahmet, Mehmet, Hatice, Hacer gibi bireysel insanların da dışında ve üstünde bir kendinde İnsan, insan doğası veya insan İdeasının olması, yine nasıl harekette veya hareketsizlik içinde bulunan şeyler bu genel durumları veya nitelikleri bakımından bir hareket veya hareketsizlik İdeasına ihtiyaç gösteriyorlarsa insan elinden çıkmış olan ve aynı adı taşıyan birçok masa veya yatağın da bir masa veya yatak İdeasında birleşmesi, birliğe kavuşması gerekir.</p>

  <p class="p0">&nbsp;</p>

  <p class="p0"><span class="t10">Matematiksel Nesneler ve Oranlar</span></p>

  <p class="p0">Eğer bu dünyada her çokluğun birliğini sağlayan bir İdea varsa, dolayısıyla insanların çokluğu bir insan İdeasında, atların çokluğu bir at İdeasında, iyi davranışların çokluğu bir kendinde İyi&rsquo;de vb. birliğe kavuşuyorsa, atlar ve insanlardan daha genel olan matematiksel nitelikler veya oranların da birer İdeası olması gerekmez mi? Örneğin bütün büyük şeyler ne ile büyük, küçük şeyler ne ile küçük, eşit şeyler ne ile eşittirler? Şüphesiz <span class="t12">kendinde Büyük, kendinde Küçük</span> ve <span class="t12">kendinde Eşitle</span> veya büyüklük, küçüklük ve eşitlik İdeaları ile. Böylece Platon&rsquo;un matematiksel nitelik ve oranları da, İdeaların en seçkin örnekleri olarak kabul ettiğini görüyoruz. (Nitekim Platon&rsquo;un hayatının ileriki döneminde matematiğe olan düşkünlüğü daha da artınca bütün İdeaları yalnızca matematiksel oranlar olarak düşünmeye gideceğini göreceğiz). Platon matematiksel nesneler söz konusu olduğunda bununla da kalmayacak, bir önceki bölümde değindiğimiz, ilerde de ayrıntılı olarak ele alacağımız gibi, aritmetik sayıların, geometrik şekillerin, yani örneğin birin, ikinin, üçün vb. tek ve çift sayının, kenar, açı, üçgen, daire, kürelerin vb. birer İdeası olduğunu kabul edecektir (<span class="t12">Devlet,</span> 510 vd.).</p>

  <p class="p0">&nbsp;</p>

  <p class="p0"><span class="t10">Bireysel Varlıklar ve Olaylar</span></p>

  <p class="p0">Peki nelerin ideaları yoktur? Bir defa Platon&rsquo;a göre tek tek varlıkların, bireylerin veya bireysel olayların İdealarının olamayacağı açıktır. O halde Ahmet, Mehmet&rsquo;in İdeası yoktur, ancak insanın İdeası vardır. Türk veya Fransız devletinin İdeası yoktur, ancak devletin İdeasının olması gerekir. Peki türünün tek örneği olan şeylerin örneğin Ay&rsquo;ın, Güneş&rsquo;in İdeası olabilir mi? Hayır, ancak gezegenlerin ve eğer onların etrafında döndükleri şey birden fazla ise ve bu şeylere de &ldquo;güneş&rdquo;ler deniyorsa bu anlamda, yani bir cins veya tür olarak güneşlerin İdeası olabilir.</p>

  <p class="p0">&nbsp;</p>

  <p class="p0"><span class="t10">Kötü, Çirkin, Bayağı Şeyler</span></p>

  <p class="p0">Ancak yukarda değindiğimiz diyaloglarında ileri sürdüğü görüşün tersine <span class="t12">Parmenides</span> diyalogun da Platon insan, ateş, su ve benzerleri olan doğal türlerin veya unsurların İdeaları olduğundan pek de emin olmadığını söylemektedir. Bu diyalogda Parmenides Sokrates&rsquo;e kendinde Adalet, kendinde İyi, kendinde Güzel ve benzeri şeylerin dışında kendinde İnsan, kendinde Ateş veya kendinde Suyu, yani insanın, ateşin ve suyun İdeasının olup olmadığını sorduğunda, Sokrates bu konuda karar veremediğini belirtmektedir (130 c). Parmenides sözlerine devam ederek İdeasının olması insana gülünç gelecek şeylerin, söz gelimi kılın, çamurun, pisliğin ve benzeri aşağı ve bayağı şeylerin İdeaları olup olmadığını sorduğunda ise Sokrates buna kararlı olarak &ldquo;Hayır&rdquo; cevabını vermektedir (130 d).</p>

  <p class="p0">Onun bu son sözleri üzerinde biraz duralım. Daha önce de işaret ettiğimiz gibi <span class="t12">Parmenides</span> diyalogu Platon&rsquo;un, İdealar Kuramı&rsquo;nın ilk şekline gerek bizzat kendisinin, gerekse başkalarının yönelttikleri itirazları ele alan diyalogdur. Bu diyalogda ortaya konan itirazlar ışığında Platon kuramının bu ilk şekli üzerinde daha sonraki diyaloglarda göreceğimiz bazı değişikliklere gidecektir. Burada kuramın bu ilk şekline yöneltilen itirazlardan birinin bu kuramın çokluğun olduğu her duruma ve her şeye bir birlik tekabül ettirmek yönündeki tutumuyla ilgili olduğu anlaşılmaktadır. Gerçekten de eğer &ldquo;ortak bir adı olan her şey&rdquo;in bir İdeası varsa o zaman aşağı ve bayağı şeylerin de birer İdeası olması gerekmez mi?</p>

  <p class="p0"><span class="t12">Parmenides</span>'te İdealar Kuramı&rsquo;na fiilen yöneltilmemiş olan, ancak sözünü ettiğimiz bakış açısından yöneltilmesi mümkün olan bir itirazı da biz yapalım: Güzel şeyleri güzel, iyi şeyleri iyi kılan bir güzellik ve iyilik İdeası olduğu gibi acaba kötü şeyleri kötü, çirkin şeyleri çirkin kılan bir kötülük veya çirkinlik İdeası, bir kendinde Kötü, bir kendinde Çirkin var mıdır?</p>

  <p class="p0">Biraz sonra göreceğimiz gibi bu, Platon&rsquo;un duyusal dünya ile İdealar dünyası arasında bir değer farkı olduğu, duyusal şeylerin gelip geçici, akıcı olmalarından dolayı yetersiz, değersiz, aşağı bir varlığa sahip olmalarına karşılık İdeaların böyle olmamaları, ezeli-ebedi ve kalıcı bir varlığa sahip olmalarından ötürü yüce, iyi ve tanrısal bir dünyaya ait oldukları veya böyle bir dünyayı meydana getirdikleri genel görüşü ile uyuşmayan bir şey olacaktır. &ldquo;Çirkinlik, kötülük, zalimlik vb. nasıl gerçekten var olabilir, nasıl bir İdea olarak var olabilir?&rdquo; Sonuç olarak Platon&rsquo;da Aristoteles&rsquo;in ifadesiyle &ldquo;çokluğun birliğine dayanan&rdquo; kanıtın bakış açısıyla İdealar dünyası ile duyusal dünya arasında değer ayrımı yapan <span class="t12">ahlâkî-estetik bakış açısı</span> birbiriyle çatışmaktadır. Biri genel olan her şeye bir İdeanın tekabül etmesi gerektiğini savunurken diğeri ancak iyi, güzel, olumlu şeylerin İdeası olabileceğini, çünkü <span class="t12">İdeaların kendilerinin</span> iyi, güzel, tanrısal şeyler olduklarını söylemektedir.</p>

  <p class="p0">Bu gözlem bizi bir başka gözleme götürmektedir. Sokrates ahlâkçıdır (moralist). Platon matematikçidir. Aristoteles ise esas itibariyle doğa bilgini, biyologdur. Sokrates için önemli olan ahlâkî değerlerin varlığını ve geçerliliğini tesis etmektir. Sokrates&rsquo;in iyi bir öğrencisi, en iyi öğrencisi olarak Platon&rsquo;un da İdealar Kuramı ile yapmak istediği, onun bu ahlâkî değerlerine sağlam bir ontolojik temel kazandırmaktır. Dolayısı ile Platon&rsquo;un esas olarak varlığını kanıtlamaya çalıştığı şey, ahlâkî değerler ve bunların nesnelliği, mutlaklığı, evrensel geçerliliğidir. Ancak o ayrıca büyük bir matematikçi ve zamanının matematik gelişmelerinden etkilenen biri olduğu için ahlâkî değerler yanında matematiksel nesnelerin de İdealarıyla ilgilenmiştir. Böylece bütün hayatı boyunca ve bütün diyaloglarında görüşlerinde herhangi bir değişiklik olmaksızın Platon&rsquo;un varlıklarını savunmaya devam ettiği İdealar, esas olarak bu &ldquo;ahlâkî ve matematiksel şeylerin karşılığı olan İdealar&rdquo; olacaktır.</p>

  <p class="p0">Platon&rsquo;un hava, toprak, ateş, su gibi unsurlar ve bu unsurlardan meydana gelen fiziksel varlıklar, göksel cisimler, canlılar, bitkiler, hayvan türleri, bu arada biyolojik-fiziksel bir tür olarak insan hakkındaki ilgisi ise, Ross&rsquo;un haklı olarak belirttiği gibi, gerçekte tamamen ilineksel, ikincil bir nitelik taşıyor gibi görünmektedir (<span class="t12">Plato&rsquo;s Theory of Ideas,</span> 24). Başka deyişle Platon unsurların, madenlerin, bitki ve hayvan türlerinin İdealarını sadece kuramının mantığı gerektirdiği için, yani yarım ağızla kabul etmektedir ve <span class="t12">Parmenides</span>'te görüldüğü gibi bu kabulünden herhangi bir ciddi güçlük karşısında derhal vazgeçmeye hazırdır. Buna karşılık onun asla kabul etmeyeceği şey, <span class="t12">ahlâkî, estetik değerlerin ve matematiksel şeylerin</span> İdealarının varlığına karşı yöneltilebilecek herhangi bir şüphedir.</p>

  <p class="p0">Öte yandan Aristoteles&rsquo;in bir <span class="t12">doğa bilgini</span> olarak varlık felsefesinde varlığını özellikle kabul edeceği biricik İdealar veya kendi özel terminolojisi ile Formlar, ilerde göreceğimiz gibi, Platon&rsquo;unkilerin tersine sadece <span class="t12">doğal türlerin</span> Formları olacak ve Aristoteles ahlâkî, estetik tümellerle ilgilenmeyeceği gibi matematiksel İdeaların varlığına da kesin olarak şüphe ve inanmazlıkla bakacaktır.</p>

  <p class="p0">İnsan elinden çıkma, yapma şeylere gelince; Platon bir yandan onların da birer İdeası olması gerektiğini söylerken diğer yandan ilerde göreceğimiz gibi onları, bu arada tüm sanat ürünlerini hiçbir değere sahip olmayan &ldquo;taklidin taklidi olan şeyler&rdquo; olarak kabul etmektedir. Buradan kalkarak, Platon&rsquo;un insan elinden çıkma şeylerin, sanat ürünlerinin birer İdeası olması gerektiği görüşünden de kolayca vazgeçebileceği sonucunu çıkarabiliriz.</p>

  <h3 class="h30"><a id="ncx768"></a><a id="a47"></a>İdeaların özellikleri nelerdir?</h3>

  <p class="p0">Platon&rsquo;un hiçbir diyalogunda İdeaların temel özelliklerine ilişkin bir liste ile karşılaşmamaktayız. Sadece <span class="t12">Şölen&rsquo;</span>de güzellik İdeası vesilesiyle İdeaların ana özelliklerinin neler olduğuna dair bazı açıklamalarda bulunmaktadır. Ancak burada ve başka yerlerde kullandığı bazı ifadelerden onun bu güzellik İdeası hakkında söylediği şeylerin genel olarak <span class="t12">bütün diğer İdealar</span> için de geçerli olduğu sonucunu çıkarabiliriz. Çünkü güzellik İdeasının bir İdea olarak sahip olduğu özelliklerin bütün diğer İdeaların İdealar olarak sahip oldukları özelliklerinin aynı olması gerektiği açıktır.</p>

  <p class="p0">&nbsp;</p>

  <p class="p0"><span class="t10">İdeaların Temel Özellikleri</span></p>

  <p class="p0">Bu pasajdaki tasvire göre ideal Güzellik veya bir İdea olarak Güzellik şu özelliklere sahiptir: O hep var olan, doğumsuz, ölümsüz, artamaz, eksilemez bir güzelliktir. O bir bakıma güzel, bir bakıma çirkin, bugün güzel, yarın çirkin, şuna göre güzel, buna göre çirkin, bir yerde güzel, başka bir yerde çirkin olan değildir; <span class="t12">mutlak</span> güzelliktir. Bir yüzde, bir elde veya ayakta, bir bedende vb. kendini gösterebilecek, kısaca duyusal olarak herhangi bir varlıkta ortaya çıkabilecek bir güzellik değil, <span class="t12">tinsel</span> bir güzelliktir. Bütün güzel şeylerin kendisinden pay almasına karşılık kendisi onların parlayıp sönmeleriyle ne artan, ne eksilen, ne de herhangi bir çeşit değişikliğe uğrayan bir güzelliktir (<span class="t12">Şölen,</span> 210 e-211 a-b).</p>

  <p class="p0">Bu sözler güzellik İdeası aracılığıyla İdeaların belli başlı özelliklerinin neler olduğunu oldukça tatmin edici bir tarzda ortaya koymaktadır. Konuyu biraz daha açarak bu özellikleri sıralayalım.</p>

  <p class="p0">Her şeyden önce İdeaların <span class="t12">ezeli-ebedi</span> varlıklar oldukları anlaşılmaktadır. Çünkü İdealar varlığa gelmeyen ve varlıktan kesilmeyen şeylerdir. O halde onlar, teknik ifadeyle, ezeli ve ebedi varlıklardır.</p>

  <p class="p0">Ayrıca İdealarda ne <span class="t12">hareket</span> ne <span class="t12">değişme</span> söz konusu olabilir. Platon&rsquo;un sözleriyle ifade etmek istersek onlar artmaz, eksilmez, büyümez, küçülmez şeylerdir. Demek ki, onlar hep <span class="t12">kendi kendileriyle aynı</span> kalırlar ve özleri itibariyle hiçbir <span class="t12">değişmeye</span> uğramazlar (immuable). Özlerinde, doğalarında herhangi bir değişme olması mümkün olmadığı gibi onların bir bütün olarak <span class="t12">hareket</span> etmeleri, yani bir <span class="t12">yer değiştirme</span> hareketi yapmaları da mümkün değildir (immobile). Kısaca onlar Aristoteles&rsquo;in ilerde sınıflandıracağı hareket veya değişme türlerinden hiçbirine (yer değiştirme, büyüklük değiştirme, nitelik değiştirme ve tözsel değişme) tabi değildirler.</p>

  <p class="p0">Bundan başka İdeaların Parmenides&rsquo;in Bir olanı veya Demokritos&rsquo;un atomları gibi <span class="t12">bir</span> ve <span class="t12">basit</span> oldukları anlaşılmaktadır. Birlik ve basitlikle kastettiğimiz onların parçaları olmaması, herhangi bir anlamda bir çokluk içermemeleridir.</p>

  <p class="p0">&nbsp;</p>

  <p class="p0"><span class="t10">İdealarla Parmenides&rsquo;in Varlık&rsquo;ı Arasındaki Farklar</span></p>

  <p class="p0">Buraya kadar saydığımız bütün bu nitelikler Parmenides&rsquo;in Varlık&rsquo;ının veya onunla eşanlamlı olan Bir olan&rsquo;ının niteliklerinin aynıdır. Parmenides&rsquo;in varlığının da <span class="t12">ezeli, ebedi, hareketsiz, değişmez, basit ve bir olan</span> bir şey olduğunu biliyoruz. Ancak Platon&rsquo;un İdeasının Parmenides&rsquo;in Varlık&rsquo;ından iki önemli farkı vardır: Parmenides&rsquo;in Varlık&rsquo;ının <span class="t12">maddi</span> olmasına karşılık İdealar, Platon&rsquo;un en büyük bir ısrarla ve sürekli olarak tekrar ettiği gibi, <span class="t12">gayrı-maddi, tinsel şe</span>ylerdir. Yine Parmenides&rsquo;in tek bir Varlık kabul etmesine karşılık Platon, Demokritos gibi, varlıkların sayısının birden çok olduğunu söylemektedir. Her bir İdea şüphesiz birliği olan bir şeydir, Bir olan&rsquo;dır. Ancak tek bir İdea değil, aynı özelliklere sahip olan birçok İdea vardır.</p>

  <p class="p0">&nbsp;</p>

  <p class="p0"><span class="t10">İdeaların Yeri: İnsan veya Tanrı Zihni?</span></p>

  <p class="p0">İdealar maddi şeyler olmadıklarına göre onların nerede olduklarından, yerlerinin neresi olduğundan veya bir yerde olup olmadıklarından söz edilebilir mi? Şüphesiz ki hayır. Çünkü, ancak maddi-fiziksel şeylerin bir yeri vardır. İdealar madde-dışı şeyler olduklarına göre onların bir yeri olamayacağı açıktır. O halde onların bir yeri olduğunu ve bir yerde olmaları gerektiğini düşünmek sadece sıradan deneyin ve alışkanlıkların ürünü olan ve kendisinden kaçınmamız gereken bir ifade tarzıdır.</p>

  <p class="p0">Acaba İdeaların yerinin <span class="t12">insan zihni</span> olduğunu, çünkü onların duyular tarafından değil de zihin, akıl tarafından kavrandığını söyleyemez miyiz? Daha önce de işaret ettiğimiz gibi böyle bir düşünce Platon için hem fazla moderndir, hem de Platoncu realizmin ve nesnelciliğin ruhuna tamamen aykırıdır. Platon, Sokrates gibi bir kavram realistidir, yani tümellerin veya İdeaların &ldquo;reel olarak, nesnel olarak&rdquo;, başka deyişle &ldquo;insan zihninden bağımsız olarak&rdquo; var olduklarına inanmaktadır. Onların duyulardan elde edilen izlenimlerin zihin tarafından gruplandırılması, soyutlanması ve genelleştirilmesi ile elde edilen zihinsel şeyler oldukları türünden bir düşünce Platoncu zihniyete tamamen karşıttır. Platon İdeaların insan zihni tarafından üretildiğine, icat edildiğine değil, ancak keşfedildiğine inanır.</p>

  <p class="p0">Platon&rsquo;un kendi kuramı söz konusu olduğunda İdeaların yerinin insan zihni olduğunu söyleyemeyeceğimiz gibi onların ilerde bazı Yeni-Platoncuların düşüneceği gibi Tanrı&rsquo;nın zihninin düşünceleri veya bazı Hristiyan Ortaçağ filozoflarının ileri sürecekleri gibi Tanrı&rsquo;nın evreni yaratırken <span class="t12">model</span> olarak aldığı tanrısal fikirler olduğunu da söyleyemeyiz. Gerçi Timaios&rsquo;ta Platon âlemin yapıcısı olarak kabul ettiği <span class="t12">Demiorgos</span>&rsquo;un duyusal dünyayı düzensizlikten düzene geçirirken İdealara baktığından ve söz konusu kaosu, maddeyi veya daha doğrusu &ldquo;yer&rdquo;i (receptacle) İdeaları örnekler (şablonlar, paradigmalar) olarak alıp şekillendirdiğinden söz eder. Ancak buradaki ifadelerinden Platon&rsquo;a göre Demiorgos&rsquo;un İdeaları kesinlikle meydana getirmediği, çünkü onların ezeli-ebedi oldukları, o halde <span class="t12">Demiorgos</span>'tan bağımsız bir varlığa sahip oldukları, Demiorgos&rsquo;un yaptığı tek şeyin sadece onları seyretmek, temaşa etmek ve örnekler olarak alıp duyusal maddeyi veya malzemeyi onlara göre şekillendirmekten ibaret olduğu anlaşılmaktadır. Timaios&rsquo;un âlemin yapıcı ilkesi olarak takdim ettiği De<span class="t12">miorgos</span>&rsquo;un aynı zamanda Platon&rsquo;un Tanrı'sı olup olmadığı tartışılabilir. Bu role, yani Tanrı rolüne Platon&rsquo;da İyi İdeasının daha layık olduğu ileri sürülebilir ve nitekim sürülmüştür. Ancak İdeaların Platon&rsquo;da duyusal dünyayı, evreni yapan veya meydana getiren <span class="t12">Demiorgos</span>&rsquo;tan tamamen bağımsız, hatta onun üstünde bir varlığa sahip oldukları hemen hemen kesindir.</p>

  <h3 class="h30"><a id="ncx785"></a><a id="a48"></a>İdealarla Duyusal Dünya Arasındaki İlişkiler</h3>

  <p class="p0">Nasrettin Hoca&rsquo;nın çok zarif bir fıkrası vardır: Arkadaşları Hoca&rsquo;nın sokakta gözleri yerde bir şeyler bakındığını fark ederler. Ona ne aradığını sorduklarında, aldıkları cevap bodrumda kaybettiği yüzüğünü aradığı şeklinde olur. Arkadaşları haklı olarak şaşkınlıkla bodrumda kaybettiği yüzüğü niçin orada değil de, sokakta aradığını sorunca Hoca&rsquo;nın verdiği cevap çok anlamlıdır: &ldquo;Çünkü bodrum karanlık, sokak ise aydınlık.&rdquo;</p>

  <p class="p0">Gerçekte Platon&rsquo;un da buna benzer bir durumda olduğunu biliyoruz. Duyusal dünya varlığın gerekirliklerine cevap vermediği gibi bilginin elde edilmesine, bilimin yapılmasına da imkân vermemektedir. Platon bundan dolayı duyusal dünyanın karanlığı yerine akılsal dünyanın aydınlığını koymak ve bilime konu olarak onu verdirmek ihtiyacını duymuştur. Ancak Platon&rsquo;un bilmek istediği son tahlilde duyusal dünya, içinde yaşadığı dünyadır. İdealar varsayımı bu dünyanın bilinmesini mümkün kılacak bir düzenek, bir çare olarak ortaya atılmış veya tasarlanmıştır. Duyusal dünya ile idealar dünyası arasında hiçbir ilişki, hiçbir benzerlik olmadığını kabul edersek onun varlığını kabul etmenin ve özelliklerini bilmenin bize ne faydası olacaktır? O halde duyusal dünya ile İdealar dünyası arasında bir ilişkinin olması gerekir.</p>

  <p class="p0">&nbsp;</p>

  <p class="p0"><span class="t10">Tümel-Tikel İlişkisi</span></p>

  <p class="p0">Sokrates ahlâkî tümellerin varlığını kabul etmiş, ancak bu tümellerle özel halleri, tikel örnekleri arasındaki ilişkiler meselesini açıklanması gereken önemli bir problem olarak görmemişti. Anlaşıldığına göre o tümelin, özel halleri veya tikeller <span class="t12">dışında</span> bir varlığı olduğunu da düşünmemiştir (Aristoteles&rsquo;in bu yöndeki tanıklığından daha önce söz etmiştik). Muhtemelen o cesaretin, cesur bir adamın veya onun gösterdiği bir davranışın niteliği olan şeyle ilişkisini <span class="t12">tümelin tikelle ilişkisi</span> olarak tasarlamıştır. Aristoteles&rsquo;in Sokrates&rsquo;in Sokratesçi tümevarımın yaratıcısı olduğu yönündeki sözleri de bunu teyit etmektedir.</p>

  <p class="p0">Tümevarımda, tümelin tikelle ilişkisinin ne olduğu üzerinde düşünürsek, onda belli bir olaylar grubu içinde yer alan bireysel, tikel şeyler hakkındaki gözlemlerimizi genelleştirerek bu olaylar grubunun bütününe teşmil ettiğimizi biliyoruz. Ancak tümevarımda tikelin tümelin bir <span class="t12">parçası</span> değil de, bir <span class="t12">üyesi,</span> daha iyi bir deyişle, bir <span class="t12">örneği, numunesi</span> (instance) olduğu hususuna dikkat etmemiz gerekir. Bir kasa elmadan sınırlı sayıda elmayı, elma numunelerini seçip teker teker her birinin özelliklerini incelediğimizde ve onların her birinde bulduğumuz bazı özelliklerin geri kalan bütün elmalar için de geçerli olduğu sonucuna geçtiğimizde yaptığımız, incelediğimiz o elmaların her birini elma sınıfının birer <span class="t12">parçası</span> olarak değil, birer <span class="t12">örneği, numunesi</span> olarak almaktır. Sokrates de cesaretin, adaletin, dindarlığın vb. tek tek cesur, adil, dindar insan veya fiillerle ilişkisini böylece tümelin tikelle ilişkisi olarak görüyor gibidir. Diğer yandan yine biz bugün nasıl tikeller hakkında yaptığımız genellemenin sonucu olan tümeli bu tikellerden ayırmıyorsak, yani onun bu tikellerden ayrı bir varlığı olmadığını, sadece bu tikellerde içerilmiş (immanent) olduğunu düşünüyorsak, Sokrates de cesaret denen tümelin cesur insanlar ve eylemlerin dışında ve üstünde, onlardan bağımsız bir varlığa sahip olduğu fikrine sahip olmuş görünmemektedir.</p>

  <p class="p0">Platon&rsquo;un gençlik diyaloglarında Sokrates&rsquo;in izinden yürüdüğü ve İdealarla duyusal dünyadaki tikel örnekleri arasındaki ilişkiyi onun gibi basit olarak tümelin tikelle ilişkisi olarak gördüğü söylenebilir. Sokrates&rsquo;in etkisi altında bulunduğu bu dönemde Platon&rsquo;un henüz tümeli tikelden <span class="t12">ayırmadığı</span> ve ona <span class="t12">ayrı ve bağımsız bir varlık</span> veremediği anlaşılmaktadır.</p>

  <p class="p0"><br />
  <span class="t10">Asıl (Orijinal)-Kopya İlişkisi</span></p>

  <p class="p0">Platon&rsquo;un geçiş dönemi diyalogu olan <span class="t12">Menon</span>&rsquo;da da bu bakış açısını devam ettirdiği, ancak <span class="t12">Phaidon</span>'dan ve özellikle <span class="t12">Şölen</span>'den itibaren bu bakış açısını terk ettiğini, bir yandan İdeaları duyusal varlıklardan ayırırken öte yandan onları artık duyusal varlıklarla hiçbir şekilde aynı özelliklere sahip olmayan şeyler olarak tanımladığını görüyoruz. İdealar bu dönemden itibaren artık Ross&rsquo;un işaret ettiği gibi <span class="t12">idealler, standartlardır</span> (<span class="t12">Theory, 24</span> ); duyusal şeyler onlara benzemeye, onları taklit etmeye çalışırlar, ancak hiçbir zaman tam olarak bunu başaramazlar. İdealar <span class="t12">asıllar,</span> duyusal şeyler ise bu asılların <span class="t12">taslaklarıdır</span>, İdealar <span class="t12">mükemmel</span> şeyler, duyusal varlıklar onların <span class="t12">kusurlu</span> kopyalarıdır. İdealara göre duyusal varlıkların dunımu, gerçek varlıklara göre onların yansılarının veya gölgelerinin durumunun aynıdır. Bir varlığın bir duvar üzerine düşen gölgesi bu varlığa ne kadar benzerse duyusal dünyadaki şeyler de İdealarına o kadar benzerdirler. Bir aynanın, hem de düz, pürüzsüz olan bir aynanın değil, kaba, yüzeyi dalgalı bir aynanın üstündeki imge veya yansı, aynanın önünde bulunan varlığa ne kadar benzerse duyusal dünyadaki bireysel nesneler İdealarına o kadar benzerdirler.</p>

  <p class="p0">Platon&rsquo;un bu dönemden itibaren İdealarla duyusal dünyaya ait bireysel varlıklar arasındaki ilişkileri gitgide birincilerin lehine, İkincilerin aleyhine olarak ve daha çarpıcı sözler veya benzetmelerle ifade ettiği görülür. Bu eğilimin en iyi örneklerine <span class="t12">Şölen</span> ve <span class="t12">Devlet</span>&rsquo;te rastlanmaktadır. Şö<span class="t12">l</span>en&rsquo;de daha önce sözünü ettiğimiz güzellik İdeasının tasviri ile ilgili pasajda Platon&rsquo;un güzelliğin, yani güzellik İdeasının kendisi ile duyusal dünyadaki güzellik örneklerini nasıl en canlı, en şiirsel bir tarzda karşı karşıya getirdiğini görmüştük: Duyusal dünyadaki şeylerde, güzel bedenlerdeki güzellik bugün vardır, yarın yoktur. O bugün güzeldir, yarın çirkindir; bir yerde güzeldir, başka bir yerde çirkindir. Duyusal dünyadaki güzellik artar, eksilir, parlar, söner. O insanın tenine, bedeninin rengine, daha bir sürü ıvır zıvıra bulanmıştır. Buna karşılık ideal Güzellik, kendinde Güzellik ezelidir, ebedidir, artmaz, eksilmez, basittir, mutlaktır vb.</p>

  <p class="p0">&nbsp;</p>

  <p class="p0"><span class="t10">Mağara Benzetmesi</span></p>

  <p class="p0"><span class="t12">Devlet</span>&rsquo;te yer alan ünlü mağara benzetmesinde de, aynı zıtlığa hemen hemen aynı imgeler ve aynı sözlerle rastlamaktayız. Bu benzetme felsefeyle belli bir tanışıklığı olan herkesin bildiği gibi yer altında mağaramsı bir yerin kabulü ile başlar. Bu mağaranın dibinde veya sonunda ellerinden ve ayaklarından zincire vurulmuş, dolayısıyla başlarını sağa sola veya geriye doğru oynatamayan insanlar vardır. Onların arkalarında ve yüksekçe bir yerde bir ateş yanmaktadır. Bu ateşle söz konusu insanlar arasında dik bir yol uzanmakta bu yol boyunca da kukla oynatıcıların kuklalarını oynatmak için kullandıkları perdeye benzer alçak bir duvar uzanmaktadır. Bu duvarın arkasında ellerinde türlü türlü araçlar, insana, hayvana benzeyen taştan, tahtadan vb. yapılmış modellerle bazı insanlar geçmekte ve mağaranın girişinde bulunan ateş bunların gölgelerini duvarın üzerine yansıtmaktadır. Elleri ayakları bağlı ve sadece önlerindeki duvara bakma imkânına sahip olan mahkûmlarımız doğal olarak önlerindeki duvarda bu mağaranın girişinde hareket eden insanların sadece gölgelerini görebilmektedirler. Hayatları boyunca bu gölgeleri gördükleri için de bu gölgeleri gerçek şeyler, arkalarında geçen ve birbirleri ile konuşan bu insanların mağaranın dibindeki duvarda yansıyan seslerini de gerçek sesler olarak düşünmektedirler. İşte insan olarak bizim durumumuz budur.</p>

  <p class="p0">Bu ünlü benzetmenin bundan sonraki kısmını ayrıntılı olarak takip etmemize gerek yoktur. Şu kadarını söyleyelim ki, bu insanlar zincirlerinden kurtulduklarında önce mağaranın girişindeki ateşi görecekler; gerçek insanlar, varlıklar zannettikleri şeylerin aslında arkadaki yolda ilerleyen insanların ve varlıkların gölgeleri olduğunu anlayacaklar, daha sonra mağaradan dışarı çıktıklarında bu sefer gerçek aydınlık kaynağını, yani Güneş&rsquo;i ve bu Güneş ışığı altında mağaradakilerden daha iyi bir şekilde gördükleri gerçek fiziksel varlıkları tanıma imkânına kavuşacaklardır.</p>

  <p class="p0">Platon&rsquo;un kendisi bu benzetmenin anahtarını bize vermektedir. O, söz konusu mağaranın görünen dünyaya ve bu mağaradaki ateşin ise görünen dünyadaki Güneş&rsquo;e tekabül ettiğini söylemektedir. Mağaranın dışındaki varlıkların meydana getirdiği dünya İdealar dünyası, bu dünyayı aydınlatan Güneş de İyi İdeasıdır (514 a-519 b).</p>

  <p class="p0"><span class="t12">Devlet</span> diyalogundaki bu benzetmenin yukarda Nasrettin Hoca ile ilgili anlattığımız fıkrayla benzerliği dikkati çekmiş olmalıdır. Platon&rsquo;un mağarasının bu fıkradaki karşılığı karanlık bodrum, onun mağaranın dışındaki aydınlık dünyasının karşılığı ise Nasrettin Hoca&rsquo;daki aydınlık sokaktır. Ancak benzerlik burada bitmelidir. Hoca&rsquo;nın fıkrasında bodrumda kaybolan anahtarı sokakta bulmanın imkânı yoktur. Bu anahtarın sokakta bulunabilmesi için sokağın bodruma benzemesi veya bodrumun bir modeli olması ve söz konusu anahtarın da bu modelde bir karşılığının olması gerekir. Platon&rsquo;un mağarası ve bu mağarada yer alan varlıklar, onlar arasındaki ilişkilerin ise mağara dışında var olan varlıklar ve onlar arasındaki ilişkilerle bir benzerliği vardır. Mağara içindeki ateş, dışındaki Güneş&rsquo;e; mağara içindeki karanlık, iyi aydınlatılmamış nesneler, dışındaki parlak, iyi aydınlanmış nesnelere benzemektedir. Suyun veya aynanın yüzündeki imge, onun dışındaki cisme; bir şeyin gölgesi ise bu şeyin kendisine benzer. O halde bir nesneyi, bir şeyi bilirsek onun imgesi, yansısı, hayali, gölgesi hakkında da bilgi sahibi oluruz.</p>

  <p class="p0">&nbsp;</p>

  <p class="p0"><span class="t10">Pay Alma (Meteksis), Hazır Bulunma (Parousia) veya Taklit Etme (Mimesis)</span></p>

  <p class="p0">Platon gençlik diyaloglarında olduğu tarzda duyusalla İdea arasındaki ilişkiyi tikelle tümel arasındaki ilişki gibi düşünmekten vazgeçince, yani tümeli tikelden ayırıp ona ayrı, bağımsız ve üstün bir varlık tanıyınca, duyusal dünya ile İdealar dünyası arasındaki ilişkiyi açıklamak üzere doğal olarak başka modeller tasarlamaya gitmek zorunda kalmıştır. Bunların ise başlıca <span class="t12">pay alma</span> (meteksis) modeli ve <span class="t12">taklit</span> (mimesis), kopya-asıl modeli diye adlandırabileceğimiz modeller oldukları anlaşılmaktadır. Bunlardan birinciye göre duyusal varlıklar İdealarından <span class="t12">pay alırlar.</span> İkinciye göre ise onlar İdeaları <span class="t12">taklit ederler.</span></p>

  <p class="p0">Platon İdealar Kuramı&rsquo;nın ilk şeklini ortaya koyduğu diyaloglarında sözünü ettiği pay almayı şöyle bir şey olarak düşündüğü anlaşılmaktadır: İdea birliği olan, kendi kendisiyle aynı kalan, değişmeyen, ezeli-ebedi bir şeydir. Buna karşılık duyusal nesneler birliği olmayan, sürekli değişen, olan ve yok olan şeylerdir. Duyusal bir nesne, bir İdeaya ne kadar katılırsa o kadar var olur ve varlık, birlik ve devamlılık kazanır. Ona ne kadar az katılırsa, ondan ne kadar az pay alırsa bu özelliklerini kaybeder.</p>

  <p class="p0">Duyusal şeylerin İdealarından pay almalarının İdealar açısından karşılığı, onların duyusal şeylerde <span class="t12">hazır bulunmasıdır</span> (parousia, presence). İdeanın bir nesnede bulunması ona varlığını, devamlılığını, gerçekliğini kazandıracak; onu terk etmesi, ondan ayrılması ise duyusal nesneyi yokluğa, hiçliğe, gerçek olmamaya götürecektir.</p>

  <p class="p0">Platon&rsquo;un pay alma yanında kullandığı ikinci kavram <span class="t12">taklit</span> (mimesis) kavramıdır. Buna göre nasıl ki bir gölge ile bu gölgenin kaynağı olan nesne, bir imge ile bu imgenin meydana getiricisi olan cisim arasında bir benzerlik varsa, duyusal bir şey ile onun nedeni, kaynağı olan İdeası arasında da bir benzerlik vardır. Nasıl bir ressamın bir tuval üzerine çizdiği insan resminin bu insana benzemesi ölçüsünde bu resmin başarılı olduğunu, bir matematikçinin kara tahta üzerine çizdiği bir üçgenin yine ideal üçgene benzemesi ölçüsünde başarılı bir üçgen, doğru çizilmiş bir üçgen olduğunu söylüyorsak, duyusal bir şey de aslı, orijinali olan İdeayı uygun bir ölçüde yansıttığı, ona benzediği ölçüde gerçek bir duyusal olur. Bu ressamın veya matematikçinin yaptığı şey aslında bir taklittir. Çünkü bir şeyi aslına, orijinaline mümkün olduğu kadar benzetmek, onu taklit etmektir. İyi bir taklit tablo, orijinalinden ayırt edilmesi zor olan bir tablodur. İyi taklit yapan bir aktör, hareket ve sözlerinde canlandırdığı, temsil ettiği bir kişiyi en mükemmel bir biçimde taklit eden aktördür.</p>

  <p class="p0">Ancak Platon ve İdealar Kuramı olgunlaştıkça Platon gerek bu pay alma, gerekse taklit kuramının İdealarla duyusal varlıklar arasındaki ilişkiyi açıklamakta yetersiz ve güçlüklerle dolu olduğunu fark eder.</p>

  <h3 class="h30"><a id="ncx809"></a><a id="a49"></a>Matematiksel Nesneler Ne Tür Bir Varlığa Sahiptirler?</h3>

  <p class="p0">İdealar Kuramı&rsquo;nın üzerinde durduğumuz ilk şeklinde matematiğin konu olarak aldığı şeylerin ne tür bir varlığa sahip oldukları meselesini biraz daha açıklığa kavuşturmamız gereklidir.</p>

  <p class="p0">&nbsp;</p>

  <p class="p7"><span class="t10">Duyusalda Gerçekleşmiş Olarak Matematiksel Şeyler</span></p>

  <p class="p0">Platon&rsquo;u İdealar Kuramı&rsquo;nı ortaya atmaya götüren nedenler arasında matematiğin uğraştığı şeylerin tam, mükemmel bir biçimde belirlenmişlikleri, değişmezlikleri, kendi kendileriyle hep aynı kalmaları gibi özelliklerinin önemli bir payı olduğunu söylemiştik. Bir kağnının tahta tekerleği veya bir öğrencinin tahtaya çizdiği bir çemberin hiçbir zaman mükemmel bir çember olmasının mümkün olmamasına karşılık (Onlar olsa olsa bu çembere yaklaşabilirler) matematikçinin konu olarak aldığı çemberin tam olarak belirlenmiş, mükemmel bir çember olduğunu biliyoruz. Yine bir elin beş parmağından her birinin veya bir orduyu teşkil eden askerlerin her birinin bir birim olarak diğer parmaklar veya askerlerle asla aynı olmadığını (çünkü daha kısa veya uzun, daha şişman veya zayıf vb. olduğunu) bilmemize karşılık, matematikçinin uğraştığı on sayısını teşkil eden on birimin veya on tane birin diğer birimler veya birlerle her bakımdan aynı olan şeyler olduklarını da biliyoruz.</p>

  <p class="p0">&nbsp;</p>

  <p class="p0"><span class="t10">Birer İdea Olarak Matematiksel Şeyler</span></p>

  <p class="p0">İçinde yaşadığımız dünyada bir çokluğun bulunduğu her yerde o çokluğa tekabül eden bir birliğin, bir İdeanın olması gerektiğini, o halde kendilerine insan adı verilen birçok insanın İdealar dünyasında kendinde İnsan dediğimiz bir karşılığı olduğu gibi, duyusal dünyada karşımıza çıkan bütün şekillerin (doğrular, yüzeyler, hacımlar, üçgenler, küreler vb.) ve sayıların (tek sayılar, çift sayılar, bir, iki, üç vb.) da İdealar dünyasında birer karşılıkları, yani İdeaları olması gerektiğini düşünmemiz akla yatkındır. Nitekim Platon&rsquo;un İdealar Kuramı&rsquo;nı ortaya attığı ilk andan itibaren iyilik, adalet, dindarlık, güzellik gibi ahlâkî ve estetik değerler yanında büyüklük, eşitlik, teklik, çiftlik gibi matematik nitelikler veya bağıntıların ve hiç olmazsa <span class="t12">Devlet</span> diyalogundan itibaren üçgenlik, dörtgenlik, açı gibi geometrik şekillerin İdeaları olduğunu kabul ettiğini belirtmiştik (510 d).</p>

  <p class="p0">&nbsp;</p>

  <p class="p0"><span class="t10">Matematikçinin Asıl Konusunu Oluşturan Şeyler Olarak Matematiksel Şeyler</span></p>

  <p class="p0">Bununla birlikte iyilik, adalet veya dindarlık gibi ahlâkî değerler veya insan, at, ağaç gibi fiziksel, doğal türlerle üçgen, dörtgen, iki gibi matematik şekiller ve sayılar arasında önemli bir farklılık vardır. Matematikçinin sözünü ettiği şekiller veya sayılar, birden fazladırlar, çokturlar. Çünkü örneğin bir aritmetikçi 2 kere 2&rsquo;nin dört ettiğini veya 10 sayısında 10 tane 1 &rsquo;in bulunduğunu söylediğinde, aynı şekilde bir geometrici bir karenin köşegeninin bu kareyi iki dik açılı eşit üçgene böldüğünü kanıtlamaya kalkıştığında, onların duyusal dünyada yer alan duyusal 2&rsquo;lerden veya duyusal dik açılı üçgenlerden söz etmedikleri açıktır. Onlar burada tam da sözünü ettiğimiz matematik 2&rsquo;ler, matematik üçgenlerden konuşmaktadırlar. Öte yandan bu iki tane 2 veya iki tane dik açılı üçgenden söz ettiklerinde onlardan anlamamız gereken şeyin 2&rsquo;nin İdeası veya üçgenin, dik açılı üçgenin İdeası olmadığı da açıktır. Çünkü bildiğimiz gibi İdeaların temel özellikleri bir olmak, <span class="t12">biricik</span> olmaktır. O halde bir İdea olarak var olması gereken 2 veya ikilik, kendinde İkiliktir. Bu ise İdealar dünyasında ancak tek bir 2&rsquo;nin, tek bir üçgenin, tek bir dik açılı üçgenin olabilmesi demektir.</p>

  <p class="p0">Özetle matematiğin ve matematikçinin ele aldığı nesnelerin çok olmalarına karşılık İdealar aleminde onlardan ancak tek birer örnek olabilir. Bu durumda matematiksel şeylerle ilgili olarak şöyle bir üçlü varlık sıralamasından söz etmenin makul olacağı anlaşılmaktadır: ı) Duyusalda gerçekleşmiş olarak matematiksel şeyler, ıı) Matematikçinin asıl ilgi alanını teşkil eden matematiksel şeyler ve ııı) Birer İdea olarak matematiksel şeyler.</p>

  <p class="p0">&nbsp;</p>

  <p class="p0"><span class="t10">Matematiksel Şeylerin Ontolojik Statüsü</span></p>

  <p class="p0">O halde varlık statüleri bakımından konuya bakarsak, matematiksel şeylerin genel duyusal şeylerin üzerinde, ancak İdeaların altında bir varlığa, bir <span class="t12">aracı</span> varlığa sahip olduklarını düşünmek uygun olacaktır. Gerçekten de Aristoteles, Platon&rsquo;un matematiksel şeylerin böyle bir varlığa sahip olduğu görüşünde olduğunu söylemektedir:</p>

  <p class="p5"><span class="t13">&ldquo;Ayrıca Platon duyusal şeyler ve İdeaların dışında matematiksel nesnelerin varlığını kabul etmektedir. Bunlar ezeli-ebedi ve hareketsiz olmaları bakımından duyusal nesnelerden; İdeanın kendisinin biricik, bireysel ve tek bir gerçeklik olmasına karşılık birden fazla sayıda olmaları bakımından İdealardan ayrılan &ldquo;aracı&rdquo; gerçekliklerdir&rdquo; (</span><span class="t14">Metafizik,</span> <span class="t13">987 b 14-18).</span></p>

  <p class="p0">Ancak matematiksel şeylerin duyusal varlıklarla İdealar arasında aracı bir varlığa sahip olmaları gerektiği yönündeki bu yorumun, Platon&rsquo;un bu konu hakkındaki görüşü üzerine Aristoteles dahil olmak üzere diğer Platon yorumcularının büyük bir bölümünün yaptıkları bir yorum olduğunu belirtmemiz gerekmektedir. Daha açık bir şekilde söylememiz gerekirse, Platon&rsquo;un matematiğin ve matematikçinin üzerinde konuştukları şeylerin yukarda sözünü ettiğimiz özellikte şeyler olduğunu düşündüğü muhakkaktır. Ancak bu şeyleri Aristoteles&rsquo;in ve diğer bazı Platon yorumcularının ileri sürdükleri gibi İdealarla duyusal şeyler arasında aracı varlıklar olarak tanımladığı o kadar kesin değildir. Konuyla ilgili en fazla bilgiyi içeren <span class="t12">Devlet</span>&rsquo;in daha önce de sözünü ettiğimiz <span class="t12">Bölünmüş Çizgi</span> benzetmesinde Platon, bir yandan matematiksel şeylere İdealar dünyasında asıl, yüksek İdealar altında bir yer verdirmekle birlikte, bir başka açıdan onların yerinin bütün olarak akılsal alem olduğunu söylemekten çekinmemektedir. Bu arada matematikçinin görünen şekillerden söz ederken asıl düşündüğü şeylerin bu şekiller değil, onların benzedikleri başka şekiller, soyut dörtgen, soyut köşegen olduğunu, yani onların İdeaları olduğunu belirtmekten de geri kalmamaktadır.</p>

  <p class="p0">Konumuzla ilgili olduğu ölçüde söz konusu benzetmeyi tekrar hatırlayalım: Platon burada dünyayı görünen, duyusal dünya ve duyularla algılanmayan, görülmeyen akılsal dünya olarak ikiye ayırmaktadır. Görünen dünya (to horaton) kendi payına fiziksel şeyler ve onların gölgeleri, imgeleri olarak ikiye ayılırken akılsal dünya (to noeton) kendi payına matematiksel akıl yürütme (dianoia) ve saf akıl, saf düşünce (noesis) dünyası olarak ikiye ayrılmaktadır. Platon&rsquo;a göre matematiksel akıl yürütme dünyası hem matematiksel nesneleri içine alan, hem de matematiğin temel yöntemi olan varsayımlardan kalkarak onlardan onlarla tutarlı sonuçları çıkarmak yöntemini kullanan, bu yöntemin doğru olarak kullanılmasının mümkün olduğu dünyadır. Saf akıl, saf düşünce veya akılsal sezgi dünyası ise yine bildiğimiz gibi varsayımlardan sonuçlara değil, kendisi hiçbir varsayım içermeyen ilkeye yükselen ve bu ilkeden hareketle tekrar geriye dönerek bu varsayımları kanıtlayan, onlara da kendi niteliği olan apaçıklık ve kesin güvenilirliği sağlayan diyalektik yöntemi kullanan, bu yönteminin doğru olarak kullanılması mümkün olan dünyadır (<span class="t12">Devlet</span> 511 a vd.).</p>

  <p class="p0">Bu tabloyu, akılsal dünyanın bu ikili bölmesini, matematiksel nesnelerin özellikleri hakkında daha önce söylediğimiz şeyleri ve bu bölmede matematiğin nesnelerinin nispeten aşağı yerini görünce, Platon&rsquo;un matematiksel şeyleri İdealarla duyusal şeyler arasında aracı varlıklar olarak gördüğü yönündeki Aristoteles&rsquo;in iddiasına hak vermemiz gerektiği sonucuna ulaşmaktayız. Ancak Platon&rsquo;un dünyayı duyusal ve akılsal diye ikiye ayırması, matematiksel şeylerin akılsal dünyaya ait olduğunu vurgulaması ve daha da önemlisi matematiksel şeylerin üzerinde onların da birer İdeası olduklarını açık olarak belirtmemesi gibi hususları göz önüne aldığımızda, bu kez de matematiksel şeylerin de İdealar olması gerektiği sonucuna varmamız gerekmektedir.</p>

  <p class="p0">İşte bu belirsiz veya kararsız durumdur ki, ta İlkçağ&rsquo;dan bu yana başta Aristoteles olmak üzere felsefe tarihçilerini, Platon şerhçileri ve araştırmacılarını matematiksel şeylerin doğası, metafizik statüleri ve İdealar dünyasındaki yerleri üzerinde işaret ettiğimiz karşıt yorumlara sürüklemiştir. Bu konuda metinlere en uygun görünen çözüm, herhalde matematiksel şeylerin duyusal şeylerle İdealar arasında aracı varlıklar olduğunu açık bir şekilde ifade etmemiş olsa da &ldquo;Platon&rsquo;da deyim yerinde ise bu öğretinin su yüzüne çıkmak için çabaladığı&rdquo; veya Platon&rsquo;un onu açık bir şekilde &ldquo;formüle etmiş olmasa da formüle etmek üzere olduğunu&rdquo; (Ross, Theory, 62) kabul etmek olacaktır.</p>

  <h3 class="h30"><a id="ncx829"></a><a id="a50"></a>İdealar Kuramı&rsquo;nın İlk Şekline Yöneltilen İtirazlar</h3>

  <p class="p0">İdealar Kuramı&rsquo;nın özelliklerini sergilemeye çalıştığımız bu ilk şeklinin veya versiyonunun Platon&rsquo;un düşüncesi olgunlaştıkça veya bu kurama diğer felsefi okul mensuplarından eleştiriler yöneltildikçe, ona bazı noktalarda tatmin edici görünmediği, bu kuram içinde gizlenen bazı güçlüklerin farkına vardığı anlaşılmaktadır. Platon bu eleştiri ve itirazları ilk defa Sokrates&rsquo;in içinde başrolü oynamaktan çıkacağı <span class="t12">Parmenides</span> diyalogunda ortaya koymaktadır.</p>

  <p class="p0">Bu itirazları esas olarak iki noktada özetlemek mümkündür: Bunlar kuramın ilk şeklinde İdealarla duyusal dünya arasındaki ilişkilerin yarattığı sorunlarla İdeaların kendi aralarındaki ilişkileri konusunda Platoncu modelin doğurmuş olduğu sorun ve güçlüklere ilişkin itirazlardır.</p>

  <p class="p0"><span class="t12">Parmenides</span> diyalogunda Platon duyusal dünya ile idealar arasındaki ilişkilerin ne tür bir ilişki olduğu üzerine bizzat kendisinin ve bu arada muhtemelen diğer bazılarının ileri sürdükleri eleştirileri ortaya koymakta, ancak bu eleştirileri ortadan kaldıracak çözümleri açık bir şekilde göstermemektedir. Bu diyalogda Platon&rsquo;un sözcüsü durumunda olan Sokrates&rsquo;e İdealar Kuramı&rsquo;nın ilk şekli ile ilgili olarak Parmenides&rsquo;in yönelttiği eleştirilerin sonucunda ortaya çıkan genel tablo, bu eleştirilerin haklı olduğu, ancak onların &ldquo;Platon&rsquo;un İdealar Kuramı&rsquo;nın genel olarak değerini ortadan kaldırmadığı&rdquo;, sadece bu kuramda bu sorunları ortadan kaldırmak üzere birtakım düzeltmeler yapılmasının gerekli olduğunun ortaya çıktığı yönündedir. Bu diyalogun hemen arkasından gelen diğer iki önemli diyalogda, yani <span class="t12">Sofist</span> ve <span class="t12">Devlet Adamı</span>&rsquo;nda ise Platon, kuramın ilk şeklinde İdealarla İdealar arasındaki ilişkiler hakkında getirdiği çözümün de yetersizliğin farkında olarak İdealar Kuramı&rsquo;nı bu yönde geliştirecektir.</p>

  <p class="p0">Önce <span class="t12">Parmenides</span> diyalogunda ortaya konduğu biçimde İdealarla duyusal dünya arasındaki ilişkiler konusunda Platoncu modele yöneltilen itiraz ve eleştirileri görelim. Bunların da esas olarak bu konu ile ilgili Platon&rsquo;un önerdiğini bildiğimiz duyusal şeylerin İdealardan pay aldıkları veya onları taklit ettikleri şeklindeki açıklamasını hedef aldıkları anlaşılmaktadır.</p>

  <p class="p0">&nbsp;</p>

  <p class="p0"><span class="t10">Bayağı, Çirkin veya Kötü Şeylerin İdeası Var mıdır?</span></p>

  <p class="p0">Parmenides&rsquo;in İdealar Kuramı&rsquo;na yönelttiği ilk eleştiri, daha önce de değindiğimiz gibi, duyusal dünyada var olan her şeyin İdealar dünyasında bir karşılığı olup olmadığına ilişkindir. Başka deyişle kendinde Adalet, kendinde İyi, kendinde Güzel ve benzerleri gibi acaba kendinde İnsan, kendinde Ateş, kendinde Su gibi İdealar da var mıdır? Şimdi ortak bir adı olan her şeyin, her çokluğun ona karşılık olan bir İdeası olduğuna göre bu tür doğal türlerin veya unsurların da İdealarının olması gerekir. Ancak Sokrates&rsquo;in bu konuda mütereddit olduğunu görüyoruz. Bunun üzerine Parmenides aynı yönde, ancak daha tehlikeli sonuçları olacak bir başka soru sorar: Peki, İdeası olması insana gülünç gelecek şeylerin, söz gelişi kılın, çamurun, pisliğin İdeası var mıdır? Çünkü İdealar Kuramı&rsquo;nın mantığı, çokluğun birliğine dayanan akıl yürütmenin sonucu, onların da birer İdeası olmasını gerektirmektedir. Ancak onların kabulü de Sokrates&rsquo;i &ldquo;dibi olmayan bir saçmalıklar uçurumu&rsquo;na düşürmek ve onun içinde kaybolmasına yol açmak tehlikesini göstermektedir (130 b-d). Çünkü İdeaların doğaları itibariyle güzel, tanrısal şeyler olduklarını biliyoruz. Kılın, kirin, pisliğin İdeası olduğunu kabul etmek ise İdeaların bu özellikleri ile hiç ama hiç uyuşmamaktadır.</p>

  <p class="p0">&nbsp;</p>

  <p class="p0"><span class="t10">Duyusal Şey, İdeanın Bütününden mi, Bir Parçasından mı Pay Alır?</span></p>

  <p class="p0">Parmenides, bundan sonra İdealarla duyusal şeyler arasındaki ilişkinin ne tür bir ilişki olduğuna dair itirazlarını sıralar. Sokrates duyusal dünyadaki şeylerin İdealarından pay aldıklarını, böylece güzel şeylerin güzellik İdeasından pay aldıkları için güzel, büyük şeylerin büyüklük İdeasından pay aldıkları için büyük vb. olduklarını söylemektedir. Peki bu pay alanlar İdeanın bütününden mi, yoksa bir parçasından mı pay almaktadırlar? Eğer bir İdea kendisinden pay alan tikellerde <span class="t12">bütünüyle</span> bulunursa, kendi kendisinde bulunamaz. Eğer o bu tikellerde bütünüyle değil de parçalarıyla bulunursa, o zaman da İdeanın bir değil, çok olması, yani parçalanabilmesi gerekir. Bunun ise İdeanın tanımına aykırı olduğu açıktır (131 a-c). Çünkü İdea çok değil, bir ve basittir, ayrıca onun parçalanması veya bölünmesi doğasına aykırıdır. Böylece saçmaya indirgeme (reduction per absurdum) yoluyla pay alma varsayımının yanlış olduğu ortaya çıkar.</p>

  <p class="p0">Sonra bu varsayımda başka bazı saçma sonuçlar da ortaya çıkacaktır. Eğer bir İdea tikel şeylerde bütünüyle değil de, parçalarıyla bulunursa o zaman büyük bir şeyin büyüklüğün kendisiyle değil de bir parçası olan şeyle, yani büyüklüğün kendisinden küçük olan bir şeyle büyük, eşit bir şeyin eşitliğin kendisi ile değil de onun bir parçası olan şeyle, yani eşitlik olmayan bir şeyle eşit olduğunu kabul etmek saçmalığına düşmez miyiz? (131 c-d).</p>

  <p class="p0">Çünkü kuramın mantığına göre büyük şeyleri büyük yapan büyüklüğün, eşit şeyleri eşit kılan şey eşitliğin kendisidir. Bu varsayımda ise büyüklüğün veya eşitliğin kendileri duyusal şeylerdeki büyüklüğün veya eşitliğin açıklayıcı ilkesi veya nedeni olmaktan çıkmaktadırlar. Oysa onların varlığını kabul etmenin nedeni onların büyüklüğün veya eşitliğinin ilkeleri ve nedenleri olmaları değil miydi?</p>

  <p class="p0">Bu varsayımın saçmalığını özellikle küçük şeylerle küçüklük İdeası arasındaki ilişkiyi göz önüne aldığımızda daha açık bir şekilde görmekteyiz. Küçük şeyler ne ile küçüktür? Kendinde Küçükten pay almalarıyla. Şimdi eğer kendinde Küçük, küçük şeylerde bütünüyle değil de parçalarıyla bulunursa veya küçük şeyler kendinde Küçüğün parçalarından pay aldıkları için küçük şeyler olurlarsa, kendinde Küçüğün duyusal şeyler içinde bulunan parçalarından büyük olması gerekir. Bu durumda küçük şeylerin küçüklüğünün nedeni veya ilkesi olarak kabul ettiğimiz şeyin, yani kendinde Küçüğün bir küçüklük ilkesi değil de büyüklük ilkesi olduğu sonucu ortaya çıkmaz mı?</p>

  <p class="p0">Sonra küçük bir şeyin başlangıçta sahip olmadığı bir şeyi, bir küçüklüğü kazandığında ortaya çıkan şey, başlangıçtaki şeyden nasıl daha küçük olabilir? Bir şeye eklenen şeyin, o şeyi ilk haline göre daha küçük değil de daha büyük kılması gerekmez mi? (131 d-e).</p>

  <p class="p0">Bütün bu eleştirilerin dayanağı dikkatli bir şekilde bakılırsa görülebileceği gibi duyusal dünyanın dışında ve üstünde ondan &ldquo;ayrı&rdquo; olan bir İdealar dünyasının kabul edilmesi, bu İdeaların kendilerinin, örneğin büyüklük İdeasının tikel büyüklükler yanında bir başka büyük şey, tikel büyük şeylerden daha büyük bir şey gibi düşünülmesidir. İdea burada böyle bir şey gibi düşünüldüğü içindir ki duyusal tikel şeyin onun bütününden mi yoksa bir parçasından mı pay aldığı sorusu anlamlı olmakta ve yukarda sözü edilen güçlüğü doğurmaktadır. Yapılması gereken, İdeayı bir başka şey olarak düşünmemek, onu bütün ve parça ayrımının kendisi için geçerli olmadığı bir <span class="t12">nitelik</span> veya <span class="t12">yüklem</span> olarak almaktır (Ross, <span class="t12">Theory,</span> 86).</p>

  <p class="p0">&nbsp;</p>

  <p class="p0"><span class="t10">Üçüncü Adam İtirazı</span></p>

  <p class="p0">Parmenides bundan sonra Sokrates&rsquo;e ilerde Aristoteles&rsquo;in İdealar Kuramı&rsquo;na yönelteceği eleştirilerden birine, <span class="t12">Üçüncü Adam İtirazı</span>&rsquo;na (<span class="t12">Metafizik,</span> 990 b 18; <span class="t12">Sofistik Delillerin Çürütülmesi 178</span> b <span class="t12">37</span> vb.) benzeyen bir eleştiri getirir: Platon&rsquo;un İdealar öğretisinin temelinde bulunan varsayım şeylerin ortak bir yükleme sahip olmaları değil midir? Kuramda bu yüklemlerin veya doğaların işaret ettiği tek bir gerçeklik olduğu ileri sürülmektedir. Ancak bir yanda şeylerin, öbür yanda bu şeylerin kendisinden pay aldıkları söz konusu ortak yüklemin varlığını kabul ettiğimizde bu şeylerle söz konusu yüklemin kendisi yeniden bir çokluk meydana getirmekte değil midirler? (<span class="t12">132</span> a-b). Aristoteles&rsquo;in verdiği insan örneğini alırsak &ldquo;Eğer birçok şeyde ortak olan her öğe bağımsız töz mevkiine yükseltilirse, duyusal insanla kendinde İnsan&rsquo;da ortak olan şey de kendi payına üçüncü bir insanı; bu üçüncü insan, kendinde İnsan ve duyusal insanda ortak olan şey ise dördüncü bir insanı doğuracak ve böylece sonsuza gidilecek değil midir?&rdquo;</p>

  <p class="p0">&nbsp;</p>

  <p class="p0"><span class="t10">İdealar Sadece Zihinlerimizde Bulunan Şeyler Değildirler</span></p>

  <p class="p0">Bu noktada Sokrates İdeanın birliğinin yarattığı bu güçlükten kaçmak için bir yol teklif eder. Acaba İdeanın bir şey değil de gerçekte bir &ldquo;düşünce olduğu ve bundan dolayı şeylerde değil de &ldquo;zihinlerimizde&rdquo; olduğu söylenemez mi? Ancak bunun Platonculuğun ruhuna tamamen aykırı olması bir yana Parmenides&rsquo;in buna karşı haklı olarak ortaya atabileceği şu itiraz vardır:&nbsp; Bir düşünce, neyin düşüncesidir? Herhalde var olmayan bir şeyin, bir hiçliğin düşüncesi değildir (Parmenides&rsquo;in var olmayanın düşünülemeyeceği ve ifade edilemeyeceği yönündeki temel görüşünü hatırlayalım). O halde bir şeyi düşünmek mutlaka var olan, gerçek olan bir şeyi düşünmektir. Böylece bu varsayımda da karşımıza yine bu düşüncelerin konusu olan nesnel varlık çıkmak zorundadır. Bu nesnel varlık, yani İdea ise biraz önce söylediğimiz eleştirilere muhataptır (132 b-c).</p>

  <p class="p0"><span class="t10">&nbsp;</span></p>

  <p class="p0"><span class="t10">İdealar Duyusal Şeylerin Asıl Örnekleri (Paradigmalar) de Olamazlar</span></p>

  <p class="p0">Platon&rsquo;un duyusal şeylerin, tikellerin İdealarla ilişkisini onların İdealardan pay alma, İdeaların ise onlarda bulunma, hazır olma (presence) ilişkisi olarak tasarlamasından doğan güçlükler bunlardır. Bunu gören Sokrates, bu ilişkinin <span class="t12">pay alma</span> değil de duyusalların İdeaları <span class="t12">taklit</span> etmesi, onlara benzemesi ilişkisi olarak değiştirmek ister. Buna göre ideaların kendileri ilk örnekler, paradigmalardır. Duyusal şeylerin varlığa gelmelerinin onlardan pay almaları sonucu olduğu sözünden kastettiği, aynı adı taşıyan diğer şeylerin İdealarına benzer oldukları, onlara benzedikleridir. Başka ve daha açık bir ifadeyle duyusal şeyler, İdeaların &ldquo;kopyaları&rdquo;dırlar. Bu, görüldüğü gibi, İdeaların birliklerini korumak için ortaya atılmış bir çözümdür. Çünkü orijinalin birliğine bir zarar vermeksizin bir resmin sayısız kopyası olabilir. Ne var ki, Parmenides buna da karşı çıkar. Çünkü ona göre benzerlik karşılıklı bir ilişkidir. Böylece kopyanın orijinale benzediği ölçüde orijinal de kopyaya benzer. O zaman ortaya gene bu ikisinin benzerliğini veren üçüncü bir İdea ihtiyacı ve böylece yukarda sözünü ettiğimiz sonsuza gidiş olayı çıkar (132 d-133 a).</p>

  <p class="p0">&nbsp;</p>

  <p class="p0"><span class="t10">İdeaların Bilgisinin Bu Dünyadaki Duyusalların Bilgisine Bir Katkısı Yoktur</span></p>

  <p class="p0">Duyusallar ve İdealar dünyası diye iki ayrı dünya kabul edip, bunları bu kadar keskin çizgilerle birbirinden ayırdığımızda, bildiğimiz şeyin gerçekte ne olacağı veya neyin bilgisi olacağı konusunda ortaya çıkan güçlük, en zor güçlüktür. Çünkü bizim içinde yaşadığımız dünya, İdealar dünyası değil, duyusal tikel şeyler dünyasıdır. Dünyada biz bireysel insanlar olarak bulunuyoruz ve aramızdaki ilişkiler de bireysel ilişkilerdir. Yani İdealar dünyasında örneğin Efendi ile Köle arasındaki ilişkilerin karşılığı, içinde yaşadığımız dünyada bir efendi ile onun kölesi arasındaki bireysel ilişkidir. Bizim bilmemiz mümkün olan, bilmemiz gereken, bilmek ihtiyacında olduğumuz bu bilgidir. Başka deyişle ideal Efendi ile ideal Köle veya Efendi İdeası ile Köle İdeası arasındaki ilişkiyi bilmemiz bizim için ne mümkündür, ne de onun bize bir faydası vardır. Bu demektir ki, bizim bu dünyada sahip olduğumuz bilgi, kısmi ve eksik bir bilgidir. O halde biz gerçek varlığı değil, ancak göreli olan varlığı, tam bir bilgi ile değil, ancak kısmi bir bilgi ile bilebiliriz.</p>

  <p class="p0">&nbsp;</p>

  <p class="p0"><span class="t10">Bilgi İdeaların Bilgisi ise Tanrı Duyusal Dünyayı Bilemez</span></p>

  <p class="p0">Bundan daha ilginç ve tehlikeli bazı sonuçlar da çıkmaktadır. Bu, gerçek bilgiye ancak Tanrı&rsquo;nın sahip olabileceği, ama bu arada onun, yani Tanrı&rsquo;nın da bizim içinde yaşadığımız eksik, kusurlu ve bireysel varlıklar dünyası hakkında bilgi sahibi olamayacağını gösterir (133 b-134 e). (Bu tehlikeli sonucun ilerde İslam filozoflarının başına ne büyük dertler açacağını göreceğiz. Çünkü Farabi ve İbni Sina gibi bilgi konusunda Platon&rsquo;u ve daha sonra aynı yönde düşünen Aristoteles&rsquo;i izleyen İslam filozofları Tanrı&rsquo;nın ancak tümelleri bilebileceğini, duyusal dünyada gerçekleşen bireysel, tikel şeyleri ise ancak <span class="t12">tümel görünüşleri altında</span> bilebileceğini, örneğin bu dünyada belli bir zamanda ortaya çıkan tikel bir ay tutulmasını değil de genel olarak ay tutulmasını bilebileceğini ileri sürecekler, Gazali ise onların bu görüşlerini küfür olarak nitelendirecektir).</p>

  <p class="p0"><span class="t12">Parmenides&rsquo;in</span> ilk bölümünde İdealar Kuramı&rsquo;nın ilk şeklinde ortaya konduğu biçimde İdeaların varlığına ve onlarla duyusal şeyler arasındaki ilişki üzerine teklif edilen pay alma ve taklit veya benzeme modeline Platon&rsquo;un kendisi tarafından yöneltilen eleştiriler bunlardır. Ancak yukarda da işaret ettiğimiz gibi bu eleştiriler İdealar Kuramı&rsquo;nın tümüyle değersiz olduğu ve bir kenara bırakılması gerektiği anlamına gelmemektedir. Çünkü yine daha önce işaret ettiğimiz gibi bu eleştirileri yaptıktan sonra bizzat Parmenides&rsquo;in kendisi bu eleştirilere bakarak İdealar Kuramı&rsquo;nı bütünüyle reddetmeye kalkmanın her türlü düşünme ve konuşma imkânını ortadan kaldırmak anlamına geleceğini söylemektedir (135 b-c) Sokrates&rsquo;in veya onun sözcülüğünü yaptığı Platon&rsquo;un yapması gereken şey, nelerin İdeaları olup nelerin olamayacağını, duyularla İdealar dünyası arasında bu kadar keskin bir ayrım yapmanın doğru olup olmadığını, nihayet duyusal şeylerin İdealarla ilişkisini bir başka şekilde düşünmenin daha uygun olup olmadığını düşünmesi olacaktır.</p>

  <h3 class="h30"><a id="ncx861"></a><a id="a51"></a>İdealar Kuramı&rsquo;nın İyileştirilmesi veya Kuramın İkinci Şekli</h3>

  <p class="p0">Parmenides diyalogunun esas konusu duyusal dünya ile İdealar arasındaki ilişkilerin nasıl tasarlanması gerektiği ise Sofist diyalogunun esas konusu da İdealarla İdealar arasındaki ilişkilerin nasıl tasarlanması gerektiğidir. Parmenides diyalogunun baş konuşmacısı, baş aktörü nasıl ki Parmenides&rsquo;in kendisi ise Sofist diyalogunun başkahramanı da yine Parmenidesçi bir filozof, ancak bu kez tarihi, gerçek bir şahsiyet olmadığını anladığımız, aydın fikirlere sahip &ldquo;Elealı bir Yabancı&rdquo;dır. Öte yandan bu diyalogda Sokrates&rsquo;in rolü daha da azalmıştır. O, diyalogun başında sadece şöyle bir görünür ve çekilir. Diyalog bundan sonra Elealı Yabancı ile Theaitetos arasında cereyan eder.</p>

  <p class="p0">&nbsp;</p>

  <p class="p0"><span class="t10">İdealar Dünyası İçine Hayat, Hareket ve Ruhu Sokmak Gerekmektedir</span></p>

  <p class="p0">Platon, İdealar Kuramı&rsquo;nın ilk şeklinde gereğinden fazla Parmenides&rsquo;in ve onun Varlık veya Var olan kavramının etkisi altındadır. Parmenides&rsquo;in Varlık&rsquo;ına veya Var olanına tekabül eden İdealar, Bir olmamaları dışında, bildiğimiz gibi, tamamen Parmenidesçi bir zihniyet içinde tasarlanmış ve tanımlanmışlardır. Onlar ezeli, ebedi, zaman-dışı, hareketsiz, değişmez, hep kendi kendileriyle aynı kalan şeylerdir. Elealı Yabancı&rsquo;nın sözleriyle İdealar dünyasının meydana getirdiği bütünün içinde &ldquo;ne değişme, ne hayat, ne de ruh vardır. O, muhteşem yalnızlığı içinde öylece değişmeksizin durmaktadır&rdquo; (248.e-249 a). Buna karşılık İdealar âleminin açıklamak iddiasında olduğu duyusal dünya hayat, hareket, değişme ve ruhla dolup taşmaktadır. O halde &ldquo;İdealar -âleminin içine bir şekilde bunları, yani hayat, hareket ve ruhu sokmak gerekmektedir&rdquo;.</p>

  <p class="p0">&nbsp;</p>

  <p class="p0"><span class="t10">Önermenin İmkânını Oluşturmak Gerekmektedir</span></p>

  <p class="p0">Bilim, önermelerden meydana gelir ve önerme bir şey hakkında bir şeyin, daha teknik bir ifadeyle bir özne hakkında bir yüklemin tasdik edilmesidir. O halde bir önerme, özne ile yüklem arasında bir ilişkinin kurulmasını gerektirir. Bir önermenin öznesi özel bir isim veya bunun yerini tuttuğu bireysel bir gerçeklik olabilir (<span class="t12">Ahmet</span> insandır, <span class="t12">Theaitetos</span> uyuyandır, <span class="t12">dünya</span> yuvarlaktır gibi). Ancak onun yükleminin mutlaka bir tümel olması gereklidir (Yukardaki önermelerin yüklemlerine bakın). Öte yandan öznenin kendisi de aslında büyük çoğunlukla yine bir tümeldir (İnsan ölümlüdür, üçgen üç kenar tarafından, çevrelenen geometrik bir şekildir vb). O halde bir önerme, özellikle bilimsel önermeler çok büyük ölçüde tümellerle tümeller, yani İdealarla İdealar arasında kurulan bir ilişkiyi ifade ederler. Oysa Parmenides&rsquo;in varlığının veya Bir olan&rsquo;ının modeline dayanarak tasarlanan Platoncu İdealar birbirleriyle herhangi bir ilişki içine girmeyi reddeden bir yapıdadırlar. Çünkü örneğin insanın ölümlü olması demek ölümlülük İdeasının veya onun yerini tuttuğu doğanın, özün bir şekilde insan İdeası veya onun temsil ettiği doğa, öz içinde bulunması, başka deyişle insan İdeasının bir şekilde ölümlülük İdeasından pay alması demektir. Bu ise Platon&rsquo;un ilk tasarladığı biçimde İdealarla ilgili olarak talep ettiği şeye, onların bir ve basit olma temel özelliklerine aykırıdır. Platon&rsquo;un İdealar Kuramı&rsquo;nın ilk şeklinde duyusal dünyadaki tikeller, İdealarından bir şekilde pay alabilirlerdi &ndash;ki bunun da problemli olduğunu gördük&ndash;, ancak İdeaların birbirlerinden pay almaları mümkün değildi.</p>

  <p class="p0">Parmenides&rsquo;in kendisi de aynı fikirde olduğu, daha doğrusu bu görüşün kaynağı Parmenides olduğu için onun Varlık ile ilgili olarak özdeşlik veya çelişmezlik önermelerinden başka bir tür önermenin imkânını reddettiğini biliyoruz. Parmenrdes sadece Varlık&rsquo;ın var olduğu veya Var olmayan&rsquo;ın var olmadığı şeklindeki özdeşlik önermelerinden veya totolojik önermelerden başka tür önermeleri dile getirmeye izin vermemekteydi… Bu hususta Parmenides&rsquo;in izinden giden Antisthenes&rsquo;in de bir özneyi ancak kendisi hakkında tasdik etmekten ibaret olan özdeşlik önermelerinden başka önermelere izin vermediğini daha önce görmüştük. Bu durumu Platon&rsquo;un kendisi de görmekte ve <span class="t12">Sofistte</span> isim vermemekle birlikte Antisthenes ve okulunu sadece iyinin iyi, insanın insan olduğu türünden önermelere izin verip &ldquo;İnsan iyidir&rdquo; şeklinde önermeleri reddettikleri için şiddetle eleştirmektedir (251 bc). Ancak onun ilk tasarladığı biçimde İdealar Kuramı&rsquo;nın da İdealarla ilgili olarak aynı sorun veya güçlükle karşı karşıya olduğu açıktır.</p>

  <p class="p0">&nbsp;</p>

  <p class="p0"><span class="t10">İdealarla Duyusal Şeyler ve İdealarla İdealar Arasında İlişkiler Kurmak Gerekmektedir</span></p>

  <p class="p0">O halde Platon&rsquo;un birbirinden o kadar kesin hatlarla ayırdığı duyusallar dünyası ile İdealar dünyası arasında daha tatmin edici ilişkiler kurması; oluş, hareket, değişme, çokluk, kısaca yokluk dünyası dediği dünyaya bir yandan İdealar Kuramı vasıtasıyla varlık, değişmezlik, kalıcılık ve birlik kazandırmak isterken &ndash;ki İdealar Kuramı&rsquo;nın esas görevi budur&ndash; diğer yandan İdealar dünyasına da bunun karşılığı olabilecek bir şekilde hareketi, değişmeyi, çokluğu, hatta birazdan göreceğimiz üzere bir anlamda var olmayanı, yokluğu sokması gerekmektedir.</p>

  <p class="p0"><span class="t12">Sofist</span> diyalogunun hareket noktası Sofistin tanımlanması vesilesiyle ortaya çıkan &ldquo;yanlış&rdquo;ın ne olduğu, dolayısıyla var olmayanın, yokluğun bir şekilde var olmasının mümkün olup olmadığı problemidir. Sofist kimdir? Sofist, bir hokkabaz, göz boyayıcı, bir sihirbaz, bir hayal yaratıcısıdır. Nasıl kötü bir ressam, gerçek bir evin ona uymayan kötü, uydurma bir resmini veya hayalini yapıp onu sanki o evin kendisi imiş gibi göstermek isterse, Sofist de kelimeler kullanmak suretiyle aslında haklarında hiçbir bilgi sahibi olmadığı her şey hakkında sanki bilgi sahibi imiş gibi davranır ve bu şeylerin gerçek bilgileri yerine onların sahtelerini verir. O halde şeylerin <span class="t12">sahte, uydurma görüntüleri, çarpık imgeleri,</span> bunları ifade eden <span class="t12">yanlış sözler</span> ve nihayet onlara ilişkin <span class="t12">yanlış kanılar</span> vardır. Bu ise bizi gerçek olmayan bir şeyin, dolayısıyla var olmayan bir şeyin, yokluğun olması gerektiği sonucuna götürür. Çünkü &ldquo;yanlış&rdquo;, var olmayanı varmış gibi göstermekten başka bir şey değildir.</p>

  <p class="p0">&nbsp;</p>

  <p class="p0"><span class="t10">Yanlış Nedir ve Nasıl Mümkündür?</span></p>

  <p class="p0">Ne var ki, bu durumda bunun nasıl mümkün olduğunu açıklamak gerekmektedir. Çünkü Elealı Yabancı&rsquo;nın işaret ettiği gibi, Parmenides ünlü şiirinde &ldquo;yokluğun dile getirilemeyeceği, sözle ifade edilemeyeceği&rdquo;ni söylemiştir. Eğer yokluk ağıza alınamaz, söylenemez, çünkü düşünülemez bir şey ise o zaman &ldquo;yanlış&rdquo; mümkün değildir. Çünkü &ldquo;yanlış&rdquo;ın konusu olan şey, yokluk veya var olmayandır. Bu durumda biri kalkıp Sofiste yanlış yaptığını veya yanlış bir şey söylediğini, çünkü var olmayan bir şeyi var gibi gösterdiğini söylerse Sofistin buna cevabı &ldquo;Hani yokluk dile getirilemezdi, hani yokluk ifade edilemezdi?&rdquo; olacaktır. Bundan dolayı Parmenides&rsquo;in o ünlü sözünü tartışmak ve var olmayanın bir bakıma var olduğunu, var olanın ise bir bakıma var olmadığını göstermek gerekmektedir (231-242).</p>

  <p class="p0">Bunu ortaya koymak için Platon (veya Elealı Yabancı) önce kısa bir felsefe tarihi yapmak ve o zamana kadar gelen filozofların varlık hakkında neler söylediklerini araştırmak ihtiyacını duyar. Ona göre daha önce gelen filozofların tümü masallar anlatmaktadırlar. Bazıları varlığın üç şey (Pherikides?), bir başkası iki şey (Arkelaos?), yani sıcak ve soğuk veya kuru ve yaş olduğunu söylemektedir. Elea okulu ve Ksenophanes onun bir olduğunu, Herakleitos ve Empedokles ise hem bir hem çok olduğunu söylemişlerdir (242 c-243 b).</p>

  <p class="p0">Platon varlığın iki, üç veya tek olduğunu ileri süren filozoflara birtakım eleştiriler yöneltir. Varlığın iki olduğunu söyleyenler hem onların her birinin, hem bütünün var olduğunu söylemektedirler. Ancak bütünün varlığı geri kalan iki şeyin varlığından başka bir ilke midir? O zaman ortada iki değil üç varlık olması gerekir. Varlığın bir olduğunu söyleyenler (yani Parmenides ve okulu) onun aynı zamanda Bütün olduğunu söylemektedirler. Şimdi eğer o Bütün&rsquo;se parçaları vardır. Parçaları olan bir şey ise nasıl bir olabilir? Eğer Bütün olmak Bir olan&rsquo;ın sıfatı veya özelliği ise o zaman da ortada bir değil iki şey vardır vb. (243 d-245 d).</p>

  <p class="p0">Varlığın bir mi, iki mi, yoksa çok mu olduğu konusunda ortaya çıkan güçlükler ve benzerleri, onun maddi olup olmadığı konusundaki görüşlerde de kendini göstermektedir. Bu konudaki görüşler ise ikiye ayrılmaktadır: Varlığın maddi olduğunu söyleyenler ve onun maddi olmadığını kabul edenler. Birinciler yalnız &ldquo;gördükleri ve dokundukları şeylerin var olduğu&rdquo;nu söyleyenler veya varlığı maddeye veya cisme indirgeyenlerdir. Platon önce &ldquo;Toprağın Oğulları&rdquo; diye adlandırdığı bu maddecileri inceler ve onlara ruh gibi bir şeyin var olup olmadığını sorar. Acaba onlar bazı ruhların iyi, adil, bilge, bazılarının kötü, cahil olduğunu ret mi edeceklerdir? Eğer bu tür şeylerin var olduğunu kabul ederlerse, onlar iyilik, adalet, bilgelik gibi şeylerin var olan, ancak gözle görülmeyen, elle dokunulamayan şeyler olduğunu kabul etmiş olmayacaklar mıdır? Ruhun bir cisim olduğunu iddia edenler bile herhalde bilgeliğin bir cisim olduğunu söyleyemezler. Böylece maddeciler bir cisim olmayan, ancak var olan herhangi bir şeyi kabul ettiklerinde görüşlerinin yanlış olduğunu kabul etmek zorunda kalacaklardır (246 a-247 d). Daha basit olarak onlardan &ldquo;ne kadar küçük olursa olsun doğası gereği başka bir şey üzerine etkide bulunmak veya başka bir şeyin etkisine uğramak gücünde olan bir şeyi&rdquo; kabul etmelerini isteyelim. Bu kuvvet kavramını kullanan materyalist, materyalizminden vazgeçmek zorunda kalacaktır (247 e-248 a).</p>

  <p class="p0"><span class="t10">&nbsp;</span></p>

  <p class="p0"><span class="t10">Varlık Kuvvettir; O Halde Hayat ve Harekettir</span></p>

  <p class="p0">Toprağın Oğulları&rsquo;ndan &ldquo;İdeaların Dostları&rdquo;na geçelim. Onlar oluş ve varlığı birbirinden kesin hatlarla ayırmaktadırlar. Onlara göre duyularımızla oluş, zihnimizle ise gerçek ve değişmez varlıkla temas halinde bulunmaktayız. Peki gerçek ve değişmez varlıkla temas halinde bulunmaktan kastettikleri nedir? Bir etkide bulunmak veya bir etkiye uğramak mı? Ancak onlar bunların varlık dünyasına değil, oluş dünyasına ait olduğunu söylemektedirler. Peki varlığın zihin tarafından bilinmesi demek, onun zihnin etkisine uğraması demek değil midir? Burada zihnin de onun üzerinde etkide bulunduğunu kabul etmek gerekmez mi? Eğer bilinme olayında varlık bir etkiye uğramakta ise bu onun bir hareket içinde olması demek değil midir? O halde gerçek varlığın, gerçekten var olanın düşünmediği, yaşamadığı veya düşündüğü, ancak yaşamadığını kabul edemeyiz. Eğer o düşünce ve hayata sahipse, ruha da sahiptir. Eğer onun ruhu varsa hareketsiz olamaz. Eğer zihin gerçek ise, gerçekten var ise, bir şekilde hareket halinde olmalıdır. Bu ise biraz önce üzerinde durduğumuz şeyi, yani varlığa bir şekilde hareket, değişme ve hayat ithal etme imkânını içermektedir. Öte yandan bu tanım açıkça varlığı tümüyle cansız, hareketsiz bir şekilde tasarlayan filozofların, yani başta Parmenides olmak üzere bizzat Platon&rsquo;un kendisinin yanlış bir yolda olduklarını göstermektedir (248 b-249 c).</p>

  <p class="p0">Elealı Yabancı tartışmanın bu noktasında varılan sonucu şu önemli tespitle ortaya koyar:</p>

  <p class="p5"><span class="t13">&ldquo;O halde gerek Bir olan&rsquo;ı, gerekse İdeaların çokluğunu savunanların Bütün&rsquo;ün hareketsiz olduğu hakkında ileri sürdükleri görüşü reddetmek, filozofun üstüne düşen mutlak bir görevdir&rdquo; (250 b).</span></p>

  <p class="p0">Konu böylece varlığın ne olduğundan, yani maddi olup olmadığından, onun hareketli mi yoksa hareketsiz mi olduğu meselesine dönünce bu kez Platon (veya Elealı Yabancı) varlıkla hareket arasındaki ilişkiler konusundaki ileri sürülen görüşleri yeni bir bölme içinde sınıflandırma yoluna gider. Bu konudaki görüşlerin mantıksal olarak üç grupta toplanabileceği açıktır: ı) Varlığın mutlak olarak veya bütünü itibariyle hareketsiz olduğunu savunanlar, ıı) Varlığın mutlak olarak veya bütünü itibariyle hareketli olduğunu savunanlar ve ııı) Nihayet varlığın kısmen hareketli ve kısmen hareketsiz olduğunu savunanlar.</p>

  <p class="p0">Bunlardan birincinin Parmenides&rsquo;e ve eski Platon&rsquo;a işaret ettiği açıktır. İkinci ile kastedilen ise hiç şüphesiz Herakleitos ve yandaşlarıdır. Üçüncü görüş ise &ldquo;yeni&rdquo; Platon&rsquo;un savunacağı görüş olacaktır. Platon&rsquo;un buradaki sözleriyle o halde &ldquo;Filozof, iki şeyi birden-isteyen çocukları taklit etmeli, varlıkla Bütün&rsquo;ün aynı zamanda hem hareketli hem hareketsiz olduğunu kabul etmelidir&rdquo; (249 d).</p>

  <p class="p0">Varlığın bütünüyle hareketsiz olduğunu söyleyen Parmenides, onun aynı zamanda maddi bir şey olduğunu söylemektedir. Eğer Varlık veya Bir olan, onun dediği gibi &ldquo;her yandan iyice yuvarlak bir kürenin kütlesine benzeyen, hiçbir yanı daha büyük veya daha küçük olmadığından merkezden her yöne doğru aynı derecede kuvvetli bir Bütün ise&rdquo; böyle bir şeyin ortası ve sonu olduğundan bölümleri olması, yani bölünebilmesi, bu durumda ise parçalardan meydana geleceğinden ötürü Bir olmaması gerekir. Ayrıca Parmenides Varlık&rsquo;ın aynı zamanda Bir olduğunu söylemektedir. Eğer o Bir ile aynı şey ise bir ve aynı olan tek bir şey için iki ayrı ad kullanmanın manası nedir? Eğer Varlık Bir&rsquo;den farklı bir şey ise o zaman da ortada bir değil iki şey vardır. Platon&rsquo;un Parmenides&rsquo;in varlık anlayışına yönelteceği iki eleştiri budur (244 e-245 e).</p>

  <p class="p0">Herakleitos&rsquo;a gelince onun hakkında fazla şey söylemeye gerek yoktur, çünkü o her şeyin hareket içinde olduğunu söylediği için aklın kendisini ortadan kaldırmaktadır. Bu durumda her şey her şey olmakta ve hiçbir şey hakkında hiçbir şey söylenememektedir.</p>

  <p class="p0">Demek ki ne Parmenides&rsquo;in (ve eski Platon&rsquo;un) savundukları gibi hiçbir şeyin hiçbir şeye yüklenemeyeceğini, ne Herakleitos gibi her şeyin her şeye yüklenebileceğini kabul etmemek, bazı şeylerin bazı şeylere yüklenebileceğini, bazılarının ise yüklenemeyeceğini savunmak gerekmektedir. Bu noktadan itibaren Platon ünlü <span class="t12">en yüksek cinsler</span> (megista gene, universalia universalissima) öğretisini sergilemeye geçer.</p>

  <p class="p0">&nbsp;</p>

  <p class="p0"><span class="t10">En Yüksek Cinsler Öğretisi</span></p>

  <p class="p0">Bu cinslerin başında <span class="t12">varlık</span> gelmektedir. Varlık başka her şeye yüklenebilen en genel yüklem, en yüksek cinstir. Çünkü her şey <span class="t12">vardır</span> veya her şeyin var olduğunu söylemek doğrudur. İdealar Kuramı&rsquo;nın terminolojisiyle söylersek Platon&rsquo;a göre var olan her şey, bütün İdealar, bir en yüksek <span class="t12">varlık</span> İdeasından pay alırlar. Acaba varlık İdeasından başka bu tür İdealar da var mıdır? Platon <span class="t12">sükûnet</span> ve <span class="t12">hareket</span> İdealarının da böyle bir özelliğe sahip olduklarını düşünmektedir. Her şey var olduğu gibi yine her şey en genel olarak ya hareket içindedir, ya da sükûnettedir. Evet, hareket sükûnet değildir, sükûnet de hareket değildir. Ancak onların her ikisi de varlıktan, varlık İdeasından pay almaktadırlar. Varlığın kendisi varlık olarak ne harekettir, ne de sükûnet. Ancak gerek hareket, gerek sükûnet <span class="t12">vardır.</span></p>

  <p class="p0">Acaba bulduğumuz bu üç en yüksek cinse aynı genellikte olan başka cinsleri veya ideaları ekleyebilir miyiz? Bunun için bizi bütün bu tartışmaya götüren zorluğu, yani &ldquo;yanlış&rdquo;ın ve onun konusu olan var olmayanın nasıl mümkün olabileceği problemini hatırlayalım: Sofist yanlış bir şey söyleyen, yani var olmayan bir şeyi var olan gibi gösteren biri idi. Öte yandan Parmenides var olmayanın var olmadığını ve üzerinde konuşulamayacağını söylemişti. Şimdi yanlış bir önermenin ne demek olduğuna yakından bakalım. &ldquo;Ateş soğuktur &ldquo; önermesi yanlıştır. Neden? Bu önermede söz konusu olan ateş ve soğukluğun kendisi var olmayan şeyler midir? Hayır! Biz ateşin de var olduğunu, soğukluğun da var olduğunu biliyoruz. O halde Parmenides düşüncenin, sözün konusunun her zaman var olan bir şey olması gerektiğini söylerken haklıdır. Ancak o bununla herhalde yanlışın mümkün olmadığını söylemek istememiştir. &ldquo;Yanlış&rdquo;, var olan ateşte yine aslında var olan soğukluk niteliğinin bulunmamasıdır, ateşin gerçekte soğuk olmamasıdır. Başka deyişle burada aslında var olan, ancak ateşte bulunmayan, çünkü ateşten <span class="t12">ayrı</span> olan, ateşten <span class="t12">farklı</span> ve <span class="t12">başka-</span>olan bir şey, onunla haksız bir biçimde birleştirilmektedir. Bunu daha genelleştirirsek var olan bir şeyin her zaman kendisinin aynı, kendisi olmayan bir şeyden farklı, ondan <span class="t12">başka</span> bir şey olduğunu söylememizin doğru ve gerekli olduğunu görürüz. Demek ki <span class="t12">aynılık</span> ve <span class="t12">başkalığı</span> da var olan bütün şeyler için geçerli, bütün şeylerin kendilerinden pay aldıkları en genel cinsler olarak kabul edebiliriz. Böylece beş tane en yüksek cinse ulaşmış oluruz (250 vd).</p>

  <p class="p0">Bunlar arasındaki ilişkileri özetleyelim. Onlardan her biri diğerlerinden farklıdır. Onlar arasında üçü, yani <span class="t12">varlık, aynılık</span> ve <span class="t12">başkalık</span> her şeye ve birbirlerine yüklenebilir. Ancak <span class="t12">hareket</span> ve <span class="t12">sükûnet</span> her şeye ve birbirlerine yüklenemezler, çünkü her şey harekette ve sükûnette değildir. Bazı şeyler harekette, buna karşılık başka bazı şeyler sükûnettedir. Hareket ve sükûneti birbirlerine yüklemek ise tam bir çelişkidir. Bu beş cins arasında en genel olanı, varlıktır. Hareketin de sükûnetin de, başkalığın da aynılığın da var olduğunu söyleyebiliriz. Öte yandan hareketin hareket olarak kendisinin aynı, sükûnetin gayrı (veya sükûnetten başka) olduğunu, sükûnetin sükûnet olarak kendisinin aynı, hareketin gayrı (veya sükûnetten başka) olduğunu söyleyebiliriz. Ama hareketin sükûnet, sükûnetin hareket olduğunu söyleyemeyeceğimiz gibi varlığın varlık olarak hareket veya sükûnet olduğunu da söyleyemeyiz.</p>

  <p class="p0">Platon&rsquo;un en yüksek cinsler olarak kabul ettiği en genel beş İdea bunlardır. Bu en genel cinslerin veya İdeaların altında bulunan diğer İdealar ise bunlardan ve doğalarına göre birbirlerinden pay alacaklardır. İnsanın var olduğunu söylediğimiz gibi onun insan olarak kendisinin aynı, atın gayrı (veya attan başka) olduğunu söyleyebiliriz. Ancak bu beş cins arasında olduğu gibi daha aşağıda bulunan İdeaların da gerek bunlarla, gerek kendi aralarında her türlü birleşmesi mümkün değildir. Örneğin insanın var, kendi kendisinin aynı ve attan başkası olduğunu söyleyebiliriz. Ama onun at olduğunu söyleyemeyiz. Sayının var, kendinin aynı ve insandan farklı olduğunu söyleyebiliriz, aynı zamanda sükûnette olduğunu belirtebiliriz. Ama onun hareket İdeasından pay aldığını söyleyemeyiz.</p>

  <p class="p0">Platon <span class="t12">Sofist</span>&rsquo;te geliştirdiği bu öğretiyle ne yapmış veya neyi başarmış olmaktadır? Bu öğreti her şeyden önce İdeaları birbirleriyle ilişkiye sokmamızı mümkün kılmaktadır. Böylece İdealar dünyası, kuramın daha önceki versiyonunda olduğu gibi birbirleriyle hiçbir ilişki içinde olmayan bir <span class="t12">şeyler koleksiyonu</span> olmaktan çıkmaktadır. İdealar tinsel bir hareket içinde birbirlerine yaklaşmakta, deyim yerindeyse birbirleri içine girmektedirler. Peki bu İdeaların en önemli nitelikleri olan onların bir ve basit şeyler olmaları özelliğine bir zarar verme, onların birliklerinin ortadan kalkması anlamına mı gelmektedir? Hayır! Çünkü bir İdeanın birçok İdeadan pay alması (örneğin insanın hayvandan, canlıdan, varlıktan vb) veya yukarıda olan bir İdea içinde ondan aşağıda bulunan birçok İdeanın bulunması (örneğin hayvan İdeası içinde insan, at, hamsi İdealarının bulunması), bu İdeaların bir birlik teşkil etmeksizin söz konusu İdeada veya onun kavramında, tözünde <span class="t12">bir arada bulunmaları</span> veya <span class="t12">yan yana gelmeleri</span> anlamına gelmemektedir. İnsan İdeasını ele alalım. Kuramın bu yeni şekline göre insan İdeası kendisinden yukarıya doğru birçok İdeadan örneğin iki ayaklı, akıllı, canlı, hareketli, var olan bir şey olarak <span class="t12">iki ayaklılık, akıllılık, canlılık, hareketlilik</span> ve <span class="t12">varlık</span> İdealarından pay almaktadır. Ancak bütün bu İdealar insan İdeasının içinde bir sentez, bir birlik ve bütünlük oluşturacak şekilde birbirlerine karışmakta ve <span class="t12">erimektedirler.</span> Evet, bu yeni versiyonda İdealar eski <span class="t12">mutlak</span> birliklerini kaybetmektedirler. Onun yerini <span class="t12">göreli bir birlik</span> almaktadır. Ancak söz konusu mutlak birliğin öte yandan nasıl kısır bir birlik olduğunu biliyoruz. Bu yeni versiyonda ise İdealar son derecede zengin bir içeriğe kavuşmaktadırlar.</p>

  <p class="p0">İdeaların böylece birbirleriyle ilişkiye sokulmaları bilimi de mümkün kılmaktadır. Çünkü kısaca bunun sonucunda yüklemleme ve dolayısıyla önerme mümkün olmaktadır. Bunun ne kadar önemli bir ilerleme ve kazanç olduğu meydandadır.</p>

  <p class="p0">&nbsp;</p>

  <p class="p0"><span class="t10">Var Olmayan Başka Olandır</span></p>

  <p class="p0">Böylelikle Platon yanlışın ne olduğunu, var olmayanın hangi anlama geldiğini de açıklayabilmektedir: &ldquo;Yanlış&rdquo;, birbirleriyle ilişki içine sokulması mümkün olmayan,' birleştirilmeleri doğru olmayan İdeaları birbirleriyle ilişki içine sokmak, birbirlerine yüklemektir. Var olmayan ise aslında bir <span class="t12">töz</span> değildir, sadece <span class="t12">başka olandır.</span> İnsan, <span class="t12">at olarak</span> var değildir. Ama bu at olmamanın tözsel bir varlığa sahip olduğu anlamına gelmez. Var olmama, insan için, attan başka olma, at-olmamadır. Platon&rsquo;un böylece çok usta bir şekilde ta Doğa Filozofları&rsquo;ndan, özellikle Parmenides ve Demokritos&rsquo;tan bu yana Yunan düşüncesini meşgul eden o korkunç var-olmayanın veya yokluğun var olup olmadığı ve ne tür bir varlığa sahip olduğu problemine bir çözüm getirdiğini görmekteyiz. Buna göre <span class="t12">var-olmayan, başka olandır.</span> Böylece Demokritos&rsquo;ta bir töz olarak var-olmayan, yani boşluk, Platon&rsquo;da <span class="t12">mantıksal olumsuzlamaya</span> indirgenmektedir.</p>

  <p class="p0">&nbsp;</p>

  <p class="p0"><span class="t10">Birlikli, Organik, Hiyerarşik Bir Bütün Olarak İdealar Dünyası</span></p>

  <p class="p0">Nihayet bu kuramla Platon tüm İdealar dünyasını organik bir birliğe kavuşturmaktadır. Böylece İdealar dünyası en yukarda varlık İdeası, en aşağıda <span class="t12">en alt türlerin</span> (infimae species) İdealarının bulunduğu ve aşağıda olan İdeaların yukarda olan İdealardan pay aldıkları ve her bir İdeanın diğerleri ile belli bir ilişki içinde bulunduğu şeylerden meydana gelen <span class="t12">birlikli, organik</span> ve <span class="t12">hiyerarşik</span> bir sistem, bir <span class="t12">bütün</span> haline dönüşmektedir. Böylece Platon aşağıya doğru duyusal dünyanın sınırlarına kadar gelmiş olmaktadır. İdealar dünyasının alt sınırı, en alt türlerin İdealarının meydana getirdiği sınırdır. Platon&rsquo;un en alt türlerden kastettiği kendisinden daha aşağıda ve kendisinin ayrışacağı daha alt türlerin bulunmadığı türlerdir. Eğer insandan daha aşağıda her biri kendine haz özel ayrımlarla diğerlerinden ayrılan beyaz insan, siyah veya sarı insan diye bir şeyler varsa en alt türler bunlar olacaktır. Yok eğer insan derisinin rengi gerçek bir ayrım teşkil etmiyorsa, dolayısıyla renk farklılığı insan türü içinde gerçek alt türlere imkân vermiyorsa, en alt tür &ldquo;insan&rdquo;dır. Platon böylece duyusal dünyanın veya tikellerin sınırına kadar gelmekte, ancak <span class="t12">oradan aşağıya inmemektedir.</span></p>

  <p class="p0">Acaba bu Platon&rsquo;un İdealar hakkındaki kuramının son şekli midir? Hayır. Platon&rsquo;un İdealar Kuramı hakkındaki açıklamalarımızı bitirmeden önce onun son şekline, bu kez İdeaları sayılar olarak takdim eden biçimine de değinmemiz gerekmektedir.</p>

  <h3 class="h30"><a id="ncx905"></a><a id="a52"></a>İdealar Kuramı&rsquo;nın Son Şekli: Sayılar Olarak İdealar</h3>

  <p class="p0">Platon&rsquo;un hayatının sonuna doğru giderek Pythagorasçı görüşlerin etkisi altına daha fazla girdiği anlaşılmaktadır. Daha önce değindiğimiz gibi Aristoteles, İdealar Kuramı&rsquo;nın kaynakları ile ilgili açıklamasında Pythagorasçılardan herhangi bir şekilde söz etmemektedir. Bu, Platon&rsquo;un diyaloglarında karşımıza çıktığı şekliyle İdealar Kuramı&rsquo;nın ne ortaya atılmasında ne de daha sonra bu kuram üzerinde yapılan sözünü ettiğimiz değişikliklerde Pythagorasçılığın bir etkisi olmadığını göstermektedir. Platon&rsquo;un Pythagorasçılığın etkisine İtalya&rsquo;ya yaptığı ikinci ve üçüncü seyahatlerinde (yani 367&rsquo;den sonraki bir dönemde) uğramış olması en akla yakın ihtimaldir. Çünkü daha Phaidon&rsquo;da karşılaştığımız ruhun kaderi ve ölümsüzlüğü meselesi dışında Platon üzerinde Pythagorasçılığın etkisinin varlığını gösteren diyaloglar, onun son dönemine ait olan Timaios ve Philebos diyaloglarıdır.</p>

  <p class="p0">İdea-Sayılar veya sayılar olarak İdealar kuramının Platoncu okulda birden fazla yorumunun olduğu anlaşılmaktadır. Bunlar içinde biri Platon&rsquo;un kendisinin, diğerleri aynı okula mensup olmakla birlikte bu konuda Platon&rsquo;dan farklı görüşler ileri süren Speusippos ve Ksenokrates gibi diğer Platoncularındır. Ancak bizi ilgilendiren Platon&rsquo;un kendisi olduğu için, burada Platon&rsquo;un İdea-Sayılar kuramı üzerinde duracağız.</p>

  <p class="p0">Platon&rsquo;un İdealar Kuramı&rsquo;nın bu son şekli ile ilgili bilgiyi bize daha önce işaret ettiğimiz gibi Aristoteles vermektedir. Aristoteles&rsquo;in Platon&rsquo;un &ldquo;yazılı olmayan öğretileri&rdquo;nde ileri sürdüğünü söylediği İdea-Sayılar hakkında verdiği açıklamalar ise özellikle <span class="t12">Metafizik</span>&rsquo;te (A kitabı, 6, 9. bölümler; M kitabı, 4,5. bölümler, N kitabı), <span class="t12">Ruh Hakkında</span>&rsquo;da ve <span class="t12">Fizik</span>&rsquo;te bulunmaktadır. Öte yandan bu açıklamaların her zaman birbirleri ile tam olarak uyuşturulabilir bir nitelikte olmadığını söyleyelim.</p>

  <p class="p0">Pythagorasçıların, sayıların hangi anlamda evrenin ilkesi, arkhesi olduğunu düşündükleri konusunda muayyen bir belirsizlik vardır. Onların bir çalgı aletinin telinin uzunluk ve kısalığı ile sesin tizlik ve pesliği arasında belli bir ilişki olduğunu görmeleri ve yine tek telli bir çalgı üzerinde telin uzunluğunu belli ölçülerde değiştirdiklerinde bizim bugünkü oktav, quint ve quart&rsquo;ımızı bulmuş olmalarının verdiği coşkuyla bu olguyu genelleştirip her şeyin ilkesinin sayı olduğu düşüncesini ortaya attıklarına değinmiştik. Ancak sayıların ne anlamda şeylerin ilkeleri oldukları konusunda en azından birbirinden farklı iki görüşlerinin bulunduğuna da işaret etmiştik: 6. yüzyıl Pythagorasçılarının şeylerin kendisinden yapıldıkları, yani kendisinden çıkıp kendisine döndükleri şeyi, onların maddelerini sayılar olarak almalarına, başka deyişle sayıları şeylerin içkin nedeni, arkhesi, tözü olarak kabul etmelerine karşılık daha sonraki 5. yüzyıl Pythagorasçılarının daha ince bir tarzda sayıları şeylerin &ldquo;taklit ettikleri örnekler&rdquo; (paradigmalar) olarak tasarladıklarını biliyoruz. Nihayet onlar arasında bir kesimin tamamen ilkel bir sembolizmi benimseyerek ve en keyfi benzerliklere dayanarak sayılarla şeyler arasında ilişki kurduklarını, örneğin 7 sayısını fırsat veya uygun zamana, 4 veya 9 sayısını adalete, 3 veya 5 sayısını evliliğe özdeş kıldığından söz etmiştik.</p>

  <p class="p0">Platon&rsquo;un bunlardan özellikle ikinci görüşün etkisi altında kaldığını ve Pythagorasçıların şeylerin sayıların taklit edilmesi ile var oldukları görüşünü biraz değiştirerek veya Aristoteles&rsquo;in ifadesiyle yalnızca bir isim değişikliği yaparak onların sayılardan &ldquo;pay alma&rdquo; yoluyla varlığa geldiğini ileri sürdüğü anlaşılmaktadır (<span class="t12">Metafizik,</span> 987 b 10-15).</p>

  <p class="p0">Şeylerin sayıları &ldquo;taklit&rdquo; etmeleri veya onlardan &ldquo;pay alma&rdquo;ları ne demektir? Pythagorasçıların bundan kasıtları aslında basit veya açık bir şeydi. Onlar bununla her şeyin temelinde aritmetik bir yapının bulunduğunu kastediyorlardı. Çünkü onlar bir telin uzunluk ve kısalığı ile sesin tizlik ve pesliği arasında belli bir ilişkinin, aritmetik bir ilişkinin olduğunu keşfetmişlerdi. Bir telin uzunluğunu belli bir ölçüde, örneğin 1/2, 2/3 ve 3/4 nispetinde değiştirdiklerinde ortaya oktav, quart ve quint çıkıyordu. Aynı şekilde geometrik şekiller arasında da var olan bu tür birçok oranın varlığını fark etmiş, bu olgulardan ve keşiflerden hareketle, sayıların her şeyin temelinde olduğu veya her şeyin sayılardan ibaret olduğu görüşünü ortaya atmışlardı. Şeylerin sayıları taklit etmek suretiyle var oldukları biçimindeki görüşlerinden kasıtları, basit olarak onların sayılara <span class="t12">benzer</span> olduklarıydı.</p>

  <p class="p0">&nbsp;</p>

  <p class="p0"><span class="t10">İdea-Sayılar Kuramı&rsquo;nın Hareket Noktası</span></p>

  <p class="p0">Platon&rsquo;da İdeaların sayılar olduklarını söylerken muhtemelen benzeri bir şeyi kastetmektedir. Onun bu yöndeki eğiliminin ilk izlerine <span class="t12">Philebos</span>&rsquo;ta rastlanmaktadır. Bütün canlı varlıklar için iyinin hazdan, eğlenceden ve benzeri şeylerden mi ibaret olduğu, yoksa bilgelik, zekâ, hafıza, doğru düşünce ve doğru muhakeme gibi şeylerin hazdan daha değerli ve daha iyi şeyler mi oldukları konusunu ele alan <span class="t12">Philebos</span> diyalogunda Platon, varlıkları üç sınıfa ayırmaktadır: <span class="t12">Sonsuz veya sınırsız olanlar</span> (to apeiron), <span class="t12">sınırlar</span> (peras), bu ikisinin birleşmesi, yani sonsuz ve sınırsız olanların içine sınırların sokulması sonucu ortaya çıkan <span class="t12">bileşimler</span> veya <span class="t12">karışımlar</span> (mixte).</p>

  <p class="p0">Platon sonsuz veya sınırsız olanlara örnek olarak daha sıcak ve daha soğuk, daha az ve daha çok, hızlı ve yavaş gibi şeyleri, ikincilere örnek olarak ise eşit veya eşitlik, çift veya iki kat gibi şeyleri vermektedir. Genel olarak birincilerin derece farklılıklarını içeren her şeyi, belirsiz olanları, ikincilerin ise bu tür derecelenmeyi içermeyen şeyleri, belirleme ilkelerini ifade ettiği anlaşılmaktadır. Örneğin ısı, daha yüksek ve daha düşük, yani daha sıcak ve daha soğuk olmayı kabul eden bir şeydir. Dolayısıyla içinde sonsuz bir derecelendirmeyi içerir. Ona bir sınır koymadığımız zaman o belirsizdir. Buna karşılık 20 santigrat derece kesin matematik bir belirleme, bir sınırdır. Belirsiz olan ısının veya daha sıcak ve daha soğuk olanın içine 20 santigrat derece sınırını soktuğumuzda ortaya 20 santigrat derecelik bir sıcaklık çıkacaktır. Bu 20 santigrat derece sıcaklık işte üçüncü şey, yani karışımdır. (Taylor, <span class="t12">Plato, the Man and his Work,</span> 414).</p>

  <p class="p0">Böylece Platon belirsiz, sınırsız olan bir şeye bir sayı, ölçü, oran vb. getirmek suretiyle onu belirli, sınırlı bir şey, bir karışım yapmaktadır. Platon&rsquo;a göre bu karışımlar sağlıkta, müzikte, doğada veya nihayet mutluluk denen şeyde karşımıza çıkarlar. Örneğin sağlık nedir? Bedeni meydana getiren unsurların doğru oranda bir karışımıdır. Hastalık ise bu doğru oranın bozulması, yanlış karışımdır. Tiz ve pes, hızlı ve yavaş, yani sonsuz ve belirsiz olan şeylere doğru ölçü, oran veya sayı girdiğinde müzikte uyum meydana gelir. Mevsimler ve evrende güzel olan her şey böylece sınırsız olanın içine sınırın girmesi sayesinde ortaya çıkar. Nihayet insanların zevk ve iştahlarımın sınırsızlığını bir sınırla, ölçüyle düzen altına almak, mutluluğu meydana getirir (<span class="t12">Philebos</span> 23 c-27 c).</p>

  <p class="p0">Bu bakış açısının Platon&rsquo;u nasıl kolayca veya doğal bir gelişme sonucu İdea-Sayılar kuramına götüreceği tahmin edilebilir. Demek ki duyusal, hatta mutluluk gibi duyusal olmayan şeylerde iki şey vardır: Sınırsız olan şeyle ona sınır getiren, onu belirli kılan şey. Aynı durumu geometrik nesneler için de düşünemez miyiz? Onlarda da bir belirsiz, sınırsız veya sonsuz olan şey, yani uzay veya uzanım var olduğunu, bu uzay veya uzama bir sınırın, yani geometrik şeklin özünün, tanımının girmek suretiyle onu belirli hale getirdiğini söyleyemez miyiz? Böylece üçgen, dörtgen, küre gibi geometrik şekiller veya cisimler, sınırsız, sonsuz uzayın bir parçasının, tanımın veya özün ifade ettiği sınırlamayı alması suretiyle belirlenmiş olan şeyler olarak ortaya çıkmayacak mıdırlar?</p>

  <p class="p0">Bu sınır ilkesinin, bu formel ilkenin sayısal bir şey olduğunu, sayısal bir şey olması gerektiğini düşünmek hiç de zor olmasa gerekir. Daha büyük ve daha küçüğü belli bir büyüklük yapan şey sayısal bir şeyden, öğeden veya ilkeden başka ne olabilir? Tiz ve pes olanı müzikal bir sese dönüştüren sayısal bir şeyden başka ne olabilir? O halde geometrik bir uzaya veya uzama sınırlar getirmek suretiyle onu belirli bir geometrik şekil kılan, üçgen, dörtgen, küre vb. yapan da yine sayısal bir şey olmalıdır. Bu düşüncelerden kalkarak, Platon&rsquo;un doğru, yüzey ve hacimlerde veya katılarda (solid) aritmetik bir unsurun varlığını bulmasında şaşılacak bir şey yoktur.</p>

  <p class="p0">Aristoteles&rsquo;in verdiği bilgiye göre Platon doğrunun iki, yüzeyin üç, katının dört olduğunu söylemiştir. Onun bununla kastettiği şeyin yukarda vermeye çalıştığımız bakış açısı göz önüne alınırsa şöyle bir şey olması gerekir: Doğru, uzunluk bakımından ikidir; yüzey; genişlik bakımından üçtür; katı derinlik bakımından dörttür. Yani doğru iki nokta arasında bir uzunluk olması bakımından tek boyutlu, yüzey üç nokta arasında bir genişlik olması bakımından iki boyutlu, nihayet katı dört nokta arasında bir derinlik olması bakımından üç boyutlu geometrik bir şekildir. Bu ise Pythagorasçıların adaletin bir kare sayı, yani dört olduğunu söylediklerinde kastettikleri şeye benzer bir şeydir. Çünkü nasıl ki onlar bunu söylerken adaletin iki insan ve bu iki insan arasında dağıtılması veya değiş tokuş edilmesi gereken iki eşyada cisimleşmiş olarak dörtlük olduğunu kastediyorlarsa, Platon da örneğin yüzeyin üç olduğunu söylerken herhalde onun üç noktayı birleştiren sınırlar tarafından çevrelenmiş bir şekilde cisimleşmiş üçlük olduğunu söylemek istiyordu (Ross, Theory, 217-218).</p>

  <p class="p0">&nbsp;</p>

  <p class="p0"><span class="t10">İdea-Sayıların İlkeleri veya Unsurları</span></p>

  <p class="p0">Buradan kalkarak, Platon&rsquo;un İdeaların kendilerine de aynı bakış açısını uygulayıp onları da nasıl sayılar olarak tasarlamaya doğru gittiğini açıklayabiliriz. Aristoteles&rsquo;in verdiği bilgilere göre yukarda duyusal ve geometrik şeylerle ilgili olarak söylediğimize benzer şekilde Platon İdeaların da bir maddesi ve bir formel tözü, yani özü olduğunu ileri sürmüştür. O İdeaların kendilerinin bütün geri kalan şeylerin nedenleri olduğunu kabul ettiği için onların öğelerinin de her şeyin öğeleri olduğunu savunmuştur. Böylece o İdeaların öğeleri veya ilkeleri olarak madde diye Büyük ve Küçük olanı, formel töz olarak ise Bir olanı kabul etmiştir (<span class="t12">Metafizik,</span> 987 b 18-20).</p>

  <p class="p0">Görüldüğü gibi Platon&rsquo;un İdealar hakkında savunduğu bu görüş, onun <span class="t12">Philebos</span>&rsquo;ta şeylerle ilgili olarak savunduğu görüşün benzeridir. <span class="t12">Philebos</span>&rsquo;taki sınırsız olanın yerine burada Büyük ve Küçük olan, oradaki sınırın yerine ise burada Bir olan geçmiştir. Orada karışımlar olarak kabul edilen sağlık, mevsimler, müzikal sesler yerlerini İdeaların kendilerine bırakmışlardır. Duyusal şeyler nasıl sınırsız olanın içine sınırın girmesi ile meydana gelmekte idiyseler burada da İdealar, Büyük ve Küçük olanın içine Bir olanın girmesi veya onların Bir olandan pay almaları sonucu belirlenmeleriyle ortaya çıkmaktadırlar.</p>

  <p class="p0">Peki bu, Platon&rsquo;un İdeaları sayılara özdeş kılması anlamına mı gelmektedir? Muhtemelen hayır! Bu, onun İdealara sayılar tahsis etmesi, onların sayılar olduğu veya sayısal şeyler olduklarını düşündüğü anlamına gelmektedir. Pythagorasçılar adaletin hangi anlamda bir kare veya dört olduğunu söylüyor idiyseler, Platon da o anlamda İdeaların bir, iki veya üç olduğunu söylemek istemektedir. Onun söylemek istediği, İdeaların da bir karışım olduğu ve bu karışımı belirleyen şeyin sayı olduğudur. Platon&rsquo;un yaptığı İdealar Kuramı&rsquo;nın kendisiyle yaptığı soyutlamayı daha da ileri götürmektir. O nasıl ki, duyusal dünya ile düşünsel, akılsal dünyayı, çokluk ile birliği, çoklar ile birleri birbirinden ayırmış ve ikincilere İdealar adını vermiş, onlara duyusal dünyaya ait şeyler karşısında belirleyen ilkeler rolünü verdirmiş, duyusal çokluğu ise onların karşısında bir tür belirsiz, sınırsız olan olarak konumlamışsa, ideaların kendilerini de bileşik gerçeklikler, karışımlar olarak almış, onların da maddi bir ilke ile, yani Aristoteles&rsquo;in sözünü ettiği Büyük ve Küçük olan&rsquo;la bir formel ilkeden, yani Bir olandan meydana geldiklerini ortaya atmıştır (Robin, <span class="t12">Platon,</span> 142). Başka deyişle, Platon nasıl ki duyusal dünyanın çokluğundan bir soyutlama yaparak İdealar Kuramı&rsquo;nı üretmiş ve birincideki her çokluğa soyut bir tümel tekabül ettirmişse, burada soyutlamayı daha ileri götürerek her İdea içinde de Sınırsız olan, Büyük ve Küçük olan, Belirsiz İki vb. gibi değişik adlarla andığı bir ilke ile ona birlik veren, birliğe kavuşturan başka bir ilkenin, Bir olan, Sınır, Eşit olan vb. gibi yine değişik adlarla andığı formel bir öğenin varlığını kabul etmiştir.</p>

  <p class="p0">&nbsp;</p>

  <p class="p0"><span class="t10">İdea-Sayılar Kaç Tanedir?</span></p>

  <p class="p0">Platon&rsquo;un İdea-Sayılar kuramını böylece açıklığa kavuşturduktan sonra bu kuramın bazı ayrıntılarına girebiliriz. İlk olarak üzerinde durmamız gereken nokta, ideal sayıların sayısı, yani onların kaç tane olduklarıdır. Yine Aristoteles&rsquo;in <span class="t12">Metafizik</span>&rsquo;te verdiği bilgilere göre Platon&rsquo;un Bir&rsquo;in kendisini bir sayı, İdea-Sayı olarak kabul etmediği anlaşılmaktadır. Çünkü ona göre Bir, sayı değildir, tersine <span class="t12">sayının</span> ilkesidir. Böylece Platon ideal sayıları ikiden, şüphesiz kendinde İki&rsquo;den veya ikilikten başlatmaktadır. Aslında ideal sayıların yukarıya doğru bir sınırı olmaması gerekir. Ancak yine Aristoteles&rsquo;in verdiği bilgiye göre Platon&rsquo;un ideal sayılar dizisini on&rsquo;da, kendinde On veya onluk&rsquo;ta sona erdirdiği anlaşılmaktadır (Fizik, 206 b 32). Muhtemelen bunun nedeni onların sayısını bir noktada sona erdirmesinin gerekli olduğunu düşünmesi ve bunun da tamamen ondalık bir sistem olan Yunan sayı sisteminin sınırı kabul edilen on sayısında bitirmeyi doğru bulmasıdır (Ross, Theory, 179).</p>

  <p class="p0">&nbsp;</p>

  <p class="p0"><span class="t10">İdea-Büyüklükler veya İdea-Şekiller</span></p>

  <p class="p0">Platon&rsquo;un İdea-Sayılar hakkındaki bu görüşünü, İdea-Büyüklükler veya şekiller hakkında da savunduğu anlaşılmaktadır. İdea-Sayıların basit olmaları gibi İdea-Büyüklükler de &ldquo;bölünmezdirler. Yani özel bir dörtgen, ikiye bölündüğünde ortaya çıkan iki özel üçgenden şüphesiz daha büyüktür. Ama dörtgenliğin veya karenin kendisi, üçgenlikten veya kendinde Üçgenden daha büyük olamaz. Çünkü onların her ikisi de bölünmez bütünlerdir.</p>

  <p class="p0">İdeal sayılar serisinin on sayısında sona ermesi gibi, Platon&rsquo;un ideal büyüklükler dizisini de geometrik cisimlerin en basiti olan üçgen piramitte sona erdirmeyi uygun bulduğu anlaşılmaktadır. O ideal büyüklükler dizisini yine birden, daha doğrusu geometrik büyüklüklerde ona tekabül etmesi gereken noktadan değil (Çünkü Platon, noktanın geometrik bir fiksiyon olduğunu savunmaktadır), ikiye tekabül eden doğrudan başlatmakta, en basit yüzey olan üçgenden geçerek en basit katı olan üçgen piramitte sona erdirmektedir. Aslında burada da sayılar dizisindeki son terim olan On&rsquo;un yine karşımıza çıktığını görmekteyiz: Doğrunun sayısının iki, üçgenin sayısının üç, üçgen prizmanın sayısının dört olduğunu düşünür ve bunlara birin veya noktanın sayısı olan biri eklersek ortaya yine on sayısı çıkmaktadır.</p>

  <p class="p0">&nbsp;</p>

  <p class="p0"><span class="t10">İdea-Sayılarla Matematiksel Sayılar Arasındaki Farklar</span></p>

  <p class="p0">İkinci olarak ele almamız gereken nokta, İdea-Sayılardaki birimlerin özellikleridir. Platon&rsquo;a göre matematik bir sayıda onu meydana getiren birimlerin veya birlerin diğerlerinden farklı olmamasına, böylece onların birbirlerine eklenmeleri ve çıkarılmalarıyla bütün sayıların meydana gelmesine karşılık, ideal sayıların veya İdea-Sayıların birimleri bu özellikte değildir. Onlar birbirleriyle <span class="t12">toplanamazlar</span> (<span class="t12">Metafizik,</span> 1083 b 34). Çünkü Platon bir İdea olan iki sayısıyla ikiliği, üç sayısıyla üçlüğü kastetmekte ve ikiliğin üçlüğün bir parçası olmadığını düşünmektedir. Evet, iki üyeli bir grup üç üyeli bir grubun parçasıdır. Ancak İdea-Sayılar tümeller, tözlerdir. Dolayısıyla İdea olarak ikilik veya ikiliğin kendisi, İdea olarak üçlüğün, üçlüğün kendisinin bir parçası olamaz. Çünkü onlar bölünmez bütünlerdir. O halde aslında onlar, Robin&rsquo;in güzel bir biçimde ifade ettiği gibi, sayı olmayan sayılardır. Tersine her biri niteliksel olarak belirlenmiş bir forma sahip niceliksel bütünlerdir (<span class="t12">Platon,</span> 143).</p>

  <p class="p0">&nbsp;</p>

  <p class="p0"><span class="t10">İdealar Kuramı&rsquo;nın Son Şekline Göre Varlıklar Hiyerarşisi</span></p>

  <p class="p0">İdeal sayılarla ideal büyüklükleri de hesaba kattığımızda kuramın son şekline göre varlıklar hiyerarşisi nasıl teşekkül edecektir? Bu konuda Platon araştırıcıları arasında tam bir görüş birliği yoktur. Robin bu durumda Platon&rsquo;da varlıklar hiyerarşisinin şu şekilde ortaya çıkması gerektiği fikrindedir: En yukardan başlamak üzere önce ideal sayılar, sonra ideal şekiller, bu ikisinin altında genel olarak İdeaların kendileri, daha sonra aracı varlıklar olarak matematiksel sayılar ve şekiller ve nihayet duyusal şeyler. Bu hiyerarşide ideal şekillerin ideal sayılar altında yer almasının nedeni birincilerin daha karmaşık, ikincilerin ise daha basit olmaları; ideal şekillerin ideal sayıları, öğeleri olarak içlerinde bulundurmalarıdır. Çünkü yukarda belirttiğimiz gibi iki sayısı, yani ideal iki doğrunun, üç yüzeyin, dört katının formel ilkesidir. (<span class="t12">Metafizik,</span> s.112). Buna karşılık Ross, ideal sayılar ve şekillerle geri kalan İdealar arasında bir ayrım yapmamakta, böylece bu her üç grubu genel olarak İdealar başlığı altında toplamakta, matematik sayılar ve büyüklükleri bunların altına yerleştirip listeyi duyusal şeyler ile tamamlamaktadır ki, bize göre de Platon&rsquo;da en son şekliyle varlıklar hiyerarşisini bu şekilde anlamak daha doğrudur.</p>

  <p class="p0">Platon&rsquo;un İdealar Kuramı&rsquo;nın bu son şekli, sayılar ve şekiller olarak İdealar, İdea-Sayıların ilkeleri ve öğeleri, onların İdealar dünyası içindeki konumları ile ilgili olarak bu kadar açıklamanın yeterli olacağını düşünüyoruz. Ancak bu bölümü bitirmeden önce Platon&rsquo;un Pythagorasçıların etkisi altında geliştirdiği anlaşılan bu İdea-Sayılar öğretisi ile Pythagorasçıların kendilerinin sayı metafizikleri arasında bir karşılaştırma yapmamız yararlı olacaktır.</p>

  <p class="p0"><span class="t10">Platoncu ve Pythagorasçı Sayı Metafiziklerinin Karşılaştırılması</span></p>

  <p class="p0">Pythagorasçıların bir yandan sayıları her şeyin ilkeleri olarak kabul ederken, diğer yandan sayının kendisinin ilkeleri olarak sınırlı olanla sınırsız olanı kabul ettiklerini belirtmiş ve Pythagorasçıların sonunda evrende her tarafta sayıyı ve uyumu aradıklarını, uyumun ise zıtlıklardan meydana geldiğini savunduklarını ve uyumu meydana getiren on temel zıtlar listesinin başına sınır ve sınırsız olanı geçirdiklerini söylemiştik. Böylece Pythagorasçıların bu matematizmi ile Platon&rsquo;un İdea- Sayılar kuramı arasında hangi benzerlikler ve farklılıklar olduğu açıkça görülmektedir: Platon&rsquo;un İdea-Sayılar kuramı da sayıların şeylerin arkhesi, ilkesi olduğunu savunmaktadır. Ancak Platon onları şeylerin <span class="t12">içkin</span> veya <span class="t12">maddi</span> nedeni olarak görmemekte, onları duyusal şeylerden ayırmakta ve onların dışına ve üstüne yerleştirmektedir. Sonra Platoncu kuram, Pythagorasçılarda olmayan bir ayrımı, duyusal sayılar, matematiksel sayılar ve ideal sayılar ayrımını kabul etmektedir. Oysa Pythagorasçılar, Aristoteles&rsquo;in de işaret ettiği gibi hem sayıların şeylerin kendileri olduklarını savunmakta, hem de matematiğin nesnelerini İdealarla duyusal şeyler arasında &ldquo;aracı&rdquo; varlıklar olarak ortaya koymamaktadırlar (<span class="t12">Metafizik,</span> 987 b 27-30). Diğer yandan yine Aristoteles&rsquo;in işaret ettiği gibi Platon, Pythagorasçıların Bir olarak tasarladıkları sonsuzları veya sınırsız olanları yerine İki olan&rsquo;ı, yani Büyük ve Küçük olan&rsquo;ı geçirmekte ve İdea-Sayıları bunların Bir&rsquo;den pay almalarıyla açıklamaktadır (987 b 25-27). Nihayet geometriyi aritmetiğin bir uygulaması olarak gören Pythagorasçıların noktayı 1 sayısına tekabül ettirmelerine karşılık, Zenon&rsquo;un doğrunun sonsuza kadar bölünmesinin mümkün olduğunu gösteren akıl yürütmelerini göz önüne alan Platon, noktayı sıfıra tekabül ettirmenin ve böylece tam sayıları 1&rsquo;den değil, sıfırdan başlatmanın gerekli olduğunu hissetmiştir (Taylor, 505).</p>

  <p class="p0">&nbsp;</p>
</body>
</html>
