<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Platon&rsquo;un hayatının sonuna doğru yazmış olduğu önemli diyaloglarından biri olan <span class="t12">Timaios,</span> onun kozmolojisini, yani insan da içinde olmak üzere dünyanın, doğanın, evrenin yapısına ve nasıl meydana geldiğine ilişkin öğretisini ve daha genel olarak tüm doğa bilimini içerir. Bu eserle ilgili olarak işaret edeceğimiz diğer önemli bir nokta, 6. yüzyılda Chalcidius tarafından Latinceye bir çevirisinin yapılmış olması ve onun 13. yüzyılda Aristoteles&rsquo;in metafiziğe ve fiziğe, yani doğa bilimine ait kitapları keşfedilinceye kadar Batı Hristiyan dünyasının genel doğa şemasının temelini oluşturmuş olmasıdır.</p>

  <p class="p0">&nbsp;</p>

  <p class="p0"><span class="t10">Platon İçin &ldquo;Doğa&rdquo; Bir Anlam İfade Eder mi?</span></p>

  <p class="p0">Bu eserle birlikte içerdiği görüşler günümüze kadar çeşitli tartışmaların konusunu oluşturmuştur. Öncelikle sorulan ilk soru, Platon&rsquo;un bütün hayatı ve eserleri boyunca gerçek bir varlığa sahip olmadığını savunduğu doğal veya duyusal dünyanın, hayatının sonlarına doğru, ne tür yapıya sahip olduğu ve nasıl meydana geldiği konusunda böyle bir eser yazmak ihtiyacını neden duymuş olduğudur. İkinci soru Platon&rsquo;un bütün bu eser boyunca sürekli olarak tekrarladığı bir hususun, bu diyalogda Timaos&rsquo;un ağzından ortaya koyduğu kuramların ancak &ldquo;muhtemel bir açıklama&rdquo; olduğu şeklindeki ifadesinin ne anlama geldiğidir.</p>

  <p class="p0">Kendi payımıza bu iki soruya verilmesi mümkün olan akla yakın iki cevabın şunlar olduğunu düşünüyoruz: Önce Platon&rsquo;un hayatı ve eserleri boyunca genel olarak duyusal dünyaya veya doğaya karşı gitgide artan bir ilgisinin var olduğunu söylememiz gerekir. Bunun örnekleri olarak çeşitli hususlara değinmiştik. Mesela onun başlangıçta ilgisinin ahlâkî-estetik ve matematiksel nesnelerin İdealarına yönelmiş olmasına karşılık zamanla bunların yanında doğal dünyaya ait varlıkların İdealarını da kabul etme yönünde önemli bir eğilim, hatta değişim gösterdiğine temas etmiştik.</p>

  <p class="p0">İdealar Kuramı&rsquo;nın ilk şeklinde gerek İdealarla duyusal dünya, gerekse İdealarla İdealar arasındaki ilişkiler sorunun Platon&rsquo;un kafasında önemli bir yer işgal etmemesine karşılık, daha sonraları bu sorunlara ne kadar önem verdiğini görmüş ve bu meseleyi çözmek için <span class="t12">Parmenides, Sofist, Philebos</span> gibi son döneme ait diyaloglarında ne kadar büyük çabalar harcadığına da dikkat çekmiştik. Bunun yanı sıra bu çabaların amacının duyusal, doğal dünyanın canlılık, hareketlilik ve çeşitliliğinin hesabını vermek üzere İdealar dünyasına hayat, ruh ve hareket ithal etmek olduğunu belirtmiştik.</p>

  <p class="p0">Ayrıca Platon&rsquo;un orta dönem eserlerinden biri olan Devlet&rsquo;te, içinde yaşadığımız insani deneysel dünyanın gerçeklerinden, taleplerinden uzak genellikle &ldquo;ütopik&rdquo; diye nitelendirilen bir siyaset kuramı geliştirmesine karşılık aynı konuya ait son dönem eserleri olan Devlet <span class="t12">Adamı</span> ve <span class="t12">Yasalar</span>&rsquo;da <span class="t12">Devlet</span> diyalogunda sergilediği görüşlerini duyusal, doğal ve insani dünyanın gerçeklerine daha fazla uydurma yönünde törpüleyen, yumuşatan, deyim yerindeyse, daha &ldquo;realist&rdquo; bir siyaset öğretisi ile karşılaştığımıza işaret etmiştik.</p>

  <p class="p0">Nihayet Platon&rsquo;un, okulunda, yani Akademi&rsquo;de zamanla gittikçe gelişen ve artan bilimsel çalışmaların onu etkilemiş ve maddi dünya hakkında makul ve muhtemel bir açıklama verme yoluna itmiş olması da mümkündür. Hatta belki Platon&rsquo;un bütün eseri boyunca kendisini en büyük saygıyla andığı üstadı Parmenides&rsquo;in aynı konuda daha önce göstermiş olduğu bir tutumu devam ettirme arzusunun da bu olayda belli bir payı olmuş olması mümkün görünmektedir.</p>

  <p class="p0">&nbsp;</p>

  <p class="p0"><span class="t10">Platon İçin &ldquo;Doğa Bilimi&rdquo; Diye Bir Şey Olabilir mi?</span></p>

  <p class="p0">Bununla kastettiğimiz, Parmenides&rsquo;in ünlü şiirinde varlık hakkındaki asıl öğretisini ihtiva eden &ldquo;hakikat&rdquo; üzerine adlı bölümden sonra, ölümlülerin kendilerine göründüğü şekilde varlık hakkındaki görüşlerini sergileyen &ldquo;sanı üzerine&rdquo; adını taşıyan bir bölümü getirmiş olmasıdır. Daha önce gördüğümüz gibi Parmenides, bu ikinci kısmın varlık nedenini, öğrencisini &ldquo;hiçbir konuda ölümlülerin düşüncesi tarafından geçilmemesi için&rdquo; görünüşler veya sanılar üzerine de bilgili kılmak amacıyla açıklamaktaydı. İşte Platon&rsquo;un <span class="t12">Timaios</span> diyalogunda sergilediği doğa öğretisinin bir ölçüde bu tür polemik içeren bir amaca sahip olması da mümkündür. Eğer bu doğruysa Platon bu öğreti ile mekanist ve kendisine göre asıl nedenlere değil, ikincil nedenlere, yani maddi nedenlere dayanan bir doğa öğretisini savunan Sokrates-öncesi Doğa Filozofları&rsquo;na, İdealar varsayımından hareketle, en az onların ortaya koydukları kadar başarılı ve ikna edici bir doğa öğretisinin geliştirilebileceğini göstermeyi de diğerleriyle yanında kendine bir amaç olarak hedeflemiş olabilir (Chatelet, <span class="t12">Platon,</span> 169-70).</p>

  <p class="p0"><span class="t12">Timaios</span>&rsquo;ta sergilenen doğa öğretisinin &ldquo;muhtemel bir açıklama&rdquo; olduğu yönünde bizzat Platon&rsquo;un bu eser boyunca sık sık bize hatırlattığı hususa gelince, bunu da yukardaki paragrafın son cümlesinde işaret ettiğimiz noktadan hareketle yorumlamayı doğru bulmaktayız. Platon hiç şüphesiz İdealar dünyası ile duyusal dünya arasında ayrım yaptığı gibi İdealar dünyasını ele alan bilgi tarzı veya bilimle, hakikatle, duyusallar dünyasını ele alan kanı veya doğru kanı arasında bir ayım yapmaktadır. Bu, Platon&rsquo;un gözünde doğa biliminin hiçbir zaman ahlak veya matematik, diyalektik gibi gerçek anlamda bir bilim olamayacağı anlamına gelmektedir. Öte yandan bize duyularımız tarafından verilmiş olan meydana gelen, değişen ve ortadan kalkan nesnelerin dünyası olan doğal dünya, hiçbir gerçekliğe sahip olmayan bir şey de değildir. Kuşkusuz o gerçek anlamında var değildir. Ama yok da değildir. Eksik, yetersiz bir anlamda olmakla birlikte vardır, çünkü İdealar dünyasından pay almakta, onu taklit etmektedir. Böylece onu ele alacak olan bir bilgi, şüphesiz dar anlamda bilimsel bilgi olamaz; ama akla yakın, muhtemel, doğru kanılara dayanan bir bilgi olabilir. En azından Doğa Filozofları&rsquo;nın ileri sürdükleri öğretilerinden değer bakımından daha aşağıda olmayan, hatta ikna edicilik, akla yakınlık bakımından onlardan daha üstün bir bilgi olabilir. Nitekim Platon, Timaios&rsquo;un ağzından dile getirdiği doğa öğretisinde sergilediği görüşlerin, bu anlamda bir akla yakınlığa, ikna ediciliğe, ihtimal değerine sahip olduğuna inanmaktadır.</p>

  <p class="p0">&nbsp;</p>

  <p class="p0"><span class="t10">Doğa Araştırması, Doğanın Kendisinin Yapısı Gereği Bir Bilim Olamaz</span></p>

  <p class="p0"><span class="t12">Timaios</span> diyalogunun başkahramanı olan Timaios, diyalogun başlarında Sokrates&rsquo;e &ldquo;Tanrılara ve dünyanın doğuşuna dair birçok meselede çoğu noktalarda her bakımdan birbirine uygun, tamamen doğru açıklamalar veremezse buna şaşmaması gerektiği&rdquo;ni söyler ve kendisinin ve bu konuda hüküm veren diğerlerinin sonuçta insan olduklarını hatırlaması, bu konuda sergileyeceği akla yakın hikâyeyi bir (mit) olarak kabul etmesi ve daha ileri bir talepte bulunmaması gerektiğini belirtir (<span class="t12">Timaos, 29</span> c-d). Platon&rsquo;un bu sözlerini, onun doğa bilimini imkânsız kılan şeyi insanların bilgi konusundaki yetersizlikleri, acizliklerinden çok konunun mahiyetinden ileri gelen bir durum olarak gördüğü şeklinde yorumlamamız gerekir. Başka deyişle Platon, burada gerçek bir doğa biliminin imkânsızlığını, insanın bu konudaki yetersizliğinden çok, doğal dünyanın yapısı gereği kesin bir bilimin konusu olmayacağı olgusu ile açıklamak eğiliminde gibi görünmektedir. &ldquo;Oluşun varlığa nispeti neyse, kanının doğruya nispeti odur.&rdquo; Gölgenin, gölgesi olduğu cisme nispeti neyse, gölgenin bilgisinin, söz konusu cismin bilgisine nispeti odur. O halde doğa araştırması, doğanın bilgisi, doğanın yapısı gereği bir bilim olamaz. O olsa olsa &ldquo;akla yakın, muhtemel, mantıklı, inandırıcı&rdquo; bir hikâye olabilir.</p>

  <p class="p0">&nbsp;</p>

  <p class="p0"><span class="t10">Evren Yaratılmıştır ve Bütün Olarak Güzeldir</span></p>

  <p class="p0">Şimdi bu hikâyenin belli başlı duraklarını ve tezlerini görelim. Burada ana tez, varlıkta üç farklı şeyin olması gerektiği tezidir. Bunlardan birincisi ı) her zaman var olan, değişmeyen şey, yani İdealar, ikincisi ıı) sürekli olarak değişen, varlığa gelen ve varlıktan kesilen şey, yani duyusal dünya veya doğa, sonuncusu ııı) bu duyusal dünyayı diğer dünyaya, İdealar dünyasına bakarak, onun içinde bulunan şeyleri örnek olarak alıp meydana getiren, oluşturan işçi veya sanatkârdır (Demiorgos). Bu sonuncunun Tanrı olduğunu söyleyebiliriz (27 d-28 b).</p>

  <p class="p0">Bu varsayım, açıkça Tanrı&rsquo;nın bir İdea olmadığı, sadece İdeaları seyreden ve ona bakarak duyusal dünyayı meydana getiren bir yapıcı (fail) olduğunu ifade etmektedir. Öte yandan yine bu varsayım Tanrı&rsquo;nın ve İdealar dünyasının ezeli olduğu, zamanda bir başlangıcı olmadığı, buna karşılık duyusal dünyanın, yani evrenin meydana gelmiş bir şey olduğu, dolayısıyla bir başlangıcı olduğu şeklinde yorumlanabilir. Nitekim Platon evrenin bir başlangıcı olup olmadığı meselesini açıkça ortaya koymakta ve onun duyusal bir şey olduğunu, duyusal bir şeyin ise oluş ve yok oluşa tabi olmasından dolayı evrenin doğan, meydana gelen bir şey olduğunu ileri sürmektedir (28 b-c).</p>

  <p class="p0">Öte yandan evreni meydana getiren varlığın, yani Tanrı&rsquo;nın onu İdealar, yani tanrısal şeyler, iyi, doğru, güzel ve gerçek şeyler örneğine göre meydana getirmesi evrenin de kendi payına iyi, güzel, doğru birtakım şeylere sahip olması gerektiği sonucunu doğurmaktadır. Yapıcısı mükemmel bir varlık, yani Tanrı olan, modeli mükemmel varlıklar, yani İdealar olan bir şey herhalde salt kötü, çirkin, uyumsuz, rastlantısal bir şey olamaz. Böylece daha önceki diyaloglarında kullandığı dilin tersine Platon bu diyalogda en açık bir biçimde evrenin &ldquo;meydana gelmiş olan şeyler arasında en güzeli&rdquo; olduğunu söylemekte tereddüt etmemektedir (29 a).</p>

  <p class="p0">&nbsp;</p>

  <p class="p0"><span class="t10">Evrenin Meydana Gelmesinin Nedeni Tanrı&rsquo;nın Cömertliğidir</span></p>

  <p class="p0">Evren yaratılmıştır, Tanrı veya Demiorgos tarafından meydana getirilmiştir. Peki onun yaratılmasının nedeni nedir? Platon&rsquo;un buna cevabı son derecede açık ve basit olarak şudur: Tanrı en yüksek anlamda iyidir. İyi olduğu için de cömerttir. Öte yandan varlık yokluktan, düzen düzensizlikten iyidir. İşte bütün bunlardan dolayı Tanrı kendisine benzer bir şey olarak evreni yaratmış, ona düzen vermiş veya onu düzensizlikten düzene sokmuştur. Şimdi yaratılmış şeyler içinde en üstün ve mükemmel olan şey, zihin veya akıldır (nous). Akıl ise ancak canlı bir varlıkta, yani ruh (psykhe) sahibi bir varlıkta bulunabilir. Bundan dolayı Tanrı evrene akıl ve ruh da vermiştir. Sonuç olarak evren bir bütün olarak akıl sahibi, akıllı bir canlıdır ve onun bu aklı içinde bulunduran bir ruhu vardır (alem ruhu) (29 d-30 b).</p>

  <p class="p0">&nbsp;</p>

  <p class="p0"><span class="t10">Evrenin Temel Özellikleri</span></p>

  <p class="p0">Platon, Sokrates-öncesi Doğa Filozofları&rsquo;nın gerek zamanda birbirini takip eden gerekse eş zamanda var olan sayısız evrenler anlayışına kesin olarak karşı çıkar:</p>

  <p class="p5"><span class="t13">&ldquo;Tanrı dünyayı mümkün olduğu kadar akılsal varlıkların en güzeline ve her bakımdan en kusursuzuna benzetmek istediğinden, özleri bakımından bütün canlı varlıkları içine alan gözle görünür tek bir canlı varlık yaratmıştır&rdquo; (30 d).</span></p>

  <p class="p0">Böylece Platon&rsquo;a göre tek bir duyusal evren vardır ve bu evreni başka herhangi bir evren takip etmeyecektir.</p>

  <p class="p0">Evren var olan şeylerin toplamıdır ve tek, biriciktir. Peki onun ana maddesi nedir? Platon&rsquo;a göre Tanrı onu dört unsurdan, ateş, hava, su ve topraktan meydana getirmiştir. O halde Empedokles gibi Platon da evrenin kurucu unsurları, kökleri olarak dört unsuru kabul etmektedir. Evren kurulurken bu dört unsurun dördünü de tamamıyla içine almış, onların tek bir parçasını bile dışarda bırakmamıştır. Aynı cinsten bir başka varlığın, yani bir başka evrenin ortaya çıkması için geride bir şey kalmadığı için de bir başka evrenin meydana gelmesi mümkün değildir (31 a-33 a).</p>

  <p class="p0">Evrenin bir şekli var mıdır? Platon&rsquo;a göre, evet, onun bir şekli vardır. O Parmenides&rsquo;in de şiirinde belirttiği gibi küre şeklindedir. Çünkü küre bütün şekiller içinde onların en kusursuzu, Tanrı&rsquo;nın kendisine en çok benzeyenidir (33 b). O halde evren sonsuz değil, sonludur. Çünkü daha sonra Aristoteles&rsquo;te de göreceğimiz gibi Platon için de sonsuzluk, sonu olmama, belirsizlik anlamına geldiğinden bir mükemmellik değildir; tersine eksik, kusurlu olmadır. Öte yandan kendisi dışında göreceği veya işiteceği bir şey olmadığı için evrenin ne gözlere, ne kulaklara, kısaca duyu organlarına ihtiyacı olmadığı gibi yiyeceğini içine alıp sindirmek, daha sonra kalanını dışarıya atmak için sindirim organlarına, nihayet bir şeyi tutmak veya itmek, bir yerden bir yere gitmek için onun el ve ayak gibi hareket organlarına da ihtiyacı yoktur (33 c-d).</p>

  <p class="p0">Bununla birlikte bu, evrenin hareketsiz olduğu anlamına gelmez. Çünkü bildiğimiz gibi o akıl ve ruh sahibi bir canlıdır, hatta mümkün olan en mükemmel canlıdır. Canlı olan bir şey ise hareket eder. Çünkü canlılık demek zaten hareket etmek demektir ve ruh demek de hareketin ilkesi olan varlık demektir. O halde evren de bir canlı olarak harekete sahiptir. Ancak bu, doğru boyunca bir hareket değildir, kendi ekseni etrafında dönme hareketidir. Çünkü kendi ekseni etrafında dönme hareketi bütün hareketler içinde tekbiçimli (uniform) olan tek harekettir (34 a).</p>

  <p class="p0">&nbsp;</p>

  <p class="p0"><span class="t10">Platoncu Astronomi</span></p>

  <p class="p0">Platon bundan sonra <span class="t12">Timaios</span>&rsquo;ta astronomi sisteminin ayrıntılarına girer. Yıldızlar, gezegenler, gezegenlerin hareket yönleri ve hızları vb. konusunda açıklamalarda bulunur ve bu açıklamalarında, tahmin edileceği üzere, zamanının astronomi biliminin sonuçlarını sergiler. Felsefe tarihinden çok bilim tarihi bakımından değer ifade eden bu açıklamaları veya görüşleri üzerinde uzun uzadıya durmamızın pek anlamı yoktur. Sadece şu noktalara işaret etmemizde yarar olabilir: a) Platon öğrencisi Aristoteles&rsquo;ten farklı olarak yer ile diğer gök cisimleri arasında <span class="t12">yapı bakımından</span> bir ayrım yapmamaktadır. Aristoteles&rsquo;in ilerde göreceğimiz gibi, ay-altı aleminin dört unsurdan meydana geldiği, buna karşılık ay-üstü aleminde yer alan gök cisimlerinin özel bir maddeden, göksel bir maddeden, yani &ldquo;eter&rdquo; (esir)den yapıldığı görüşünde olmasına karşılık Platon, gök cisimlerinin dört unsur arasında en incesi olan ateşten yapılmış olduğunu söylemektedir. b) Sonra yine Aristoteles&rsquo;in Platon&rsquo;un okuluna ait ünlü bir matematikçi ve gök bilgini olan Eudoksos&rsquo;un ortak merkezli küreler sistemini kabul edip, gök cisimlerinin kendilerini değil onların adeta üzerlerine çakılı olduklarını düşündüğü kristale benzeyen küreleri hareket ettirmesine karşılık, <span class="t12">Tima</span>ios&rsquo;ta Platon kürelerden (felekler) değil, merkezi etrafında bir tekerlek veya çıkrık gibi dönen dairelerden söz etmektedir. c) Nihayet <span class="t12">Tima</span>ios&rsquo;ta açık olmamakla birlikte Platon yine Aristoteles&rsquo;ten farklı ve Pythagorasçılara benzer olarak evrenin merkezine mutlak anlamda hareketsiz dünyayı koymamakta, dünyayı diğer gezegenler gibi merkezi bir ateş veya ışık kaynağı etrafında ileri-geri hareket eden bir cisim olarak tanımlamaktadır (Taylor, 447 vd.).</p>

  <p class="p0">&nbsp;</p>

  <p class="p0"><span class="t10">Platoncu Biyoloji</span></p>

  <p class="p0">Astronomiden biyolojiye veya insan bedenine geçelim: İnsan bedenini meydana getirirken Tanrı önce ölümsüz ruhun merkezi olarak başı oluşturmuştur. (Bu Platon&rsquo;un Alkmeon&rsquo;un duyusal-hareketle ilgili sistemin merkezinin beyin olduğu hakkındaki keşfini kabul ettiğini göstermektedir). Nasıl evrenin kendisi küre şeklinde ise insanın kafatası da benzeri bir biçimde küre şeklindedir. Tanrı daha sonra mümkün bütün hareketlerden pay alması için insan gövdesini ve ondaki hareket organlarını (yani el ve ayakları) yaratmıştır. Bundan sonra yüzün üzerinde ruhun işlevlerini yerine getirebilecek organları, bunlar arasında da öncelikle gözleri meydana getirmiştir (44 d-45 b). Bu arada Platon&rsquo;un görmenin gözden çıkan ışınların görünen nesneyle teması sonucu meydana geldiği yönünde yine Empedokles kaynaklı görme kuramını benimsediğine işaret edelim.</p>

  <p class="p0">Platon&rsquo;un <span class="t12">Timaios</span>&rsquo;da ortaya attığı bir başka mesele ise üzerinde özellikle durmamızı gerektirir niteliktedir. Bu, Tanrı&rsquo;nın veya Demiorgos&rsquo;un duyusal dünyayı meydana getirirken göz önüne almak zorunda olduğu üçüncü unsur veya ilke ile ilgili meseledir. Tanrı&rsquo;nın duyusal dünyayı veya evreni İdealara bakarak meydana getirdiğini biliyoruz. O halde varlıkla ilgili olarak üç şeyin (İdealar, Demiorgos ve duyusal dünya) göz önüne alınmasının gerekli olmasına karşılık, duyusal dünyanın varlığa gelmesinde göz önüne almamız gereken <span class="t12">ilkelerin</span> sayısı ilk bakışta ikidir. Yapıcı, sanatkâr, olan Tanrı ve bu Tanrı&rsquo;nın evreni kendisine göre meydana getirdiği model, yani İdealar. Bu iki ilkenin birlikte çalışmasının sonucunda ortaya çıkan ürün ise duyusal dünyanın kendisidir.</p>

  <p class="p0">&nbsp;</p>

  <p class="p0"><span class="t10">Madde veya Yer Öğretisi</span></p>

  <p class="p0">Peki ama Tanrı İdeal örneklere bakarak <span class="t12">ne</span> üzerinde çalışıp bu ürünü, duyusal dünyayı meydana getirmektedir? Tanrı bir yapıcı, bir sanatkâr veya işçidir. Bir işçi veya sanatkâr ise kafasında tasarladığı veya bildiği bir projeye, bir plana uyarak, örneğin bir masa veya ev projesini tasarlayarak veya izleyerek bir ürün, örneğin bir masa veya evi meydana getirir, yapar, üretir. Ancak bu ustanın, bu masanın veya evin kendisinden yapılacağı bir malzemeye, maddeye, taş, mermer veya ağaca ihtiyacı yok mudur? O halde bu yaratımda sanatçı ve kafasındaki plan dışında üçüncü bir kavramı, oluşun üzerinde veya kendisinde gerçekleştiği bir malzemeyi, kısaca madde kavramını da göz önüne almak zorunda değil miyiz? (48 e-49 a).</p>

  <p class="p0">Acaba bu son şey, dört unsurun kendileri midir? Platon&rsquo;un bu noktada Empedokles&rsquo;ten ayrıldığını görmekteyiz. Bunun nedeni olarak o dört unsurun birbirlerine dönüşebilmelerini göstermektedir. Örneğin bir unsur olan toprak veya onun sıkıştırılmış şekli olan taş eriyip sıvı olmakta veya sıvı katılaşıp taş ve toprak haline gelmektedir. O halde aradığımız o nihai malzeme, nihai madde bütün bu dönüşümlerin, değişimlerin gerisinde, altında bulunan bir şey olmalıdır (49 b-d).</p>

  <p class="p0">Platon ilerde Aristoteles&rsquo;in kuvve veya madde diye adlandıracağı duyusal dünyadaki değişmelerin üzerinde veya kendisinde gerçekleştiği, bu değişmelerin öznesi, dayanağı (substratum) olan şeyi değişmenin &ldquo;kap&rdquo;ı (epodokhe, receptacle) veya &ldquo;yer&rdquo;i (khora, place) olarak adlandırmaktadır. Söz konusu yerin veya kabın kendine mahsus hiçbir özelliği veya yapısı yoktur. Kendine mahsus hiçbir özelliği veya yapısı olmadığı, her şey olabilen bir şey olması gerektiği için de onu duyusal olarak algılamak ve hakkında şu veya bu şey olduğunu söylemek imkânsızdır. O halde o ancak düşünce veya akıl yürütme yoluyla kavranabilir. Öte yandan Platon&rsquo;a göre düşüncenin veya aklın konusu olan şeylerin nesnel, tam olarak belirlenmiş şeyler olduğunu biliyoruz. Buna karşılık söz konusu kap veya yer, tersine hiçbir belirleme almamış ve kendisi bakımından hakkında hiçbir şey söylenmesi mümkün olmayan bir şeydir. Bundan dolayı Platon onun düşünceyle, fakat ancak &ldquo;bulanık, eksik bir düşünce&rdquo; ile kavranabileceğini söylemektedir (logisme tini nothe). Bu, onun olumsuzlama yoluyla düşünülmesinden başka bir şey değildir (50 a- 51 b, 52 b).</p>

  <p class="p0">Öte yandan, bu her şeyin yatağı olan, içine giren nesneyle hareket eden, şekillere bürünen, kâh şu şekilde kâh bir başka şekilde olan şey, aslında bir ilke olarak da alınamaz. Çünkü o bağımsız bir varlığa sahip değildir. Tanrı&rsquo;nın ve İdeanın kendisine verdirdiği şekil veya nitelik ile bir varlık kazanmaktadır. Tanrı&rsquo;nın veya Akıl&rsquo;ın kendisine verdiği şekli kabul etmesi demek, onun bağımsız bir varlığı, kişiliği olmadığını gösterdiği gibi, kötü de olmadığını gösterir. Çünkü o Akıl&rsquo;ın emirlerine uymakta, itaat etmektedir. Platon çoğu durumda onun Akıl tarafından &ldquo;ikna edildiği&rdquo;ni söylemektedir. Böylece onun işinin Akıl&rsquo;ın ereğini yerine getirmede yardımcı olmak, onun aleti olmak olduğunu söyleyebiliriz.</p>

  <p class="p0">&nbsp;</p>

  <p class="p0"><span class="t10">Madde Zorunluluktur</span></p>

  <p class="p0">Bununla birlikte Platon bu ilkeyi &ldquo;Zorunluluk&rdquo; olarak adlandırmakta ve onun düzensiz, serseri, başıboş bir şey olduğunu belirtmektedir. Bununla da kalmamakta, Akıl ile Zorunluluk arasında bir ayrım yapmakta, duyusal evrende Akıl&rsquo;ın yeri ile Zorunluluk&rsquo;un yerini birbirinden özenle ayırmakta, evrenin meydana gelişinde Akıl ile Zorunluluk&rsquo;un birleştiğini söylemektedir. Böylece o Akıl ile Zorunluluk arasında bir fark, hatta çatışma olduğunu ima etmekte ve aralarındaki güç kavgasında Akıl&rsquo;ın meydana gelen şeylerin çoğunu iyiliğe doğru götürmek suretiyle Zorunluluk&rsquo;a üstün gelmiş olduğunu söylemektedir (48 a-b). O halde Platon&rsquo;un Zorunluluk&rsquo;tan kastettiği Herakleitos veya Stoacılarda, Anaksagoras&rsquo;ta Akıl&rsquo;la, Logos&rsquo;la bir ve aynı şey olan şey değildir. Çünkü bu düşünürlerde Zorunluluk evrendeki düzen ve yasanın ilkesidir ve bu düzen ve yasanın temeli veya kaynağı da Akıl&rsquo;ın kendisidir. Oysa Platon söz konusu Zorunluluk&rsquo;u özellikle evrenin tam olarak yasal ve düzenli olmasına engel olan, onun tam belirleme almasına karşı çıkan bir ilke veya varlık olarak tanımlamaktadır.</p>

  <p class="p0">Platon&rsquo;un kafasında bu Zorunluluk, kap veya yerle ilgili olarak, böylece, ikili bir bakış açısının var olduğu anlaşılmaktadır. O bir yandan Zorunluluk&rsquo;u veya yeri bir kötülük, eksiklik veya kusur ilkesi olarak almaktadır. Evrenin tam olarak mükemmel olmamasının, yani devamlı ve kalıcı olmamasının, oluş ve yok oluş içinde olmasının nedeni bu Zorunluluktur veya yer, kap veya maddedir. Bununla birlikte o mutlak anlamda bağımsız, kötü bir ilke de değildir. Çünkü o, Akıl&rsquo;ın kendisine verdirdiği şekli, belirlemeyi, düzenliliği <span class="t12">kabul edebilmektedir.</span> O halde o mutlak değil de İdeanın veya Akıl&rsquo;ın kendisine oranla <span class="t12">göreli</span> bir kötülük, eksiklik ilkesi olarak kabul edilebilir. Duyusal dünya, evet, bu ilkeden ötürü mükemmel değildir, ancak <span class="t12">mümkün olan</span> en mükemmel bir varlıktır. Burada mümkün olan mükemmellikten kastedilen işte onun içerdiği maddenin, malzemenin izin verdiği ölçüde mükemmel olmasıdır. O halde burada Platon&rsquo;un yoklukla ilgili olarak kabul ettiği görüşüne paralel bir görüşle karşılaşmaktayız. Nasıl ki Platon <span class="t12">Sofist</span>&rsquo;te yokluğun mutlak anlamda var olmadığı, ancak göreli anlamda, yani başkalık olarak var olduğunu söylüyorsa, burada da o kötülüğün mutlak anlamda var olmadığını, ancak göreli olarak, yani Zorunluluk veya yer, madde olarak var olduğunu ileri sürmektedir.</p>

  <p class="p0">Platon daha önce de değindiğimiz gibi duyusal varlıkların nihai maddi ilkelerinin veya köklerinin dört unsur olmadığı, onlardan da geride bulunan bir şey, kap veya yer olduğunu söylemektedir. Platon&rsquo;un fiziğine, yani Tanrı&rsquo;nın bu kap veya yere İdea örneklerini uygulamak suretiyle evreni nasıl meydana getirdiği meselesine geri dönecek olursak şunu görmekteyiz: Platon, Empedokles&rsquo;in dört unsur öğretisini Pythagorasçıların geometrik cisimler, katılar (solids) öğretisiyle ilişkiye sokmakta ve her bir unsurun bu geometrik cisimlerin bir türünden meydana geldiğini savunmaktadır. Platon bu konuda da Pythagorasçıları izleyerek beş tür katı olduğunu kabul etmekte ve onlardan dördünün iki basit tip üçgenden hareketle geometrik olarak meydana getirilebileceğini savunmaktadır. Bu iki üçgen, unsurların nihai yapı taşları (arkheler) olan şeylerdir. Onlardan biri Pythagorasçıların &ldquo;yarım kare&rdquo; diye adlandırdıkları iki kenarı aynı uzunlukta olan dik açılı üçgen, diğeri yine Pythagorasçıların &ldquo;yarım üçgen&rdquo; diye adlandırdıkları, eşit kenar bir üçgenin tepe noktasından tabanına indirilen bir doğru ile ikiye bölünmesi sonucu ortaya çıkan dik açılı üçgendir.</p>

  <p class="p0">Platon bu üçgenlerin neden var olan her şeyin kendilerinden meydana geldiği nihai yapı taşları olduğu veya onların özel güzelliklerinin nereden ileri geldiği konusunda bir şey söylememektedir. Ancak biz bunun nedeninin söz konusu iki üçgenin açılarının oranlarının mümkün olan en basit oranlar olmasından ileri geldiğini (birinci 1:1/2, ikinci 1:2/3) biliyoruz. Platon bu üçgenleri uygun bir şekil ve miktarda birleştirmek suretiyle geometrik cisimleri elde etmekte ve bu geometrik cisimleri de sözünü ettiğimiz gibi unsurlara tekabül ettirmektedir. Sonuç olarak dört unsurdan toprağı küplerden, ateşi piramitlerden, havayı sekiz yüzlü çokgenlerden, suyu ise yirmi yüzlü çokgenlerden meydana getirtmektedir (53 vdd).</p>

  <p class="p0">Platon&rsquo;un bu konudaki öğretisinin de ayrıntılarına girmemizin bir anlamı yoktur. Çünkü bu ayrıntılar da felsefe tarihinden çok bilim tarihini ilgilendirmektedir. Burada Platon&rsquo;un sadece genel olarak Pythagorasçıların izinden giderek her şeyi, bu arada nitelikleri, niceliksel-geometrik olarak açıklama yönünde ilerlediğini belirtmekle yetinelim. Daha kısa bir ifade ile Platon burada daha sonra Descartes ve Spinoza&rsquo;nın da yapacakları gibi <span class="t12">doğa bilimini geometriye indirgemektedir.</span> Üstelik bunu sadece fizik için yapmamakta, biyoloji, fizyoloji, hatta psikoloji alanında da bu bakış açısını devam ettirmektedir. İnsan organizmasını veya insan vücudunu Platon da Descartes gibi bir makine olarak görmekte ve zevk ve acı duyumları, ruhsal hastalıklara varıncaya kadar onda meydana gelen biyolojik, fizyolojik ve psikolojik birçok olayı, mekanist bir model içinde ve mekanist kavramlarla açıklamaktadır.</p>

  <p class="p0"><span class="t10">&nbsp;</span></p>

  <p class="p0"><span class="t10">Evrenin Ezeli mi Olduğu, Yoksa Zamanda mı Meydana Gelmiş Olduğu Tartışması</span></p>

  <p class="p0">Platon&rsquo;un kozmolojisine veya doğa felsefesine ayırdığımız bu bölümü bitirmeden önce son olarak onun daha sonra gerek bizzat Antik dönemde, gerekse daha özel olarak Ortaçağ Doğu İslam felsefesinde üzerinde çok tartışılacak olan evrenin zamanda meydana gelmiş (muhdes, hadis) bir şey olduğu öğretisi üzerinde biraz daha fazla duralım. Ortaçağ İslam dünyasında Farabi, İbni Sina gibi Yunan tarzı felsefe geleneğine mensup filozoflarla Gazali&rsquo;nin başını çektiği Kelamcılar arasında meydana gelecek tartışmalarda, en ateşli konuların başında evrenin ezeli (kadim) mi olduğu, yoksa zamanda mı meydana gelmiş olduğu konusu gelecektir. Gazali&rsquo;nin ünlü <span class="t12">Tehafütü&rsquo;l-Felasife</span> (Filozofların Tutarsızlıkları) adlı eserinde, adı geçen filozofların ileri sürdükleri tezler arasında yer aldığını belirttiği evrenin ezeli olduğu iddialarının çürütülmesine büyük bir yer ayıracağı gibi onun diğer iki tezi (Tanrı&rsquo;nın bireysel-tikel şeylerin bilgisine sahip olamayacağı ve öbür dünyada bedensel bir dirilmenin mümkün olmadığı) yanında bu tezlerinden de hareketle İslam filozoflarını İslam&rsquo;a aykırı görüşler ileri sürdükleri gerekçesiyle kâfirlikle itham edeceğini göreceğiz. Gazali ve onu takiben <span class="t12">Tehafütler</span> geleneği içinde yer alan diğer Kelamcılar, alemin ezeli mi yoksa zamanda mı meydana gelmiş olduğu konusunda eski düşünürler arasında görüş farklılığı olduğunu belirtirlerken, sürekli olarak Aristoteles ile Platon arasında bir ayrım yapacak ve Aristoteles&rsquo;in alemin ezeli olduğu görüşünü ileri sürmesine karşılık Platon&rsquo;u onun zamanda meydana gelmiş olduğu görüşünü benimsemiş olduğunu tekrarlayacaklardır. Kelamcıların Platon&rsquo;a atfettikleri bu görüşün kaynağını işte <span class="t12">Timaios</span> diyalogunda onun bu konu ile ilgili sözlerinin oluşturduğu anlaşılmaktadır. Öte yandan Aristoteles de Platon&rsquo;un <span class="t12">Timaios</span> diyalogundaki bu görüşünü esas alarak onun dünyanın zamanda varlığa gelmiş bir şey (gennatos) olduğu fikrinde olduğunu belirtmekte ve bu görüşü şiddetle eleştirmektedir.</p>

  <p class="p0">Peki Platon&rsquo;un bu sözlerini Aristoteles&rsquo;in ve diğer sözü edilen Müslüman yazarların yorumladığı gibi gerçekten onun alemin zamanda varlığa getirilmiş, yaratılmış bir şey olduğu şeklinde mi almamız gerekir? Bu konu daha Akademi&rsquo;nın ilk döneminden itibaren onun içinde yer alanlar arasında tartışılmış görünmektedir. Yukarda işaret ettiğimiz gibi Aristoteles&rsquo;in Platon&rsquo;un alemin zamanda meydana gelmiş bir varlık olduğu görüşünde olduğunu ileri sürmesine karşılık başta Yeni-Platoncular olmak üzere Platoncuların çoğunluğu karşı görüşü savunmuş ve alemin zamanda bir başlangıcı olduğuna dair Platoncu tasarımın sırf &ldquo;sergileme kolaylığı&rdquo;yla benimsenmiş ve ileri sürülmüş bir görüş olduğunu ileri sürmüşlerdir.</p>

  <p class="p0">Gerçekten de Platon&rsquo;un <span class="t12">Timaios</span>&rsquo;ta işaret ettiğimiz açık sözlerine ve Aristoteles&rsquo;in bu konudaki açık yorumuna rağmen onun evrenin zaman içinde meydana gelmiş ve yaratılmış olduğu sözlerini olduğu gibi almamak gerektiği anlaşılmaktadır. Çünkü tüm Antik Yunan düşüncesi, esas olarak hiçten herhangi bir şey çıkmasının mümkün olmadığı (ex nihilo nihil est), dolayısıyla zamanda ne kadar geriye gidersek gidelim evrenin var olmadığı, yokluktan varlığa gelmiş veya getirilmiş olduğunu kabul etmenin akla aykırı olduğu aksiyomu üzerine kuruludur. Homeros ve Hesiodos&rsquo;tan başlayarak Yunan şairleri, kozmogoni yazarları, filozoflarının tümü, istisnasız olarak, maddenin ezelden beri var olageldiğini ve Tanrıların evren üzerine etkinliğinin sadece var olan, ancak düzensiz, kaos halinde bulunan maddeye bir şekil vermek ve onu düzene kavuşturmaktan ibaret olduğu görüşünü adeta bir aksiyom olarak tekrarlamışlardır. O halde Platon&rsquo;un bu geleneğin tamamen dışına çıkarak daha sonra Hristiyanlığın ve İslam&rsquo;ın kabul edeceği tarzda Tanrı&rsquo;nın evreni yoktan yarattığı veya meydana getirdiği şeklinde bir görüşe sahip olması çok zor görünmektedir.</p>

  <p class="p0">Öte yandan Platon <span class="t12">Timaios</span>&rsquo;ta hiçbir yerde dünyanın Tanrı tarafından varlığa veya meydana getirilmesinden önce bir zamanın var olduğu veya var olabileceğini ifade etmemektedir. Tersine o, zamanın alemin <span class="t12">varlığa getirilmesi ile birlikte</span> varlığa gelmiş olduğunu söylemektedir (37 d-e). O halde Platon&rsquo;un evrenin meydana gelmiş, varlığa gelmiş bir şey olduğu şeklindeki sözlerini geçmişte, başlangıçta dünyanın fiilen bir kaos halinde bulunduğu bir zamanın yaşandığı veya dünyanın belli bir süre için bir kaos döneminden geçtiği, daha <span class="t12">sonra</span> Tanrı&rsquo;nın İdeaları model olarak almak suretiyle bu kaosu kozmosa dönüştürdüğü şeklinde almak hem zorunlu, hem de doğru değildir. Çünkü Platon&rsquo;un zamana ilişkin sözlerinden, onun zamanı gök cisimlerinin muntazam hareketlerine bağladığı, dolayısıyla bu hareketlerin ortaya çıkmasından önce zamanın <span class="t12">var olmadığını</span> düşündüğü anlaşılmaktadır. Tanrı&rsquo;nın evreni bir kozmos olarak meydana getirmesinden <span class="t12">önce</span> zamanın varlığı söz konusu olmayacağına göre söz konusu kozmos durumunun fiili bir kaos durumunun arkasından meydana geldiğini düşünmek, o halde, olsa olsa gerçekten &ldquo;sırf sergileme kolaylığı&rdquo; yüzünden benimsenmiş bir varsayım gibi görünmektedir. Başka deyişle Platon&rsquo;un adını andığı o kaos durumunun evrenle ilgili olarak fiilen, yani gerçekten hiçbir zaman için söz konusu olmamış olduğunu, dolayısıyla Platon&rsquo;un evreninin ta ezelden beri hep bir kozmos olarak var olduğunu kabul etmek gerekir. Nitekim gerek Yeni-Platoncular, gerekse Farabi, İbni Sina gibi Müslüman Platoncular onu bu şekilde düşünme ve ele alma yöntemini izleyeceklerdir.</p>

  <p class="p0">&nbsp;</p>
</body>
</html>
