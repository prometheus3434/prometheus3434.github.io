<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Sokrates&rsquo;in ölümü ile İÖ. 4. yüzyıla geçiyoruz. Bu, İlkçağ dünyasının en büyük iki filozofu olan Platon&rsquo;la Aristoteles&rsquo;in yüzyılıdır. Platon, Sokrates&rsquo;in öğrencisi ve eserlerinde onun adını ölümsüzleştiren kişidir. O, kavram felsefesiyle, asıl var olan gerçeklikler olarak gayrı maddi nitelikteki İdeaları kabul eden idealizmiyle Sokrates&rsquo;in gerçek anlamda öğrencisidir. Sokrates&rsquo;le ilgili olarak Platon&rsquo;un büyük hayranlık ve coşkusunu paylaşmamakla birlikte Aristoteles de kavram felsefesini devam ettirecek, üzerinde önemli birtakım düzeltmeler yapmayı gerekli görmekle birlikte Platoncu idealizmi de koruyacak, belki bütün bunlardan daha da önemli olmak üzere Sokratesçi erekbilimciliği en son sınırlarına götürecektir. Böylece gerek Platon gerekse Aristoteles felsefe tarihçileri tarafından doğru ve haklı olarak <span class="t12">Büyük Sokratesçiler</span> olarak adlandırılmaktadırlar.</p>

  <p class="p0">Ancak bu yüzyılda Platon gibi yine Sokrates&rsquo;in yakın çevresinden olup kendilerini Sokrates&rsquo;in dostları olarak adlandıran başka bazı düşünürler vardır ki, bunlar felsefe tarihçileri tarafından <span class="t12">Küçük Sokratesçiler</span> ve onların kurmuş oldukları felsefe okulları da Küçük Sokratesçi okullar olarak nitelendirilir. Bu okullardan ikisi, özellikle Aristoteles sonrası felsefede, yani Helenistik ve Roma döneminde ortaya çıkacak ve felsefi düşünce dünyasında hakim olacak iki okulun, Epikuros ve Stoa okullarının düşünsel kaynakları ve ataları olmaları bakımından büyük önem taşırlar. Bunlar Antistenes&rsquo;in kurduğu kinik okulla Aristippos&rsquo;un kurduğu Kirene okuludur. Bu iki önemli okulla yine Sokrates&rsquo;ten esinlenen Euklides tarafından kurulmuş olan Megara Okulu ve Sokrates&rsquo;in bir başka sevdiği öğrencisi olan Phaidon tarafından kurulmuş olan Elis- Eretria Okulu da bazı görüşleriyle Sokrates&rsquo;in devamı sayılabilirler. Fakat bu okullarla Sokrates arasında bazı önemli farklar da vardır. Bunlar aynı zamanda ve hatta büyük ölçüde Sofistlerden, özellikle Protagoras ve Gorgias&rsquo;tan etkilenmişlerdir. Öte yandan bu okullarda Sokrates-öncesi döneme ait filozoflara, özellikle Parmenides ve Herakleitos&rsquo;a geri giden bazı önemli etkilerin varlığını da gözlemlemek mümkündür.</p>

  <h3 class="h30"><a id="ncx469"></a><a id="a32"></a>Euklides ve Megara Okulu</h3>

  <p class="p0">Küçük Sokratesçi okullar içinde ilk ele alacağımız, Megara Okulu&rsquo;dur. Bu okulun kurucusu Sokrates&rsquo;in en eski ve sadık arkadaşlarından biri olan Megaralı Euklides&rsquo;tir (bu Euklides&rsquo;i bir sonraki yüzyılda yaşamış, ünlü <span class="t12">Elementler</span> kitabının yazarı ve uzay geometrimizin kurucusu olan Euklides&rsquo;le karıştırmamalıyız). Euklides&rsquo;in Sokrates&rsquo;in duruşması ve ölümünde hazır bulunduğu anlaşılmaktadır. Sokrates&rsquo;in ölümünden sonra, aralarında Platon&rsquo;un da bulunduğu öğrencileri kendilerinin de başına benzeri bir tehlikenin geleceği korkusuyla Atina&rsquo;yı bir süreliğine terk ettiklerinde, onları memleketi olan Megara&rsquo;da karşılayacak ve burada misafir edecek olan bu Euklides&rsquo;tir.</p>

  <p class="p0">Euklides yaş bakımından Sokrates&rsquo;ten çok genç değildir; ancak onun ölümünden sonra daha uzun bir zaman yaşamış, Megara&rsquo;da kurduğu felsefe okulu da İÖ. 4. yüzyılın sonuna kadar varlığını sürdürmüştür. Euklides&rsquo;ten sonra bu okulun önemli simaları arasında Miletli Eubilides, İasoslu Diodoros Kronos ve yine Euklides&rsquo;le aynı şehirden olan Stilpon&rsquo;un adları geçmektedir. Stoa okulunun kurucusu olan Kıbrıslı Zenon (bunu da Elea okuluna mensup Zenon&rsquo;la karıştırmamak gerekir) Stilpon&rsquo;un öğrencisi olacaktır.</p>

  <p class="p0">Euklides&rsquo;in öğretisinin temelini Elealılardan aldığı Parmenides&rsquo;in Varlık&rsquo;ını veya Var Olan&rsquo;ını, Sokrates&rsquo;ten öğrendiği İyilik veya İyi Olan&rsquo;a özdeş kılması oluşturmaktadır. Sokrates&rsquo;in İyi&rsquo;si, tikel olan bütün iyi şeylerde değişmeyen, hep aynı kalan bir doğa, bir öz olması bakımından gerçekten Parmenides&rsquo;in Varlık&rsquo;ına veya Var Olan&rsquo;ına benzemektedir. Euklides kendisine farklı adlarla işaret edilen, ancak gerçekte bir olan ve her zaman kendi kendisinin aynı olan değişmeyen Varlık&rsquo;ı, İyi Olan&rsquo;a özdeş kıldığı gibi farklı ve değişik erdemler görüntüsü altında aslında tek bir değişmeyen, kendi kendisinin aynı kalan Erdem olduğuna inanmaktadır.</p>

  <p class="p0">Euklides&rsquo;in bu görüşünün vardığı sonuç, Parmenides gibi, her türlü çokluğun, oluş ve yok oluşun, hareketin gerçekliğinin inkârı olmuştur. Ancak bu öğreti, Windelband&rsquo;ın haklı olarak işaret ettiği gibi bizi ne bir ahlakın yaratılması, ne de kuramsal bilgimizin zenginleştirilmesi konusunda verimli bir hareket noktasına götürebilirdi. Çünkü bu özdeşleştirme ile Parmenidesçi ilkenin soyut kısırlığı herhangi bir şekilde aşılmıyordu. Parmenides &ldquo;Varlık, vardır&rdquo; ve &ldquo;Var olmayan var değildir&rdquo; önermesinden başka herhangi bir şey söylemeyi bize yasaklamış olduğu gibi Euklides&rsquo;in Parmenides&rsquo;in ontolojik &ldquo;Varlık&rdquo;ını, Sokrates&rsquo;in ahlâkî &ldquo;İyi&rdquo;sine özdeş kılmasından da içerikli bir ahlak öğretisi çıkaramayız. Bunun sonucu ise yine Windelband&rsquo;ın haklı olarak hatırlattığı şey, yani Megara Okulu&rsquo;nun ahlâk felsefesi konusunda herhangi bir başarı gösterememiş olması olacaktır. Bu okulun mensupları arasında ahlâk felsefesi konusunda dişe dokunur görüşlere sahip olduğu görülen tek kişi olan Stilpon&rsquo;un ise bu başarısını Kiniklere yaklaşmasına ve onların ahlâk konusundaki öğretilerini paylaşmasına borçlu olduğunu söylemek gerekir (Windelband, <span class="t12">Geschichte der Abendlandischen Philosophie,</span> 102).</p>

  <p class="p0">Aristoteles, <span class="t12">Metafizik</span>&rsquo;inde Megara Okulu&rsquo;na mensup filozofları, kuvveyi inkâr etmeleri, onu fiile indirgemeleri ve böylece kuvve ve fiilin bir ve aynı şey olduğunu ileri sürmelerinden ötürü eleştirir (Metafizik, <span class="t15">1046</span> b 29). Aristoteles&rsquo;in metafizik ve fiziğinin en orijinal görüşlerinden biri olan kuvve-fiil öğretisini ona ayıracağımız bölümde geniş olarak ele alacağız. Burada Megara Okulu&rsquo;nun bu konudaki görüşü ve Aristoteles&rsquo;in onlara yönelttiği bu eleştiri ile ilgili olarak ve bir ön hazırlık olması ölçüsünde konuyu biraz açalım:</p>

  <p class="p0">Anlaşıldığına göre Megaralılar Parmenides&rsquo;in oluş ve yok oluşun, hareketin var olmadığı görüşünü kabul ettikleri için imkânın veya kuvvenin varlığını reddetmişlerdir. Bunun için onların çelişmezlik ilkesinden hareket ettikleri görülmektedir.</p>

  <p class="p0">Bilindiği gibi çelişmezlik ilkesi, özdeşlik ilkesinin bir başka ifadesi veya onun sonucu olan bir ilkedir. Aristoteles&rsquo;in terimleri ile ifade edersek bu ilke, bir özneye hem bir şeyin veya yüklemin, hem de onun zıddı olan bir başka şeyin veya yüklemin yüklenmesinin mümkün olmadığını ifade eder. Eğer insanın ölümlü olduğunu söylüyorsak, aynı zamanda onun ölümsüz olduğunu söylememiz bir çelişkidir.</p>

  <p class="p0">Megaralılar bu ilkenin sadece <span class="t12">geçmiş ve şimdi</span> için değil, <span class="t12">gelecekteki olaylar</span> için de geçerli olduğunu ileri sürmektedirler. Onlara göre iki gelecekten ancak biri mümkündür ve o, kendisinin zıddı olan şeyi çelişiği olarak dışarıda bırakır. Örneğin acaba yarın hava nasıl olacaktır? Ya açık olacaktır veya kapalı. Eğer yarın hava açık olacaksa, bunun zıddı olan şey, yani onun kapalı olması imkânsızdır. Öte yandan yukarda söylediğimiz gibi Megaralılara göre çelişmezlik ilkesi sadece dün ve bugün için değil, gelecek için, yani yarın için de geçerlidir. Çünkü doğru olan doğrudur, ezeli-ebedi olarak doğrudur. Yanlış olan da yanlıştır ve ezeli-ebedi olarak yanlıştır. Her şey ezeli-ebedi olarak belirlenmiştir.</p>

  <p class="p0">O halde her şey ya zorunlu veya imkânsızdır. Biz bugün yarın havanın nasıl olacağını bilmediğimiz, elimizde onunla ilgili yeterli bilgi olmadığı için bu iki şıktan ikisini de <span class="t12">mümkün</span> görebiliriz. Ancak bu &ldquo;imkân&rdquo;, sadece <span class="t12">bizim zihnimizdedir, eşyanın kendisinde değildir.</span> Eşyanın kendisi bakımından aslında yarın havanın nasıl olacağı belirlenmiştir, zorunlu olarak belirlidir. Eğer eşyanın kendisi bakımından belirlenmiş olması itibariyle yarın hava açık olacaksa, onun açık olması <span class="t12">zorunludur.</span> Onun açık olmasının zorunlu olması demek ise, kapalı olmasının <span class="t12">imkânsız</span> olması demektir. O halde sonuç olarak eşyanın kendisinde imkân veya mümkün olan bir şey yoktur. Başka deyişle var olan (yarınki açık hava) ile var olmayan (yarınki kapalı hava) arasında hiçbir geçiş, hiçbir ara varlık veya ara durum söz konusu değildir.</p>

  <p class="p0">Aristotelesçi kavramlarla ifade edersek, Megaralılar kuvve, yani imkânla fiilin, yani gerçekleşmenin veya gerçekleşmiş olanın bir ve aynı şey olduğunu söylemektedirler. Bununla da oluşun ve hareketin imkânını ortadan kaldırmaktadırlar. Hem Kiniklere ait alt bölümde değineceğimiz hem de tümünü Aristoteles&rsquo;e ayırdığımız üçüncü ciltte daha geniş olarak ele alacağımız gibi gerçekten de Aristoteles, oluşu ve hareketi mümkün kılmak ve açıklayabilmek için imkân veya kuvveyle fiili ayırmak ihtiyacını duyacak, imkân veya kuvve olarak varlıkla gerçekleşme veya fiil olarak varlığı birbirinden ayıracak ve oluşu da imkândan gerçekleşmeye, kuvveden fiile bir geçiş süreci olarak tanımlayacaktır.</p>

  <p class="p0">Üzerinde durduğumuz geleceğin belirlenmiş olup olmadığı konusunda ise Aristoteles, Megaralıların tersine, geleceğin henüz <span class="t12">belirlenmemiş</span> olduğunu ileri sürecektir. Bu konuyu ele aldığı <span class="t12">Önermeler Üzerine</span>&rsquo;nin (<span class="t12">Peri Hermeneias</span>) Dokuzuncu Bölümü&rsquo;nde doğru ve yanlışın şeylere uygun düşmek ve düşmemek anlamına geldiğini, onların bundan dolayı mümkünlerle değil ister şu andaki, ister geçmişteki gerçek olanla ilgili olduğunu ve belirsiz olan söz konusu olduğunda <span class="t12">çelişmezlik ilkesinin kendisinin de belirsiz</span> olduğunu, mutlak olmadığını söyleyecek ve böylece gelecekteki olayların bu anlamda ne zorunlu, ne imkânsız olmayıp sadece <span class="t12">olumsal</span> olduğunu ileri sürecektir.</p>

  <p class="p0">Megara Okulu&rsquo;na mensup diğer bir filozof olan Diodoros Kronos&rsquo;un kuvve veya imkânla fiilin özdeşliği konusunda aynı yönde ve aynı amaçla şu argümanı ortaya attığını görüyoruz: Mümkün olan, imkânsız olamaz. Şimdi iki çelişikten biri fiilen gerçekleştiğinde diğeri imkânsızdır. O halde imkânsız olan eğer daha önce mümkün olmuş olsaydı, imkânsızın mümkünden çıkması gerekirdi. Demek ki o daha önce mümkün değildi ve sadece gerçekleşmiş olan, mümkündür. Bunu daha somut bir biçimde ifade etmek gerekirse, &ldquo;Dünya mevcuttur&rdquo; ve &ldquo;Dünya mevcut değildir&rdquo; önermeleri, iki çelişik önermedir. Ama dünya önümüzde, fiilen mevcuttur. O halde dünyanın mevcut olmaması imkânsızdır. Eğer dünyanın mevcut olmaması geçmişte mümkün olsaydı, bir imkânın imkânsızlığa dönüşmüş olması gerekirdi. Ama bu olamaz. O halde dünyanın mevcut olmaması hiçbir zaman mümkün değildi (Copleston, 117).</p>

  <p class="p0">Diodoros Kronos, Elealı Zenon&rsquo;un hareketin saçmalığı, dolayısıyla imkânsızlığını kanıtlamaya yönelik güçlüklerine veya <span class="t12">aporie</span>&rsquo;lerine de katkıda bulunmaya çalışmıştır. Ona izafe edilen aporie&rsquo;lerden biri, buğday tanesi aporie&rsquo;sidir: Bir buğday tanesi, küme değildir. İki buğday tanesi de küme değildir. Peki onlar ne zaman bir küme oluştururlar? Burada kanıtlanmak istenen daha önce Zenon&rsquo;da olduğu gibi çokluğu kabul etmenin bizi saçma sonuçlara götüreceğidir. Zenon&rsquo;un buna benzeyen aporie&rsquo;si hatırlanacağı gibi yere tek tek bırakılan darı tanelerinin bir ses meydana getirmediği, ancak bir avuç darı tanesi yere atıldığında sesin meydana geldiği, böylece tek tek bir ses meydana getirmeyen şeylerin birlikte bir ses meydana getirmesi saçmalığı veya paradoksu ile ilgili aporie idi.</p>

  <p class="p0">Megaralılar bu tür Zenon paradoksları kadar ciddi ve önemli olmasalar da yine belli bir değere sahip olan, çünkü oluş ve yok oluşu, çokluğu kabul etmekte var olan ciddi güçlüklere dikkat çeken akıl yürütmeler veya argümanlar yanında daha çok kelime oyunlarına ve aldatmalara dayanan <span class="t12">eristik</span> türden kanıtlamalar da ortaya atmışlardır. Bunlar arasında en ünlüleri Giritli, Kel, Boynuzlu diye bilinen eristik akıl yürütmelerdir. Bir fikir vermek üzere sonuncuyu zikredelim: &ldquo;Kaybetmediğimiz şeye sahibiz. Boynuzlarımızı kaybetmedik. O halde boynuzlarımız vardır.&rdquo;</p>

  <p class="p0">Yukarda işaret ettiğimiz gibi Euklides&rsquo;in ölümünden sonra onun yerine geçen parlak öğrencisi Stilpon, Megara Okulu&rsquo;nu gitgide daha fazla Kinik Okulu&rsquo;na yaklaştırır. Bunun sonucunda Stilpon bilgeliğin, metafizik spekülasyonlarda bulunmadığı, bireyi dış faktörlere bağlı olmaktan kurtaracak basit hayatta yattığı görüşünü savunur. Bunu güzel bir şekilde ifade eden bir hikâye şudur: Megara yağmalandığında Stilpon&rsquo;a ne kadar çok şeyini kaybettiği sorulur. Cevabı hiçbir şeyini kaybetmediğidir. Çünkü o zaten bilgiden başka hiçbir şeye sahip olmamıştır. Bilgisini ise kimse elinden almamıştır. Stoa okulunun kurucusu olan Kıbrıslı Zenon&rsquo;un Stilpon&rsquo;un öğrencisi olması tarihin garip bir cilvesidir. Çünkü böylece Megara Okulu manevi olarak bir Zenon&rsquo;la (Elealı Zenon) başlayıp bir başka Zenon&rsquo;la (Kıbrıslı Zenon) sona ermiş olmaktadır.</p>

  <h3 class="h30"><a id="ncx485"></a><a id="a33"></a>Antisthenes ve Kinik Okul</h3>

  <p class="p0">Nasıl Sokrates&rsquo;in bilginin erdem olduğu ve eylemi belirlediği, eylemin değerini belirlediği görüşü Platon&rsquo;un düşüncelerini oluşturmuşsa; asıl olanın eylem olduğu ve bilginin değerini veren şeyin eyleme kılavuzluk etmesi olduğu görüşü de diğer iki küçük Sokratesçi okulu, Kinikler ve Kirenelileri ortaya çıkarmıştır. Bu iki okulda ortak olan en önemli özellik, kuramsal bilgiye karşı gösterdikleri kayıtsızlık ve küçümseme ile felsefeyi bir yaşam sanatına dönüştürme yönündeki kararlılıklarıdır.</p>

  <p class="p0">Kinik okulun kurucusu da yine Sokrates&rsquo;in bir öğrencisi olmuş olan Antisthenes&rsquo;tir. Ancak bu okulun tüm Yunan dünyasında popüler olmasını sağlayan, ünlü Sinoplu Diogenes olmuştur. Okulun diğer önemli mensupları arasında ise Thebaili Kratos ile onun karısı Hipparkhia ve kayın biraderi Metrokles&rsquo;in adları geçmektedir.</p>

  <p class="p0">Antisthenes de Aristoteles gibi Atina yurttaşı değildir. Yalnız ondan farklı olarak Atinalı bir babayla Trakyalı köle bir kadından İÖ. 444&rsquo;te doğmuştur. Önceleri Sofist Gorgias&rsquo;ın öğrencisi olmuş, ancak Sokrates&rsquo;i tanıdıktan sonra onun ateşli bir hayranı ve öğrencisine dönüşmüştür. Sokrates&rsquo;in ölümünden sonra safkan Atinalı olmayan kişilere tahsis edilen Kynosargues gimnazyumunda kendi okulunu kurmuştur. Okulun adı olan <span class="t12">Kinik</span> kelimesinin, ders verdiği bu yerden veya bu okulun mensuplarının seçmiş oldukları hayat tarzından ileri geldiği düşünülmektedir. Özellikle Diogenes tarafından önerilen ve pratiğe geçirilen bu hayat tarzı, uygarlık ve kültüre düşman olan ve adeta hayvanların doğal hayat tarzının taklit edilmesiyle gerçekleştirilmeye çalışılan &ldquo;köpeksi&rdquo; bir hayat tarzıdır.</p>

  <p class="p0">Antisthenes oldukça uzun bir ömür sürerek İÖ. 365 yılında ölmüştür. Eserleri ile ilgili verilen listelerden çok sayıda yazı kaleme almış olduğu anlaşılmaktadır. Ancak bu eserlerden az sayıda fragment &ndash;kendisinden yüz sene önce yaşamış olan Herakleitos&rsquo;un öğretisi hakkındaki fragmentlerin ancak onda biri kadarı&ndash; zamanımıza kalmıştır.</p>

  <p class="p0">Antisthenes doğa felsefesiyle ilgili sorunlara ilgi göstermemiştir. Ama ahlakın yanı sıra mantıkla ilgili konularda da bazı görüşler ileri sürdüğü anlaşılmaktadır. Aristoteles eserlerinde Antisthenes&rsquo;ten nadiren söz etmektedir. Bunlarda da onun hakkında pek olumlu şeyler düşünmediğini görmekteyiz.</p>

  <p class="p0">Aristoteles&rsquo;in verdiği bilgilerden Antisthenes&rsquo;in Yunan dünyasının ilk bilinçli adcısı (nominalist) olduğu ortaya çıkmaktadır. Daha önce Sofistlerin, özellikle Protagoras&rsquo;ın, bilginin konusu ve niteliği hakkındaki görüşünden ötürü bir adcı olarak adlandırılması gerektiğini görmüştük. Çünkü Protagoras, daha önce gördüğümüz gibi, bir duyumcu idi. Dolayısıyla var olan şeylerin duyusal bireysel varlıklar olduğunu ve onlar hakkında ancak duyusal, bireysel ve tikel algılara sahip olduğumuzu ileri sürmekteydi. Şüphesiz onun bu görüşünün mantıksal sonucu adcılık olmak zorundaydı. Ancak Antisthenes&rsquo;te böyle bir çıkarıma ihtiyacımız olmaksızın açık ve kararlı bir adcılığın varlığıyla karşılaşmaktayız. Bu konuda onun kaynaklarda zikredilen sözü çok ünlüdür: &ldquo;Bir at görüyorum, ama atı görmüyorum.&rdquo;</p>

  <p class="p0">O halde, Antisthenes tümellerin varlığını reddetmektedir. Gerçekten de ona göre var olan şeyler ancak bireysel, tikel şeylerdir. Kavramlar veya tümeller hiçbir şeye karşılık olmayan zihinsel şeyler, zihnin veya düşüncenin ürünü olan uydurmalardır. Birçok atta ortak olan öğe, Platon&rsquo;un zannettiği veya iddia ettiği gibi bütün atların kendisinden pay aldıkları bir tümel değil, sadece onların adıdır.</p>

  <p class="p0">Bu görüşünün bir sonucu olarak Antisthenes, bireysel varlıklar hakkında hiçbir genel ifadede bulunamayacağımızı, onları sadece birbirleriyle karşılaştırabileceğimizi söylemektedir. Aristoteles Metafizikte Antisthenes&rsquo;in bu görüşünü son derecede öz olarak şöyle ifade etmektedir:</p>

  <p class="p5"><span class="t13">&ldquo;Antisthenes&rsquo;in taraftarları özü tanımlamanın mümkün olmadığını, çünkü böylece yapılan tanımın aslında boş bir söz olduğunu, bir şeyin sadece ne tür bir şey olduğunu söylemenin mümkün olduğunu ileri sürüyorlar. Böylece örneğin onlara göre gümüşün ne olduğunu değil, sadece kalaya benzer olduğunu söylemek mümkündür&rdquo; (</span><span class="t14">Metafizik,</span> <span class="t13">1043 b 25 vd).</span></p>

  <p class="p0">Antisthenes ve okulunun adcılığı Aristoteles&rsquo;in onlara izafe ettiği başka görüşleriyle uyum içindedir. Bu görüş &ldquo;her varlığa ancak kendisinin yüklem olarak yüklenebileceği&rdquo; görüşüdür. Başka deyişle Antisthenes bir yüklemin ancak tek bir özne hakkında tasdik edilebileceğini ileri sürmektedir (<span class="t12">Metafizik,</span> 1024 b 32). Bu şu demektir: Biz &ldquo;A, A'dır&rdquo; tarzında özdeşlik önermelerinden başka önermeler kuramayız. Çünkü eğer &ldquo;A, B&rsquo;dir&rdquo; dersek A hakkında ondan başka bir şeyi tasdik etmiş oluruz. Bu sözümüz ise A&rsquo;nın A olmadığını söylememiz, yani çelişkiye düşmemiz demektir. O halde sadece A&rsquo;nın A olduğunu söylemek, yani bir şeyi ancak kendisi hakkında tasdik etmek mümkündür.</p>

  <p class="p0">Aristoteles Antisthenes&rsquo;in bir yüklemin ancak tek bir özne hakkında tasdik edilmesinin mümkün olduğu yönündeki bu görüşünden onun &ldquo;çelişkinin mevcut olmadığı ve hemen hemen hiçbir şeyin yanlış olmadığı sonucunu çıkardığını&rdquo; söylemektedir (<span class="t12">Metafizik,</span> 1024 b 34). Gerçekten de mantıksal atomculuk olarak nitelendirilen bu görüşten Antisthenes&rsquo;in iki paradoksal sonuç çıkardığı (Antisthenes&rsquo;in lakabı &ldquo;paradoksologos&rdquo;tur, yani &ldquo;inanılmaz şeyler söyleyen kişi&rdquo;dir) anlaşılmaktadır: 1) Birbirine zıt şeyler söylemek imkânsızdır veya çelişki mevcut değildir. Çünkü bir özne hakkında ancak tek bir beyan doğrudur. O halde onun hakkında konuşan iki kişi aynı şeyi söylemezler. Onlar eğer farklı şeyleri söylüyorlarsa bunun nedeni aynı şeyden söz etmemeleridir. 2) Hiçbir şey yanlış değildir. Çünkü özne ile ilgili olarak onun kendi tanımından başka bir şey beyan edilemez. Başka deyişle yanlış, nesne ile ilgili olmayan &ldquo;başka düşünce&rdquo;dir.</p>

  <p class="p0">Burada ayrıca Antisthenes&rsquo;in bir önceki küçük Sokratesçi okulun kurucusu Euklides gibi yine Elea Okulu&rsquo;nun etkisi altında bulunduğunu ve onun ünlü &ldquo;Varlık vardır&rdquo; önermesini paylaştığını da görüyoruz. Çünkü daha önce gördüğümüz gibi Elealıların varlığın birliği görüşü, Varlık hakkında ondan başka bir şeyi, Varlık&rsquo;ın kendisinin dışında başka bir şeyi kabul etmez. Parmenides&rsquo;e göre Varlık hakkında onun var olduğundan başka hiçbir şeyi söylemek mümkün değildir. Hatta Varlık hakkında, onun Bir olduğunu söylemek bile dar anlamda doğru değildir, ancak sözün gelişidir. Doğru olan, birliği, bir olmayı Varlık hakkında onun bir özelliği olarak tasdik etmek değil; Varlık&rsquo;ın Bir Olan&rsquo;a özdeş olduğunu, onunla aynı şey olduğunu söylemektir. Aslında burada bir özdeşlik önermesi söz konusudur. Bir veya Bir Olan, Varlık&rsquo;ın diğer adından başka bir şey değildir.</p>

  <p class="p0">Ancak daha önce Parmenides&rsquo;le ilgili bölümde gördüğümüz gibi Parmenides&rsquo;in bu önermesini mantıksal değil metafizik, ontolojik bir bakış açısından ortaya koymasına karşılık, Antisthenes&rsquo;in aynı konuyu bir mantıkçı olarak ele almakta, onun üzerinde bir mantıkçı olarak konuşmakta olduğunu söyleyebiliriz.</p>

  <p class="p0">Aristoteles, Antisthenes&rsquo;in bu görüşüne şiddetle karşı çıkmakta ve özdeşlik önermelerinden başka önermelerin de mümkün ve doğru olduğunu savunmaktadır. Burada tartışmanın ne üzerinde cereyan ettiğini, gerisinde nelerin yattığını anlamak için tekrar şu içinden çıkılamaz varlık ve oluş meselesine dönmemiz ve bir önceki alt bölümde kuvve-fiil, imkân-gerçeklik konusunda verdiğimiz bilgileri burada biraz daha genişletmemiz gerekmektedir.</p>

  <p class="p0">Aristotelesçi terminolojiyle ifade edersek, burada bütün mesele Parmenides&rsquo;in varlığı, tek anlamlı (univoque) bir kavram olarak ele almasında yatmaktadır. Parmenides&rsquo;e göre varlık, var olan bütün şeyler hakkında bir <span class="t12">ve aynı ardamda</span> ele alınması veya tasdik edilmesi gereken bir kavramdır. Başka deyişle, var olan bütün şeyler bir ve aynı anlamda var olmak zorundadırlar. Bu ise Parmenides&rsquo;i varlığı bölünmez parçalanmaz, tıkız, ezeli-ebedi, hareketsiz, oluş ve yok oluşa tabi olmayan şey olarak ele almaya, dolayısıyla çokluğu reddetmeye götürmektedir. Çoğulcu materyalistlerin Parmenides&rsquo;in varlığının bu özelliklerini kabul ettiklerini, ancak çokluğu, oluşu ve yok oluşu açıklayabilmek için tek bir noktada taviz verdiklerini, bunu da bu özelliğe sahip varlığın sayısını çoklaştırmak, yani birden fazla varlığın varlığını kabul etmek suretiyle yaptıklarını görmüştük. Ancak ilerde göreceğimiz gibi Aristoteles bu bakış açısını da doğru bulmayacaktır. Çünkü kısaca ifade etmek gerekirse Aristoteles&rsquo;e göre çoğulcu materyalistlerde bu kez gerçek anlamda bir oluştan ve yok oluştan bahsetmek mümkün değildir. Onlar değişmeyi, oluşu sadece yer değiştirmeye, birleşme ve ayrılmaya indirgemektedirler. Oysa gerçek anlamda değişme, gerçek anlamda oluş şeylerin <span class="t12">tözünde</span> gerçek bir değişme, bir süreç demektir. Doğanın kendisi de gerçekte bu değişme, oluş ve süreçten başka bir şey değildir.</p>

  <p class="p0">İşte Aristoteles bunun için varlığı tek anlamlı değil, çok anlamlı (equivoque) bir kavram olarak tanımlama yoluna gidecektir. Bu ne demektir? Aristoteles&rsquo;e göre her şey <span class="t12">aynı anlamda</span> var değildir; farklı anlamlarda, farklı derecelerde vardır veya eğer isterseniz farklı miktarlarda vardır. Aristoteles&rsquo;e göre varlık, kırmızılığa benzer bir şeydir. Bütün kırmızı şeyler kırmızıdır, ancak aynı ölçüde veya aynı anlamda kırmızı değildir. Bazı şeyler daha kırmızıdır, bazıları daha az kırmızıdır. Ancak onların hepsinin ortak bir kırmızılık niteliğine, özelliğine sahip olduğunu söylemekte de bir mahzur yoktur. Aynı şekilde bireyler, örneğin Ahmet, Mehmet ve kedim Pişo vb. vardır. Ancak onların yanında insanlık, kedilik de vardır. Evet, en gerçek anlamda, tözsel anlamda var olanlar bireylerdir. Ancak türler veya tümeller de vardır. Onlar birinci dereceden değil ama ikinci dereceden, ikincil tözler olarak vardır. Öte yandan tümeller veya türler var olduğu gibi ilinekler (arazlar) de vardır. Örneğin insanlarda akıllılık veya kedilerde kedilik var olduğu gibi insanlarda beyazlık, esmerlik, kellik veya saçlılık, kedilerde yeşil gözlülük veya kahverengi gözlülük de vardır. Evet, bunlar yani ilinekler, özlere göre daha az vardırlar veya daha az gerçekliğe sahiptirler, ama onların var olmadıkları söylenemez. Aynı şekilde varlıklarda, kuvve de vardır, fiil de. Örneğin bir meşe tohumu, fiilen veya bilfiil şüphesiz meşe tohumudur. Ancak onun içinde meşe ağacı olma özelliğinin bir imkân veya daha doğrusu bir kuvve, bir potansiyel güç olarak var olduğunu kim inkâr edebilir? Bir kız çocuğunun fiilen veya bilfiil bir kız çocuğu olduğu şüphesiz doğrudur, ama onun içinde erkekte olmayan bir şeyin, çocuk doğurma ve anne olma imkânının veya kuvvesinin, potansiyelinin olduğuna kim karşı çıkabilir? Eğer onda bu kuvve veya potansiyel olmasıydı onu erkekten nasıl ayırabilirdik ya da o, erkekten farklı olarak nasıl çocuk doğurabilirdi?</p>

  <p class="p0">Böylece Aristoteles, Parmenides&rsquo;in varlığını deyim yerindeyse parçalama ve çoklaştırma, çoğullaştırma yoluna gitmektedir. Bunu yapmak suretiyle de bir yandan oluşu açıklaması (Oluş, kuvveden fiile gitmektir), öte yandan önermelerin alanını genişletmesi, yani özdeşlik önermelerinin yanında başka tür önermelerin de varlığını meydana getirmesi mümkün olmaktadır. Böylece biz Ahmet&rsquo;in Ahmet olduğunu veya kedinin kedi olduğunu söylediğimiz gibi, Ahmet&rsquo;in bir insan olduğunu veya kel olduğunu, beyaz olduğunu, Pişo&rsquo;nun bir kedi olduğunu, yeşil gözlü olduğunu vb. söylememiz de mümkündür. Ahmet&rsquo;in bir insan olduğunu söylediğimizde onun insan sınıfının bir üyesi olduğunu kastedebileceğimiz gibi (Burada meseleyi kaplam açısından ele almaktayız) onun insan olma özelliğine veya esmer olma niteliğine sahip olduğunu da kastedebiliriz (Burada ise mesele içlem bakımından ele alınmaktadır).</p>

  <p class="p0">İlerde göreceğimiz gibi Aristoteles&rsquo;in kategoriler öğretisi de aynı amaca yöneliktir. Kategoriler varlığa yüklenebilecek en genel yüklemlerdir. Aristoteles&rsquo;in sayısını bazen sekiz, bazen on tane olarak verdiği kategorilerin başında töz kategorisi gelir. Mantıksal olarak baktığımızda tözler, öznelerdir. Geri kalan kategoriler ise tözlerin en genel varlık biçimleri, görüntüleri, tözlere yüklenebilecek en genel yüklemlerdir. Aristoteles öyle düşünmektedir ki, her varlığın veya her varlık değilse bile onların çoğunluğunun bir büyüklüğü, yani bir niceliği vardır (Tanrı maddi-fiziksel bir varlık olmadığı için O&rsquo;nun büyüklüğünden veya niceliğinden söz edilemez). Benzer şekilde her varlık veya şey kendisini diğerlerinden ayıran bir özelliğe, yani bir niteliğe sahiptir (İnsan akıllıdır, su sıcaktır vb). Yine her varlık değilse bile çoğu varlıklar belli bir zamanda ve mekânda yer alırlar, yani zamansal veya mekânsaldırlar. Her varlık ya bir etkide bulunur veya bir etkiye uğrar, yani ya etkindir veya edilgindir vb. Böylece varlıklara veya tözlere, öznelere en genel olarak bir büyüklüğü, niteliği, zamanda ve mekânda yer almayı, etkinlik veya edilginliği yüklememizin mümkün ve doğru olduğu ortaya çıkar. Bütün bunların sonunda Aristoteles şu sonuca varır: böylece Parmenides&rsquo;in bizi, düşüncemizi, bilgimizi içine hapsettiği o kısır &ldquo;Varlık vardır&rdquo;ından ve özdeşlik önermelerinden kurtulmuş oluruz. Böylece eşya hakkında bize bilgi veren sayısız miktarda ve türde şu çeşit önermeleri kurma imkânını elde ederiz: Ahmet insandır, insan akıllıdır, dünya küredir, bıçak kesicidir, su sıcaktır vb.</p>

  <p class="p0">Sonuç olarak, Antisthenes&rsquo;in adcılığının, tümelleri inkâr edişinin, bir şeyin ancak kendisi hakkında tasdik edilebileceği görüşünün ve sadece özdeşlik önermelerini kabul edişinin birbirleriyle bağlantılı olduğu ve onların tümünün de Parmenidesçi varlık öğretisini ve bilgi anlayışını benimsemesinden kaynaklandığı ortaya çıkmaktadır.</p>

  <p class="p0">Antisthenes&rsquo;in ahlak öğretisine geçelim: Antisthenes&rsquo;in ve Kinik Okulu&rsquo;nun ahlak konusunda birçok noktada Sokrates&rsquo;in izinden yürüdüğü ve onu örnek aldıkları doğrudur. Ancak bazı önemli noktalarda ondan ayrıldıkları veya Sokrates hakkında yaptıkları yorumun bizim onun hakkında yaptığımız yorumdan farklı olduğunu da belirtmemiz gerekir.</p>

  <p class="p0">Öncelikle Kinikler, Sokrates&rsquo;in bilgi ile erdem arasında kurduğu sıkı bağlantıyı çözmektedirler. Aslında Sokrates&rsquo;in de doğa bilimi ile ilgilenmediği ve bilgiyi sadece bilginin kendisi için aramadığını görmüştük. Ancak o doğru eylem için doğru bilgiyi vazgeçilmez görmekte, hatta bundan da ileri giderek erdemin bilgiden başka bir şey olmadığını savunmaktaydı. Oysa Antisthenes ve okulu, erdemli bir yaşam için bilgiyi Sokrates gibi hiç de vazgeçilmez bir şey olarak görmemektedirler. Onlar, erdemli olmanın kendine yeterli olduğu ve erdemlilik veya ahlaklılığın özü itibariyle salt pratikten ibaret olduğu düşüncesindedirler. Başka deyişle onlara göre erdem, bilgi değil pratik, uygulamadır.</p>

  <p class="p0">Kinikler, insan hayatının amacının mutluluğa erişmek olduğu konusunda Sokrates&rsquo;le aynı görüştedirler. Ancak onlar Sokrates&rsquo;in hiç kabul edemeyeceği bir şekilde bilgiye karşı oldukları gibi yine onun asla benimseyemeyeceği bir ölçüde haz düşmanıdırlar. Sokrates&rsquo;in bütün olarak insan hayatının uyumu peşinde koştuğu ve bu uyuma hizmet ettiği veya ona aykırı düşmediği sürece hazza karşı olmadığını belirtmiştik. Buna karşılık Kinikler hazzı, kendisiyle mücadele edilmesi ve ortadan kaldırılması gereken en büyük kötülük olarak görmektedirler. Antisthenes, hazdan delilikten korktuğundan daha fazla korktuğunu, çünkü onun insanı köle yaptığını söylemiştir.</p>

  <p class="p0">Sokrates&rsquo;in, insan hayatının uyumu ile birlikte bütün istek ve ihtiyaçlarının gerekli olduğu ölçüde tatmin edilmesi demek olan ılımlılık ve ölçülülüğe çok büyük bir değer atfettiğini görmüştük. Oysa Kinikler aşırı haz düşmanlıkları ve dış dünyaya karşı gösterdikleri kayıtsızlıkları, kendi kendine yeterlilik, dünya nimetlerinden uzak durma, ihtiyaç ve isteklerden mutlak olarak korunmuş olma istekleriyle deyim yerindeyse son derece ölçüsüz ve dengesiz bir hayat tarzını önermektedirler.</p>

  <p class="p0">Gerçekten de Kiniklerin en önem verdikleri şey özgürlüktür, bağımsızlıktır; gerek iç arzulardan, gerek dış dünyadan bağımsızlık, kendi kendine yetmedir. Ancak bu özgürlük, bağımsızlık, kayıtsızlık bireyin kendisi dışında var olan bütün kurumlara, geleneksel bütün değerlere önem vermeme şeklinde kendini göstermektedir. Kinikler buna uygun olarak aileyi, toplumu, devleti, dinî, hiçbir öneme ve değere sahip olmayan ve insanın mutlak özgürlük ve bağımsızlığına engel olan şeyler olarak görmektedirler. Bu konuda Antisthenes&rsquo;in daha yumuşak bir bakış açısına sahip olmasına, örneğin bireye belli bir güvenlik sağlamasından dolayı devlete belli bir değer atfetmesine karşılık, Diogenes&rsquo;in bunu bile reddettiğini görüyoruz.</p>

  <p class="p0">Kiniklerin bu tutumu, onları radikal bir kültür ve uygarlık düşmanlığına sürüklemiştir. Özellikle Diogenes, uygarlığın bütün kurumlarını gereksiz ve aptalca şeyler olarak nitelendirmesine paralel olarak insanın insan olarak gerçekleştirdiği bütün kültürel-uygarlıksal birikimi reddedip, insanlığın ilk haline, doğal diye düşündüğü haline dönüş çağrısında bulunmaktadır. Ona göre insanın yapması gereken şey, kelimenin mecazi anlamında değil, gerçek anlamında tam bir hayvan gibi yaşaması, &ldquo;köpeksi&rdquo; bir hayat sürmesidir. Nitekim onun hayvanların basit hayatını taklit etmeye çalıştığını biliyoruz. Çıplak zeminde yatmış, bulduğu her şeyi yemiş, bir çocuğun eliyle su içtiğini görünce bardağını bir tarafa fırlatmış, herkesin gözü önünde doğal isteklerini veya ihtiyaçlarını yerine getirmekten çekinmemiştir. Onun dilenci kılığında dolaştığını, Atina&rsquo;da Kybele mabedinin avlusunda bir fıçı içinde yaşadığını, İskender&rsquo;in Korint&rsquo;e gelip de kendisiyle karşılaştığında verdiği cevabı biliyoruz. İskender kendisini Makedonya kralı olarak tanıtıp Diogenes&rsquo;e kim olduğunu sorunca cevabı &ldquo;Ben, köpek Diogenes&rsquo;im&rdquo; olmuştur. İskender kendisinden ne dilediğini sorunca cevabı &ldquo;Gölge etme, başka ihsan istemem&rdquo; olacaktır. İskender&rsquo;in &ldquo;Eğer İskender olmasaydım, Diogenes olmak isterdim&rdquo; şeklindeki iltifatına ise &ldquo;Ben de eğer Diogenes olmasaydım, İskender olmak isterdim&rdquo; şeklinde bir karşılık vermeyecektir (Durant, 507).</p>

  <h3 class="h30"><a id="ncx511"></a><a id="a34"></a>Aristippos ve Kirene Okulu</h3>

  <p class="p0">Sokrates&rsquo;in bir başka öğrencisi olan ve Afrika&rsquo;nın kuzeyinde Mısır ile Kartaca arasında varlıklı insanların yaşadığı zengin bir Yunan kolonisi olan Kirene&rsquo;de doğmuş olan Aristippos, kesin olmamakla birlikte İÖ. 435-356 yılları arasında yaşamıştır. Şöhretini duyduğu Sokrates&rsquo;le tanışmak için oldukça genç yaşta Atina&rsquo;ya gelmiş, onun ölümünden sonra da Atina&rsquo;yı terk ederek bir gezgin hayatı sürmüştür. Bir süre için Sicilya&rsquo;da Sirakuza kralı I ve II Dionysios&rsquo;un sarayında bulunmuş ve burada muhtemelen Platon ile de karşılaşmıştır. Hayatı boyunca Atina&rsquo;ya birden fazla kez gelmiş ve sonunda doğduğu yer olan Kirene&rsquo;ye dönerek orada hayatının sonuna doğru okulunu kurmuştur.</p>

  <p class="p0">Bu okulun kendisinden sonraki bilinen diğer simaları arasında &lsquo;Tanrıtanımaz&rsquo; lakaplı Theodoros, İskenderiye&rsquo;de Ptolemaios Lagu döneminde yaşadığı anlaşılan Hegesias, Annikeris ve Euhemeros&rsquo;un adları zikredilmektedir.</p>

  <p class="p0">Aristippos&rsquo;un ahlakla ilgili olmayan hiçbir şeyle ilgilenmediği ve yalnızca doğru ve iyi bir hayatın nasıl olması gerektiği konusuyla meşgul olduğu anlaşılmaktadır. Onun da ahlak konusunda örnek aldığı insan Sokrates&rsquo;tir. Ancak o, iyi bir hayatın ve mutluluğun nerede yattığı konusunda Antisthenes&rsquo;le taban tabana zıt bir görüşe sahip olduğu gibi savunduğu hayat idealinin Sokrates&rsquo;in idealiyle bir düştüğünü kabul etmek de pek mümkün değildir. Aristippos&rsquo;un Sokrates&rsquo;in dışında Sofistler ve Herakleitos&rsquo;tan da bazı izler taşıdığını söyleyebiliriz.</p>

  <p class="p0">Aristippos&rsquo;un hareket noktasını, Herakleitos ve Sofistlerle birlikte her şeyin sürekli bir oluş ve değişme içinde olduğu gözleminin oluşturduğu anlaşılmaktadır. Dolayısıyla, insan vücudu da bu aynı akış ve değişme içindedir. Ona göre insan vücudunda meydana gelen bu değişmeler veya hareketler içinde yumuşak olanları yanında sert ve şiddetli olanları vardır. İnsan ruhunda veya bilincinde de bu hareketlere tekabül eden birtakım duyumlar veya duygular meydana gelmektedir. Bunları incelediğimizde yumuşak hareketlerin bizde haz verici duyumlar veya duygular yarattığını; sert ve şiddetli olanların ise acı verici duyumlar veya duygulara yol açtığını görmekteyiz. Bu hareketler olmadığı veya onları algılamadığımızda ise bizde ne haz, ne de acı duyumları veya duyguları meydana gelmektedir. İşte bütün insan eylemlerinin amacı mümkün olduğu kadar haz verici duyumlara veya duygulara sahip olmak; yine mümkün olduğu kadar acı verici duyum veya duygulardan kaçınmaktır. Daha basit olarak söylemek gerekirse <span class="t12">mutluluk, hazdır.</span></p>

  <p class="p0">Böylece Aristippos&rsquo;un felsefe ve ahlak tarihinde mutluluğun haz veya hazzın mutluluk olduğunu, en yüksek iyinin haz olduğunu söyleyen ilk filozof olduğunu görmekteyiz. Ahlak alanında hazzın (Yunanca hedon&rsquo;un) hayatın ereği, en yüksek iyi olduğunu savunan görüşe <span class="t12">hazcılık</span> (Batı dillerinde <span class="t12">hedonizm</span>)<span class="t12">,</span> böyle bir görüşü savunan kişiye ise <span class="t12">bazcı</span> (<span class="t12">hedonist</span>) denir. O halde Aristippos felsefe tarihinde karşımıza çıkan ilk hazcıdır.</p>

  <p class="p0">Sokrates&rsquo;in de ilke itibariyle hazza karşı olmadığını daha önce belirtmiştik. Ancak yine birkaç kez hatırlattığımız gibi Sokrates için en yüksek iyi, haz değildir, mutluluktur, erdemdir. Bunun bilincinde olan Aristippos&rsquo;un kendi öğretisini hocasından ayırmak üzere özen gösterdiği görülmektedir. O, açık olarak sözünü ettiği hazla &ldquo;kalıcı bir ruh durumu&rdquo;nu kastetmediğini belirtmektedir. Onun hazdan kastettiği <span class="t12">bireysel, ansal, araçsız</span> hazdır. İkinci olarak Aristippos hazzın içeriği veya niteliğinin de kendisi için önemli olmadığını belirtmektedir. Ona göre kaynağı ne olursa olsun haz, hazdır ve bir haz, haz olmak bakımından başka bir hazla aynı değerdedir. Başka deyişle Aristippos &lsquo;doğru veya meşru hazlar&rsquo; ile öyle olmayan hazlar arasında herhangi bir ayrım yapmamaktadır. Yine o, hazlar arasında nitelikleri bakımından değil, ancak nicelikleri bakımından bir ayrım yapmanın mümkün olduğuna inanmaktadır. Bir haz bir başka hazdan ancak şiddeti veya derecesi bakımından ayrılabilir ve şüphesiz şiddeti veya derecesi yüksek olan bir haz, daha düşük, daha az yoğun olan bir hazza tercih edilmelidir.</p>

  <p class="p0">Peki Aristippos&rsquo;un özelliklerini bu şekilde ortaya koyduğu hazlar nerede aranmalıdır?</p>

  <p class="p0">Bedensel, şehevi duyumlarda, yeme içme, cinsel ilişkide mi, yoksa ruhsal tatminlerde, müzik dinleme, felsefe yapmada mı?</p>

  <p class="p0">Şüphesiz ki, birincilerde; çünkü bedensel hazlar hem <span class="t12">ansal</span>dır, hem <span class="t12">bireysel</span> ve doğrudandır. Onların şiddet veya yoğunluk bakımından da ruhsal hazlardan üstün oldukları açıktır. Aslına bakılırsa bedensel, duyusal hazlar &ldquo;gerçek anlamda&rdquo; var olan biricik hazlardır. Çünkü ruhsal hazlar daima içinde yaşanılan anı aşarlar ve içlerinde bir süreklilik taşırlar. Geçmişte yaşadığımız bir hazzın hatırası haz verici olabilir veya gelecekte yaşamayı umduğumuz bir hazzın beklentisi de bizde haz verici duygular uyandırabilir. Ancak bunların hiçbiri şimdi, şu anda, doğrudan yaşadığımız, bedensel, duyusal bir hazla karşılaştırılamaz. Ruhsal hazlar olsa olsa artık bedensel hazlar olmadığında, örneğin ihtiyarlıkta onların yerine geçen bir &ldquo;telafi&rdquo; olabilirler.</p>

  <p class="p0">O halde Aristippos&rsquo;un bu görüşü ile Sokrates kadar Protagoras&rsquo;ın da öğrencisi olduğunu görüyoruz. Protagoras her şeyin ölçüsünün insan olduğunu söylemişti. Bilindiği gibi onun insandan kastettiği, birey insandı. Protagoras bilginin, doğrunun ölçüsünün duyumlar, bireysel duyumlar veya algılar olduğunu söylemişti. Şimdi Aristippos da ahlakta insanı, ancak birey insanı, birey insanın da bireysel algılarını ve bu bireysel algıların bizde meydana getirdiği bireysel, ansal, doğrudan duyumları esas almaktadır. Protagoras evreni bilmek için elimizde bireysel duyumlarımızdan başka bir şey olmadığını ve bir bireysel duyumun bir başka bireysel duyumla aynı ölçüde doğruluk talebinde bulunabileceğini söylemişti. Aristippos bu görüşü ahlak ve eylem alanına transfer ederek, ahlâkî iyinin bireysel haz duygusundan başka bir şey olmadığını ve bir bireysel hazzın başka bir bireysel hazla aynı ölçüde iyi olma iddiasında bulunabileceğini söylemektedir. Protagoras öznel, bireysel duyumların doğru bilginin ölçütü olduğunu söylemişti. Aristippos da öznel, bireysel duyguların ahlâkın ölçütü olduğunu söylemektedir.</p>

  <p class="p0">Ne var ki, Aristippos bireyciliği ve göreciliğinde bir anlamda Protagoras&rsquo;ı da aşmakta, Kallikles ve Thrasymakhos&rsquo;a yaklaşmaktadır. Nasıl ki, bu sonuncular Protagoras&rsquo;ın savunur göründüğü ortak bir iyiyi, toplumsal faydayı, yasaların herkesin iyiliğine olan özelliğini tümüyle reddedip tek doğru ve haklı şey olarak bireylerin öznel çıkarlarını, kudret iradelerini savunmakta idiyseler; Aristippos da hazzı duyusal, bireysel hazza indirgemesi ve hazların kaynağı veya nedeni arasında bir ayrım yapmaması, böylece meşru veya meşru olmayan hazlar arasındaki her türlü ayrımı ortadan kaldırmasıyla tamamen öznelci, tamamen bencil bir ahlâka yönelmektedir. Bu durumda bireyin diğer insanların zararına olarak kendi öznel, bencil hazlarının peşinde koşmasında, buna ulaşmak için örneğin hırsızlık yapmasında, zina işlemesinde, yol kesmesinde, adam soymasında ne tür bir ahlâksızlık olabilirdi?</p>

  <p class="p0">Nitekim Kirene Okulu&rsquo;na mensup bir filozof olan Tanrıtanımaz Theodoros&rsquo;un bilge kişinin bu tür şeylerden kesinlikle korkmaması gerektiği görüşünü açıkça savunduğunu görmekteyiz. Theodoros, Kallikles veya Thrasymakhos gibi toplum kurallarının, yasaların, dinsel inançların gerçek şeyler olmadıklarını, uylaşımlardan ibaret olduklarını söylemekte, mümkün olduğu durumda onları çiğnemekten hiçbir şekilde korkulmaması gerektiğini pervasızca ilan etmektedir. Böylece, ilk kez Sofistler tarafından ortaya atılan ve bütün boyutlarıyla, bütün yıkıcı sonuçlarıyla işlenen doğa-yasa, doğal şeyler-yasal şeyler ayrımının, Kinikler gibi Kireneliler tarafından da benimsendiğini görüyoruz. Onların da Sofistler ve Kiniklerle birlikte paylaştıkları genel ilke, doğal olanın iyi olduğu, yasal olanın ise iyi olmadığıdır.</p>

  <p class="p0">Bununla birlikte Aristippos ve diğer Kireneliler zaman zaman bundan biraz farklı, hatta kendilerini Kiniklere yaklaştıran bazı şeyler de söylemektedirler. Örneğin Aristippos, bazen bilginin insanın mutluluğuna yardımcı olacağı ve ona kılavuzluk etmesi gerektiği şeklinde Sokratesçi diyebileceğimiz bir görüşü dile getirmektedir: Bilgi iyidir, ancak şundan dolayı iyidir, o insanı önyargılardan, dinsel boş inançlardan, gereksiz korkulardan kurtarır ve ona hayatın nimetlerinden akıllıca bir şekilde yararlanmasını öğretir. Bilgi, bilgi sahibi olan insanın çevresine ve ilişkilerine hakim olmasını sağlar. Yine bilgi insanın akıllıca hesap yapmasını, eylemlerini ölçüp biçmesini, kendisine haz ve acı verecek şeyleri karşılaştırmasını ve sonuçları hazdan çok acı verici olacak olan seçimlerde bulunmamasını sağlar. Böyle bir bilginin bu yönde insanın kendisine hakim olmasının, bağımsız ve kendine yeter olmasının kendi lehine olacağını göstereceği de beklenebilir. Böylece Kirenelilerin ahlak idealinin giderek Kiniklerinkine yaklaşması imkânı da ortaya çıkabilir.</p>

  <p class="p0">Bununla da kalınmayarak, bu yönde ilerleyen bir hazcılığın sonuçta kendi kendisini inkâr ederek bu hayattan kaçmayı, hatta bunun için intihar etmenin doğru bir şey olduğunu öğütleyebileceği de görülebilir. Gerçekten de böyle olmuştur ve Kirene Okulu&rsquo;na mensup olan Hegesias&rsquo;ın hazcılıktan kalkarak son derece kötümser bir dünya görüşünü geliştirdiğini ve sonunda öğrencilerine intiharı öğütlemiş olduğunu, bundan dolayı dönemin Mısır hükümdarı olan Ptolemaios Lagu&rsquo;nun onun ders vermesini yasakladığını öğreniyoruz. Hegesias&rsquo;ın akıl yürütmesinin şu olduğu söylenmektedir: Haz en yüksek iyidir, ancak insanların çoğunun yoksulluk, hastalık, hayatın çeşitli meşakkatleri yüzünden ona erişmesi ve mutlu olması imkânsızdır. Şimdi eğer haz hayatın gayesi ise ve eğer sözü edilen nedenlerden ötürü ona ulaşmak insanların çoğu için mümkün değilse, onların önünde bulunan tek makul seçenek, intihar etmeleri yani bu acılı hayatı sona erdirmeleri olmalıdır.</p>

  <p class="p0">Hegesias örneği, hayatın biricik gayesi olarak hazzı gösteren ölçüsüz bir hazcılığın bizi nereye götürebileceğini göstermesi bakımından değerlidir. Şüphesiz bu hazzın her çeşidinin ve hazcılığın her türünün kınanması gerektiği anlamına gelmez. İlerde göreceğimiz gibi Epikuros, Kireneci hazcılığı daha makul, daha uygulanabilir bir şekle dönüştürmek isteyecek, Jeremy Bentham, David Hume, Stuart Mili gibi 17. ve 18. yüzyıl büyük İngiliz faydacı filozofları ise savunulabilir bir ahlak görüşü olarak hazcılığa yeniden değer kazandırmak konusunda bir hayli başarı göstereceklerdir.</p>

  <h3 class="h30"><a id="ncx527"></a><a id="a35"></a>Phaidon ve Elis-Eretria Okulu</h3>

  <p class="p0">Küçük Sokratesçi okulların yukarda gördüğümüz üçünden çok daha az önemli olan sonuncu ve dördüncüsü Sokrates&rsquo;in sevdiği öğrencilerinden biri olan Elisli Phaidon tarafından kurulmuş, daha sonraları Menedemos tarafından doğduğu kent olan Eretria&rsquo;ya taşınmış ve burada İÖ. 3. yüzyılda ortadan kalkmış olan Elis-Eretria Okulu&rsquo;dur. Bu okul Megara Okulu&rsquo;yla benzer bir gelişme göstermiştir. Phaidon, Sokrates&rsquo;in ölümünden sonra onun Platon&rsquo;un da içinde olduğu diğer öğrencileriyle birlikte bir süre için sığındığı Megara&rsquo;da Euklides&rsquo;ten etkilenmiş ve onunla benzeri görüşleri paylaşmış görünmektedir. Menedemos ise Kinik filozofların önemli bir temsilcisi olan Stilpon&rsquo;un öğretilerini benimsemiş ve onunla benzeri görüşleri paylaşmıştır. Her iki okul da sonunda Stoacılık içinde erimiştir.</p>

  <p class="p0"><span class="t10">&nbsp;</span></p>
</body>
</html>
