<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Yöntem konusunda Platon&rsquo;a yol gösterenin yine Sokrates olduğunu söylemek doğru olacaktır. Sokrates&rsquo;in ahlâkî kavramların evrensel geçerliliğini göstermek üzere kullandığı ana yöntem, diyalog yöntemiydi. Platon&rsquo;un ortaya koyduğu sorunu çözmek üzere giriştiği büyük atılımın çeşitli safhalarını, başka deyişle felsefi sisteminin çeşitli kısımlarını ayrıntılı olarak sergilemeye başlamadan önce bu işi başarmak için kendisinden yararlandığı ana yöntemi hakkında da bazı açıklamalar yapmamız gerekmektedir.</p>

  <p class="p0">Sokratesçi diyalog yöntemi, Sofistin tek kişilik konuşmasının (monolog), söylev vermesinin (hitabet) tersine, Sokrates&rsquo;in karşısına aldığı biriyle konuşmasına, iki kişinin birbirleriyle konuşmasına (diyalog) dayanmaktaydı. <span class="t12">Theaitetos</span> diyalogunda Sokrates düşünmeyi de &ldquo;ruhun incelediği konular üzerinde kendi kendisiyle yaptığı bir konuşma, bir diyalog&rdquo; olarak tanımlamaktadır: Düşünme asıl anlamındaki diyalogdan farklı olarak &ldquo;başkalarıyla ve yüz yüze değil de kendi kendine ve sessizce gerçekleştirilen bir diyalogdur&rdquo; (189 e-190 a).</p>

  <p class="p0">Sokratesçi diyalogun gücü ve bir yöntem olarak değeri, kendisi sayesinde insanların ele aldıkları bir konu üzerinde sonuçta uzlaşmalarının mümkün olduğunu göstermesindeydi. Sokratesçi diyalogda iki kişi vardı. Bunlardan biri ele alınan herhangi bir konuda bilgi sahibi olduğunu düşünen, bu konunun uzmanı olduğuna inanan kişi, diğeri, yani genellikle Sokrates, bu konuda herhangi bir şey bilmediğini ileri süren ve muhatabının bu bilgi iddiasını yoklamakla, soruşturmakla yetinen kişi idi. Biri bir tez, bir iddia ileri sürüyor, diğeri bu teze itiraz ediyor, sorduğu sorular veya yaptığı itirazlarla bu tezin geçerliliğini yoklamak istiyordu. Sokratesçi diyaloglar genellikle üzerinde konuşulan konu hakkında olumlu bir sonuca varmadan, sadece getirilen açıklama veya tanımlama denemelerinin yetersiz olduklarının gösterilmesiyle sona eriyordu. Böylece diyalogun sonunda olumlu olarak, yani sonuçta erişilen bilgi bakımından diyalogun başında içinde bulunulan durumdan daha ileri bir noktaya varılmış olmuyordu. Ancak öte yandan iki bakımdan çok önemli bir ilerleme gerçekleştirilmiş oluyordu.</p>

  <p class="p0">İlk olarak diyalog sayesinde söz konusu kişi veya kişiler kendi haklarında sahip oldukları o kibirli, mağrur düşüncelerinden vazgeçmek zorunda kalıyor, söz konusu mesele hakkında bilgisizliklerini görmüş ve itiraf etmiş oluyorlardı. Bu hem bu kişiye hem de diyalogu izleyen diğerlerine, yani diyaloga katılmayıp konuşmacıları dinleyenlere zihinlerini sağlıklı bir şekilde temizlemeleri ve kendilerini doğruya götürecek araştırma yoluna böylece önyargısız bir şekilde girmelerini sağlıyordu (<span class="t12">Sofist</span> 230 b-e). Sokrates&rsquo;in muhatabı olan insan, diyalogun sonunda Yunan dünyasının en bilge insanı olduğunu kâhinin ağzından Apollon&rsquo;un söylemiş olduğu Sokrates&rsquo;in konumuna, yani <span class="t12">bilgisizliğinin bilincine</span> erişmiş oluyordu. Söz konusu insanın, insan hayatının en önemli, en değerli şeyi olan bilgi ile ilgili olarak hatalı bir şekilde kendisi hakkında beslediği o temelsiz, saçma gurur ortadan kalkıyor; o ve söz konusu tartışmaya seyirci olanlar bilgiyi, gerçek bilgiyi aramayı kabul eden yeni ve olumlu bir ruh hali içine giriyorlardı.</p>

  <p class="p0">Diyalogun sonunda bu birinci ilerlemeyle aynı önemde olmak üzere ikinci bir ilerleme daha kaydediliyor, insan ruhu veya doğası hakkında çok önemli bir keşif yapılıyordu. Ele alınan konuda bir iddiayı, tezi ileri süren insan, Sokrates&rsquo;in soruları, itirazları karşısında neden dolayı geriliyor, neden dolayı pozisyonunu değiştirmek ihtiyacını duyuyor ve birtakım düzeltmelere, yeni tanımlamalara gitmek gereğini hissediyordu? (Üstelik de bunu Sokrates&rsquo;in bir karşı tezinin daha doyurucu olmasından dolayı yapmıyordu. Çünkü bildiğimiz gibi Sokrates&rsquo;in böyle bir karşı tezi yoktu). <span class="t12">Şölen</span> diyalogunda olduğu gibi bazen muhatabı bu yenilgisini Sokrates&rsquo;in şahsı ile açıklamak istiyor ve onunla başa çıkılmasının mümkün olmadığını söyleyerek, tartışmadan kaçmak istiyordu. Sokrates&rsquo;in buna cevabı ise onun başa çıkamadığı şeyin kendisi olmadığı, doğruluğun, hakikatin kendisi olduğu idi (201 d). Sokrates&rsquo;in asıl düşündüğü ve karşısındakinin görmesini, kabul etmesini istediği şey, onun aslında &ldquo;kendi kendisiyle, kendisinde bulunan bir şeyle başa&rdquo; çıkamadığı idi.</p>

  <p class="p0">Sokrates&rsquo;in muhatabının diyalog süreci içinde gerileyerek, tezini değiştirmek, düzeltmek vb. ihtiyacını duymasının nedeni aslında çok basit bir şeydi. O Sokrates&rsquo;in uyarıları sonucu &ldquo;kendi kendisiyle çelişkiye düştüğünü fark ediyordu.&rdquo; Başta ileri sürdüğü iddiayla tutarsızlığa, çelişkiye düşüyor; ancak bundan hoşlanmıyor, bu tutarsızlıktan, çelişkiden kurtulmak ihtiyacını hissediyordu. Demek ki, &ldquo;düşünce ve onun kendisine dayandığı yeti olan akıl çelişkiyi, tutarsızlığı kabul etmiyor ve ortaya çıktığı anda ondan kurtulmaya çalışıyordu.&rdquo; Bu ise &ldquo;düşüncenin, aklın kendine özgü bir yasası olduğu ve bu yasanın insanların şahsi, özel fikirlerinin, sanılarının, görüşlerinin üzerinde olduğu&rdquo; anlamına gelmekteydi. Demek ki <span class="t12">düşünce ve akıl evrenseldi, kişiden kişiye değişmiyordu; nesneldi</span> ve <span class="t12">insanlar arasında ortak bir zemini, ortak olan tek zemini meydana getirmekteydi.</span> O halde düşünce veya akıl insanın gerek kendi kendisiyle, gerekse başkalarıyla konuşmasında uymak zorunda olduğu, bireyi ve bireyselliği aşan bir alana gönderme yapmaktaydı.</p>

  <p class="p0">Aklın yasasının bu keşfi Sokrates&rsquo;e ve Platon&rsquo;a göre başta Protagoras olmak üzere Sofistlerin yanlış bir yolda olduklarını göstermekteydi. Çünkü Protagoras birey insanın, bireysel ruh hallerinin, bireysel algı ve sanılarının hakikatin ölçüsü olduğunu söylemekte; bir ve aynı konuda birbirine zıt iki görüşün aynı ölçüde doğruluk iddiasında bulunabileceğini ileri sürmekteydi. Oysa Sokrates iki insanın konuşmasında, karşılıklı konuşmasında, yani diyalogda her ikisinin doğrusundan başka bir doğrunun ortaya çıktığını göstermekteydi. Bu onların hiçbirinin olmayan, hatta onların kendilerine rağmen kabul etmek zorunda oldukları bir doğru idi.</p>

  <p class="p0">Böylece karşılıklı konuşma, dilin aracılığı ile mantığın, yani aklın evrenselliğini ortaya çıkarmaktaydı. Nutk (konuşma), mantığın, aklın ifadesi idi (Arapçada konuşma anlamına gelen &ldquo;nutk&rdquo; kelimesi ile akıl anlamına gelen &ldquo;mantık&rdquo; kelimesinin aynı kökten türemiş olmaları manidardır. Aynı şekilde Yunancada konuşma anlamına gelen &ldquo;logos&rdquo; kelimesinin aynı zamanda &ldquo;bilgi, bilim, akıl&rdquo; anlamına geldiğini biliyoruz). O halde Sokrates ve Platon bir monolog, bir nutuk olan konuşmanın değil, bizim kendi dilimizde, yani Türkçede de mutlu bir rastlantı eseri olarak benzeri kelimelerde, örneğin dövüşme, kesişme, sevişme kelimelerinde olduğu gibi bir karşılıklılık ifade eden konuşmanın mantığının, mantığın konuşması veya mantığın diliyle örtüştüğünü ortaya koymaktadırlar.</p>

  <p class="p0">Şimdi burada haklı olarak kendimize şu soruyu sorabiliriz? Yunan felsefesinde düşünmenin temel yasasını, çelişmezlik yasasını ortaya koyan ilk kişi Sokrates mi olmuştu? Parmenides&rsquo;in bütün varlık metafiziği Var Olan&rsquo;ın var olduğu ve Var Olmayan&rsquo;ın var olmadığını söylemek gerektiği, Var Olan&rsquo;ın var olmadığı veya Var Olmayan&rsquo;ın var olduğunu söylemenin aklın kabul edemeyeceği bir çelişki olduğu ana tezi üzerine dayanmakta değil miydi? Aynı şekilde Protagoras&rsquo;ın bir ve aynı konu üzerinde iki zıt iddianın aynı ölçüde doğru olduğu şeklindeki sözünü çelişmezlik ilkesinin açık bir ihlali olarak görmememiz gerektiğini, onun bunu bir ve aynı insanın bir ve aynı konu üzerinde aynı zamanda birbirine zıt iki iddiasının doğru olduğunu ileri sürdüğü şeklinde düşünmememiz gerektiğini daha önce söylemedik mi?</p>

  <p class="p0">Öte yandan Sokrates&rsquo;in düşüncenin doğruluğunun formel ilkesi olan çelişmezlik ilkesi üzerindeki bu ısrarının Protagorasçı ve Sofist tezlerin reddedilmesinde bize ne faydası dokunabilir? Çünkü Sofistlerin sözünü ettikleri zıtlıklar veya çelişkiler mantıksal, formel çelişkiler değildir; onların iddiası farklı insanların farklı durumlarda sahip oldukları farklı algıların birbirlerine zıt olsalar da aynı ölçüde doğru oldukları veya ortada nesnel, değişmez bir varlık olmadığı için bütün bireysel algı ve sanıların aynı ölçüde doğru oldukları iddiasıdır. Düşüncenin veya aklın işleyiş yasalarının varlığının kabulü bu iddiayı ne kadar geçersiz kılabilir?</p>

  <p class="p0">Sokrates&rsquo;le ilgili olarak değindiğimiz gibi Sofistler daha da ileri gidebilir ve insanların birbirleriyle birtakım şeyler üzerinde uzlaşmalarının da fazla bir şey ifade etmediğini söyleyemezler miydi? Çünkü insanlar kolaylıkla yanlış üzerinde de uzlaşabilmektedirler. O halde insanların dilin ve düşüncenin, aklın yasaları üzerinde uzlaşmaları, çelişkiden kaçınmak istemeleri gerçekten böyle yasaların olduğu ve onların gerçek nesnel, evrensel bir şeye, bir doğruya tekabül ettiği anlamına gelmek zorunda mıdır?</p>

  <p class="p0">Ancak Sokrates yine daha evvel işaret ettiğimiz gibi bu itiraza şöyle karşı çıkabilirdi: O insanlarla yaptığı konuşmalarda cesaret, adalet, dindarlık, erdem gibi konuları ele almaktaydı. Bu konular ise hiç de öyle soyut, içeriksiz konular değildiler; tersine insanın gündelik hayatında, yaşantısal dünyasında karşılığı olan şeylerdi. Örneğin cesaret hakkında Lakhes&rsquo;in getirdiği ilk tanımı hatırlayalım: Cesaret düşman karşısında direnme, onun önünden kaçmamadır. Şimdi bu tanımın deneysel dünyada karşılığı olan şeylere, yani düşmana, savaşa, onun önünden kaçmamaya işaret ettiği açıktır. Sokrates bu tanımın yetersizliğini göstermek üzere yine deneysel dünyada karşılığı olan başka şeylere işaret etmekteydi. Bunlar örneğin denizin tehlikelerine göğüs germek, hastalığa, yoksulluğa, siyasetin cilveleri yüzünden başa gelenlere tahammül etmek, arzulara, zevklere karşı koymaktı. Bu diğer örnekleri görünce Lakhes tanımını genişletmek zorunda kalmaktaydı. O halde burada sadece bir öncülden bu öncülde içerilmiş olan sonuçların çıkıp çıkmaması anlamında formel bir tutarlılık veya çelişki söz konusu değildi. Lakhes&rsquo;in cesaretin örneği olarak verdiği şeyle, Sokrates&rsquo;in cesaretin diğer örnekleri olarak gösterdiği şeyler arasında bir uyuşmazlık, bundan dolayı Lakhes&rsquo;in cesaretin ilk tanımı olarak önerdiği şeyle bu örnekleri de göz önüne alarak yapması gereken daha geniş tanım arasında bir çelişme söz konusuydu.</p>

  <p class="p0">Bundan daha önemli olarak Sokrates, Sofistlere şunu söylemekteydi: İnsanın kendi kendisiyle veya başkalarıyla konuşmasında çelişkiye, tutarsızlığa düşmekten kaçınmasını ve özdeşlik veya çelişmezlik yasasını evrensel geçerliliği olan bir yasa olarak kabul etmesini temel bir doğru olarak almayacaksak, neyi alacağız? Ona güvenmezsek neye güveneceğiz? Evet, Protagoras ve diğer Sofistler bir tezi hem ileri sürdüklerini, hem de ileri sürmediklerini iddia etmemektedirler. Ancak onların söyledikleri son tahlilde bunu söylemekle aynı anlama gelmektedir. Çünkü Protagoras insanın her şeyin ölçüsü olduğunu söylemekte ve burada insan olarak da bireyleri almaktadır. Böylece bütün bireylerin yargı veya kanılarının aynı ölçüde doğruluk talebinde bulunmalarının mümkün olduğunu söylemektedir.</p>

  <p class="p0">O halde şimdi Protagoras&rsquo;tan bir başkasının onun bu görüşünün doğru olmadığını ileri sürdüğünü farz edelim. Örneğin ben Protagoras&rsquo;ın bu iddiasının tersine insanın, birey insanın bireysel kanılarının ölçü olmadığını ileri sürüyorum. Şimdi benim bu görüşüm Protagoras&rsquo;ın görüşünün tam tersi ve onun çelişiği değil midir? Protagoras&rsquo;ın tezine göre benim bu görüşüm de onun bu görüşü kadar doğruluk talebinde bulunma hakkına sahip değil midir? Şimdi kimse kalkıp da bu durumda çelişmezlik ilkesinin salt formel bir doğruyu ifade ettiğini söyleyebilir mi? Eğer benim görüşüm doğruysa Protagoras&rsquo;ın görüşü yanlıştır. Eğer onun görüşü doğruysa benimki yanlıştır. Tamamen çelişmezlik ilkesine dayanarak ben böylece Protagoras&rsquo;ın görüşünün <span class="t12">kendi kendisiyle çelişik olduğunu</span> ortaya koymuş olmuyor muyum? Bu durumda Protagoras bu görüşünü nasıl savunmaya devam edebilecektir? Bunun için çelişmezlik ilkesinin kendisini reddetmesinden veya inkâr etmesinden başka bir çaresi var mıdır? Ama o çelişmezlik ilkesini de inkâr ederse nasıl bir tez ileri sürebilir? Çünkü bu, onun bir tezi hem ileri sürmesi hem de sürmemesi anlamına gelmez mi?</p>

  <p class="p0">Böylece Sokrates ve onun bu konudaki görüşünü izleyen Platon, Sofistlerin dünyasının veya onların tasvir ettikleri dünyanın ortada ne kadar insan varsa o kadar birbirinden farklı, birbirine aykırı görüşlerin, sanıların dünyası olduğu görüşündedirler. Hatta bir insanın içinde bulunduğu ne kadar farklı algı durumları varsa onun o kadar çok ve birbirine aykırı, çelişik algıları, dolayısıyla kanıları, fikirleri olmaktadır. Nihayet bir insanın birbirinden farklı duyu organları ve bu duyu organlarının birbirinden farklı bireysel algıları mevcuttur. Görme duyusu suya batırılan bir küreğin kırılmış olduğunu, buna karşılık dokunma duyusu onun düz olduğunu söylediğinde, bir aynı insanın bir aynı nesne hakkında birbirine aykırı algıları söz konusu olmaktadır. O halde Sofistlerin bize sundukları dünya tam bir anarşi, kaos dünyasıdır. Bu dünyada hiçbir şey hiçbir şey değildir; her şey, her şeydir.</p>

  <p class="p0">Aslında böyle bir dünyada konuşma, iletişim bile mümkün değildir. Çünkü konuşmak için kelimelerin anlamları, dilin kuralları üzerinde anlaşmamız gerekir. Zira konuşmak için kelimelerin bir şeye, ama ancak o şeye işaret ettiğini, başka bir şeye işaret etmediğini kabul etmemiz gerekir. Oysa Sofistlerin dünyasında hiçbir tanımlamanın, hiçbir tümelin var olmadığını görüyoruz. Onda her şey bireyseldir. Kelimelerin anlamları, onların işaret ettiği nesneler üzerinde anlaşma veya uzlaşma olmadığında ise birbirimize ne iletebiliriz? O halde Sofistliğin sonucu Gorgias&rsquo;ın ünlü tezidir: Hiçbir şey yoktur, var olsaydı bile bilemezdik, bilseydik bile başkasına iletemezdik.</p>

  <p class="p0">Kimsenin kimseyle konuşamadığı, her bir insanın sadece söylediği, insanların sadece birbirlerine aykırı olan şeyler söyledikleri, her insanın her bireysel duyu algısının başka bir bireysel algısıyla çatışan bir şey söylediği böylece ortada ne kadar insan ve ne kadar bireysel insani algılar varsa o kadar monoloğun birbirleriyle kesişmeden, birbirleriyle karşılaşmadan paralel olarak geliştikleri, insanın ne kendi kendisiyle ne de başka insanlarla hiçbir diyaloga giremediği böyle bir iletişimsizlik dünyasında hakim olacak şey ne olacaktır? Hiç şüphesiz şiddet ve savaş.</p>

  <p class="p0">Hiç kimsenin hiç kimseyi varlığına, doğruluğuna, haklılığına, meşruluğuna ikna edemeyeceği bireysel bir söylemle ortaya çıktığı bir dünyada egemen olan şey ne olacaktır? Güç ve sadece güç. O halde Antiphon&rsquo;un, Kallikles&rsquo;in ve Thrasymakhos&rsquo;un o ünlü güçlü olanın hakkı, kudret iradesi, insan-üstü tezleri veya görüşleriyle ortaya çıkmaları bir rastlantı değildir. Gücün, güç iradesinin, şiddetin, kavganın hüküm sürdüğü bir dünyada ise insanı bekleyen şey, sadece savaş, acı ve ölümdür. O halde yaşadığı dönem zarfında Platon&rsquo;un sitede varlığını gözlemlediği kaos, anarşi, şiddet, savaş, ölüm ve katliamlarda da hayret edilecek bir şey yoktur. Çünkü güçlü olan her zaman güçlü değildir. Güçlü olan birinden de her zaman daha güçlü olan biri vardır. Gücün hakem olduğu bir dünyada insanı bekleyen kader ise yalnızca sefalettir.</p>

  <p class="p0">Platon bununla da kalmamakta, sorunu daha da derinleştirmektedir: Nasıl sitenin içine düşmüş olduğu sosyal-siyasal çöküntünün, acı ve sefaletin gerisinde Sofistlerin yaratmış olduğu entelektüel-zihinsel ortamı bulmaktaysa, bunun da gerisinde veya arkasında varlık veya gerçeklik hakkındaki yanlış bir metafiziğin olduğunu düşünmektedir. Bu konudaki görüşü ise onu daha önce Sokrates vesilesiyle üzerinde durduğumuz Büyük Varsayım&rsquo;ına götürmektedir.</p>

  <p class="p0">Nedir bu Büyük Varsayım?</p>

  <p class="p0">&nbsp;</p>
</body>
</html>
