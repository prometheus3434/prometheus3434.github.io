<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">İsa&rsquo;dan önce 5. yüzyıl, Yunan ve dünya uygarlık tarihinin en önemli dönemlerinden biridir. Bu yüzyıl başlarında Atina olmak üzere Yunan sitelerinin bir araya gelip bir tür ittifak yaparak Pers İmparatorluğu&rsquo;na karşı kazandıkları askeri zaferle başlar ve yirmi yedi yıl süren Peloponnes Savaşı&rsquo;ndan sonra 404 yılında yalnız savaşı kaybeden Atina&rsquo;nın değil, savaşı kazanan Sparta ve müttefiklerinin de enerjilerinin, güçlerinin ve zenginliklerinin en büyük bir bölümünü bu savaşta tüketmeleriyle sona erer. Bu yüzyılda Yunan dünyasının entelektüel-kültürel önderliğini Atina üstlenir ve bu kentte kültürün veya uygarlığın bütün alanlarında isimleri zamanımıza kadar unutulmamış büyük insanlar ortaya çıkar. Bu yüzyıl, Yunan uygarlığının <span class="t12">klasik</span> dönemi veya <span class="t12">altın çağı</span> olarak adlandırılır. Gerçekten de bu dönemde çoğunluğu Atina&rsquo;da olmak üzere Yunan dünyasında uygarlığın hemen hemen belli başlı bütün alanlarında, ekonomide, siyasette, bilimde, şehircilikte, mimaride, heykeltıraşlıkta, resimde, tarih yazıcılığında, edebiyatta, şiirde, tragedya ve komedyada adları zamanımıza kadar hep hatırlanacak olan insanlar tarihe damgasını vurur. Onların sadece en ünlülerinin adlarını şöylece bir sıralamak bile etkileyicidir: Perikles, Hipokrates, Hippodamos, Phidias, Herodot, Thukydides, Aiskhylos, Sophokles, Euripides, Aristophanes vb. Yapılan hesaplamalar bu dönemde Atina&rsquo;da yaşayan her dört yüz kişiden birinin dahi olarak nitelendirilebileceğini göstermektedir (Günümüzde gelişmiş Batı ülkelerinde bu sayı, normalde milyonda bir kişi olarak hesaplanmaktadır).</p>

  <h3 class="h30"><a id="ncx37"></a><a id="a4"></a>Sofistlerin Ortaya Çıkışında Etkili Olan Felsefe-Dışı Nedenler</h3>

  <p class="p0">Tarihte hiçbir olay tıpatıp tekrarlanmaz. Tarihte hiçbir olay, diğer bir olaya İbni Haldun&rsquo;un ünlü benzetmesini kullanırsak, bir su damlasının başka bir su damlasına benzediği gibi tam olarak benzemez. Ancak doğa bilimlerinde bir aksiyom, bir yasa olarak kabul edilen benzer nedenlerin veya koşulların benzer sonuçlar yarattığı kuralı şüphesiz tarihi-kültürel olaylar için de geçerlidir.</p>

  <p class="p0"><span class="t12">İlkçağ Felsefe Tarihi</span> <span class="t12">1</span>&rsquo;in Giriş bölümünde İÖ. 1000-700 yıllar arasında uzanan ve Yunan Ortaçağ&rsquo;ı olarak adlandırılan dönemle Batı Ortaçağ&rsquo;ı dediğimiz dönem arasında bir karşılaştırma yaparak, bu iki dönem arasında bazı temel benzerlikler bulmamızın mümkün olduğunu göstermeye çalışmıştık. İÖ. 700&rsquo;lerin sonuna doğru başlayan ve 500&rsquo;lere doğru geldiğimizde artık kendisini tamamen gösteren dönemi de Batı Avrupa&rsquo;nın modern çağının başlangıçlarıyla karşılaştırmamız yanlış olmayacaktır.</p>

  <p class="p0">Bu bağlamda olmak üzere ekonomik açıdan konuya baktığımızda, kapalı tarım ekonomisi temeline dayanan Batı Ortaçağ&rsquo;ını modern çağda para, ticaret ve sanayi ekonomisine dayanan bir pazar ekonomisi döneminin takip ettiğini biliyoruz. Benzer şekilde Yunan Ortaçağ&rsquo;ı döneminde bir tarım ekonomisinin, trampa ekonomisinin hakim olmasına karşılık bu dönemin sonuna doğru denizciliğin gelişmesi, paranın icat edilmesi gibi olaylar sonucunda Akdeniz dünyasında Yunanların ticaret ve sanayide büyük gelişmeler gösterdiğine ve böylece yeni bir ekonominin, bir pazar ekonomisinin ortaya çıktığına şahit olmaktayız.</p>

  <p class="p0">Siyasi olarak konuya baktığımızda yine benzeri bir durumla karşılaştığımızı söyleyebiliriz: Yunan Ortaçağı&rsquo;nda derebeylik düzeninin hakim olmasına, yani siyasî hâkimiyetin esas olarak toprak soylularının elinde bulunmasına karşılık İsa&rsquo;dan önce 7. ve 6. yüzyıllarda ortaya çıkan ve gitgide gelişen sanayileşme, deniz ticareti sonunda yeni bir sınıf, tüccarlar, zanaatçı ve sanayicilerden meydana gelen bir burjuva sınıfı kendini göstermiş, bu sınıfla toprak soyluları arasında şiddetli mücadeleler meydana gelmiş ve başta Atina olmak üzere benzeri şartlara sahip Yunan şehir devletlerinde yükselen bu yeni sınıf 5. yüzyılın ortalarından itibaren siyasi, idari ve hukuki olarak egemenliği eline almıştır.</p>

  <p class="p0">Batı Yeniçağ&rsquo;ında yükselen bu yeni sınıf çeşitli devrimlerden (17. yüzyıl İngiliz Devrimi, 18. yüzyıl Fransız Devrimi) geçerek sonunda nasıl esasta burjuvazinin egemenliği demek olan demokrasiyi kurmuşsa, aynı şekilde Antik Yunan&rsquo;da da gittikçe gelişen, güçlenen bu yeni tüccar ve sanayiciler sınıfı sonunda demokrasi denen yeni yönetim biçimini yaratmayı başarmıştır.</p>

  <p class="p0">Bu karşılaştırmayı kültürel açıdan da devam ettirebiliriz: Yeniçağ&rsquo;da Batı&rsquo;da nasıl uzun bir süre eski düzenin ahlâkî-dinsel, kültürel değerleri ve ideolojisi ile yükselen yeni sınıfın yeni değerler ve ideolojisi arasında büyük mücadeleler meydana gelmişse, aynı şekilde Antik Yunan&rsquo;da da sözünü ettiğimiz iki yüzyıllık büyük değişme döneminde geleneksel düzeni temsil eden ahlâkî, dinî, siyasî değerler ve ideoloji ile yükselen yeni sınıfın ahlâkî, dini, siyasî kültürel değerleri ve ideolojisi arasında büyük mücadeleler verilmiştir. Bu cümleden olmak üzere Batı Yeniçağ&rsquo;ında karşılaşıldığı gibi soyluların hiyerarşik dünya tasarımı, siyasî ilahi haklar kuramı, dinsel ahlâkları, aşkıncı dünya görüşleri karşısına eşitlikçi dünya tasarımı, doğal haklar ve sözleşme kuramları, dindışı hümanist ahlâk, kısaca içkinci bir dünya görüşü konulmaya çalışılmıştır. Batı Yeniçağ&rsquo;ında bütün bu değişme ve gelişmeler sonunda 18. yüzyılda Batı&rsquo;da nasıl kendisine Aydınlanma Hareketi adı verilen yeni bir kültürel-felsefi hareket ortaya çıkmış ve bu yüzyıl Aydınlanma Yüzyılı, Işıklar Yüzyılı (Siecle des Lumieres) diye adlandırılmışsa, Antik Yunan&rsquo;da da benzeri değişmeler sonucunda başlıca temsilcilerini Sofistlerin &ndash;ve Sokrates&rsquo;in&ndash; teşkil ettiği zihinsel-kültürel bir hareket ortaya çıkmış ve bu hareket de birçok kültür tarihçisi tarafından haklı olarak bir aydınlanma, Yunan Aydınlanması olarak adlandırılmıştır.</p>

  <p class="p0">Söz konusu iki dönem ve iki hareket arasındaki benzerliği daha dar anlamda bilimsel-felsefi alanda da izlemek mümkündür. Batı Yeniçağ&rsquo;ının başlangıcında, özellikle 17. yüzyılda büyük bilimsel sistemler veya sistemleştirmeler görülür. Bu dönemde yer alan filozofların kendileri esas olarak ya bilim adamlarıdır veya bilimsel yöntem, bilimsel buluşlar alanında meydana gelen büyük değişmeleri felsefi olarak ifade etme kaygısına sahip insanlardır. Bu büyük bilimsel sistemlere örnek olarak fizikte Galileo&rsquo;nun ve Newton&rsquo;un, astronomide Kepler&rsquo;in, biyolojide Harvey&rsquo;in çalışmalarını verebiliriz. Bu dönemin bilim adamı-filozof veya bilimsel sonuçları felsefi sistemler biçiminde ifade etmek isteyen kişilerine örnek olarak da Descartes, Hobbes ve Spinoza&rsquo;nın adlarını zikredebiliriz. Descartes, Hobbes ve Spinoza bir yandan matematik-dedüktif yöntemi evrensel bir dil olarak felsefenin yöntemi kılmak isterlerken, diğer yandan 17. yüzyılın mekanist fiziğini felsefeye, siyaset ve ahlaka uygulamak istemişlerdir. Sonuç olarak 17. yüzyılın sözünü ettiğimiz büyük filozofları sistem kurucu filozoflardır ve onların sistemleri de esas olarak doğa bilimleri örneğine ve doğa bilimlerinde başarılı olduğu görülen bilimsel yönteme göre düzenlenmiş, onu model almıştır.</p>

  <p class="p0">Öte yandan adı geçen bu üç büyük 17. yüzyıl filozofunun da dedüktif yöntemi savunan kişiler olmaları bizi yanıltmamalıdır. Çünkü aynı yüzyılda yaşamış olan büyük İngiliz filozofu J. Locke&rsquo;un, &ldquo;İnsan zihninde deneyden gelmeyen hiçbir bilgi yoktur&rdquo; cümlesini düstur kabul eden kökten bir deneyciliğin temsilcisi olduğunu bildiğimiz gibi, bu yüzyılın iki büyük bilim adamı Galileo ve Newton&rsquo;un bilimde deneye, olgulara en fazla önem veren bir yöntemin savunucuları olduklarını da biliyoruz.</p>

  <p class="p0">Buna karşılık asıl Aydınlanma yüzyılı olan 18. yüzyıla geçtiğimizde ilginin büyük ölçüde doğadan insana, insani olana, kültüre kaydığını gözlemlemekteyiz. Bu yüzyılda şüphesiz bilimsel alana ilgi ortadan kalkmamış, bilimsel çalışmalar yerini başka çalışmalara bırakmamıştır. Ancak bu yüzyılda daha önceki yüzyılda karşılaşılmayan yoğun bir ölçüde insanla, toplumla, siyasetle, ahlakla, dinle, kültürle, dinsel, ahlâkî, siyasal adetler ve geleneklerle ilgilenmenin ortaya çıktığını görüyoruz. 17. yüzyıl esas olarak kendi dar uzmanlık alanlarında çalışmalarını yürüten büyük bilim adamı filozofların yüzyılı ise 18. yüzyıl büyük ölçüde geniş halk kitlelerine hitap eden ve yine geniş halk kitlelerinin ilgilendikleri konularla ilgilenen, hatta dar anlamında ne bilim adamı ne de filozof olarak adlandırılmaları mümkün olmayan büyük yazarların yüzyılıdır. Bu yüzyıl Voltaire&rsquo;in, Montesquieu&rsquo;nün, Rousseau&rsquo;nun, başta Diderot, d&rsquo;Alembert, De La Mettrie olmak üzere Fransız Ansiklopedistleri&rsquo;nin yüzyılıdır.</p>

  <p class="p0">Bu yüzyılın ikinci yarısında ortaya çıkacak olan iki büyük filozof, İngiliz David Hume ile Alman Immanuel Kant&rsquo;ta bu sözünü ettiğimiz eğilimin ortadan kalkması şöyle dursun o belki en olgun, en gelişmiş ifadelerini bulacaktır. Çünkü gerek Hume, gerekse Kant ilgilerini 17. yüzyıl filozofları gibi esas olarak doğa ve doğabilim üzerine değil bütün bu doğa bilimini ve bütün diğer insani kültürel kurumları, dini, siyaseti, ahlâkı vb. yaratan özne, yani bilen ve eyleyen varlık, tek kelime ile &ldquo;insan&rdquo; üzerine çevireceklerdir.</p>

  <p class="p0">Daha dar anlamda, yani bilim ve felsefe bakımından sözünü ettiğimiz bu karşılaştırmayı antik Yunan&rsquo;a uygularsak, Sofistler öncesi Yunan bilim ve felsefesi ile Sofistlerin meydana getirdiği bilimsel-felsefi hareket arasında da benzeri bir karşılaştırma yapmanın mümkün olduğunu söyleyebiliriz. Sokrates-öncesi Yunan felsefe dönemine ait filozofların, ilgilerini esas olarak doğa, varlık, oluş ve hareket gibi şeylerin yönlendirdiği insanlar olarak Doğa Filozofları veya Fizikçiler olarak adlandırıldıklarını biliyoruz. Bu döneme ait filozofların başta Thales, Anaksimandros, Anaksimenes, Demokritos, hatta Pythagoras olmak üzere filozof kişilikleri yanında aynı zamanda matematikçi, astronom, coğrafyacı, haritacı, biyolog olma özellikleriyle bilim adamları olduklarını da biliyoruz. Hatta zaman zaman duyular ve deney lehine bazı şeyler söyleseler de bilgide ve bilimde esas yöntem olarak spekülatif-dedüktif diye adlandırdığımız bir yöntemi benimsedikleri veya kullandıklarını biliyoruz. O halde Sokrates veya Sofistler öncesi Yunan filozofları esas olarak aynı zamanda doğa bilimleri alanında çalışmaları olan, spekülatif-dedüktif yöntemi kullanan ve eserlerinde siyasetle, ahlakla, insanla ilgili konulara zaman zaman yer verseler de ilgileri <span class="t12">esas olarak</span> doğaya, varlık ve oluşa, hareket problemine yönelik olan insanlardır.</p>

  <p class="p0">Oysa Sofistlerle birlikte önümüze geniş ve farklı bir dünya açılmaktadır: İlginin insana, insanla ilgili olana, dine, ahlaka, siyasete, adet ve geleneklere, kültüre döndüğü ve varlıkla, fizikle, metafizikle ilgili problemlerin ikinci plana atıldığı, hatta bazen hemen hemen hiçbir ilgi görmediği bir dünya. İşte Sofistler bu dünyayı başlatan, yaratan ve en iyi temsil eden bir düşünürler grubu olarak karşımıza çıkmaktadır.</p>

  <h3 class="h30"><a id="ncx50"></a><a id="a5"></a>Felsefî Nedenler</h3>

  <p class="p0">Yaptığımız bu karşılaştırma ve esas aldığımız ekonomik ve sosyal gelişmeler, sanki Sofistik hareketin ortaya çıkışını mümkün kılan veya doğuran şartları esas olarak, ekonomik ve sosyal şartlarda aramamız gerektiği görüşünü ima ediyor gibi görünebilir. Ancak hemen konunun bu kadar basit ve tek yanlı olmadığını hatırlatmamız gerekmektedir. Eserimizin birinci cildinin Önsöz&rsquo;ünde üzerinde durduğumuz felsefi görüş ve kuramların nasıl ortaya çıktığı ve onları kendileriyle en iyi bir biçimde anlayıp açıklayabileceğimiz faktörlerin hangileri olduğuyla ilgili varsayımımızı hatırlarsak, bir felsefi problemin ortaya atılması ve ona felsefi bir çözüm bulunması ile ilgili önerdiğimiz anlama ve açıklama modelimizi burada da işe karıştırmamız gerektiği anlaşılabilir. Bu model, hatırlayacağımız, gibi bir felsefi problemin ortaya atılması ve ona yine bir felsefi çözüm teklif edilmesi olgusunun açıklamasını esas olarak bizzat felsefenin kendisinde aramamız gerektiğini söyleyen modeldi. O halde Yunan dünyasında İÖ. 5. yüzyılda ortaya çıkan bu aydınlanma hareketini, Sofistlerin &ndash;ve Sokrates&rsquo;in&ndash; bu hareketin temsilcileri olarak ortaya çıkışını, onlarda Sokrates-öncesi felsefede hakim olduğunu gördüğümüz doğa araştırmalarının terk edilip yerlerini insanla, özneyle, kültürle ilgili araştırmalara bırakmasının nedenlerini daha önceki felsefenin kendi içinde meydana gelen bazı gelişmelerde de bulup bulamayacağımızı soruşturmamız yerinde olacaktır.</p>

  <p class="p0">Konuya bu açıdan yaklaştığımızda bu felsefi, iç gelişmeleri veya nedenleri kabaca şöyle sergilememizin mümkün olduğu düşüncesindeyiz: İlkin çağdaş Fransız filozofu Foucault&rsquo;nun &ldquo;insanın, insanlık önüne konulan ilk problem olmadığı&rdquo; sözünü yeniden hatırlayalım: Gerçekten genel olarak insana veri olan, insanın doğrudan doğruya kendisiyle temas halinde olduğu ilk şeyin kendisi olmayıp kendisini çevreleyen dünya, doğa olduğu görüşünde bizce doğru olan önemli bir sezgi veya gözlem bulunmaktadır. Öte yandan, eğer insanın ilk dikkatini çeken şeyin, kendisi olmaktan çok kendisini içinde bulduğu ilginç, şaşırtıcı ve açıklanmaya muhtaç olaylarla dolu şeyler dünyası olduğu görüşü doğruysa, ilk Yunan filozoflarının da bu genel zihin yasasına uymaları ve önce gözlerini yere, göğe ve bu bölgelerde olup biten şeylere, kısaca tek kelimeyle doğaya çevirmiş olmalarında şaşılacak bir şey yoktur.</p>

  <p class="p0">Gerçekten de ilk Yunan filozofları dikkatlerini doğaya, doğa içinde olan bitenlere, doğal varlıklara, doğal varlıkların genelinde gözlemledikleri oluş ve yok oluşa yöneltmişler, bütün bu doğal varlıkları, doğal olayları, oluş ve hareketi, yok oluşu temele aldıkları bir doğal maddeden, ilkeden (arkhe) hareketle doğal bir açıklama modeline göre açıklamak istemişlerdir.</p>

  <p class="p0">Öte yandan bütün bu olayları kendilerine dayanarak açıklamaya çalıştıkları kendi bilgi yetilerini, yani akıl, zihin ve duyularını tanımaları, onun güç ve sınırlarını öğrenmeleri, koştukları bu görev için onların yeterli olup olmadığını görmeleri için de daha önce bu yetilerini yeterli bir süre eşya üzerinde kullanmaları, uygulamalarının doğal ve zorunlu olduğunu kabul etmemiz gerekir. Nitekim, ilk Yunan filozofları olan Milet Okulu&rsquo;na ait düşünürlerde insanın, kendi bilgi yetilerine ait herhangi bir ilgi veya kaygının var olmadığını, bu kaygının ortaya çıkması için önce Herakleitos-Parmenides çatışmasını beklememiz gerektiğini, daha sonra gelen Zenon, özellikle Demokritos&rsquo;ta ise eşyayı kavramaya çalışan insanın kendi bilgi yetileri üzerinde ilk ciddi soruşturmalarının ortaya çıktığını görmüştük.</p>

  <p class="p0">O halde bilgi kuramıyla ilgili sorunlar Sokrates-öncesi filozofların gündemine zamanla ve bu sözünü ettiğimiz doğal gelişmenin sonucu olarak gelip yerleşecektir. Böylece Yunan felsefesi aşağı yukarı bir, bir buçuk yüzyıl boyunca eşya denizine açılıp, onda çeşitli araştırma ve uygulamalarda bulunduktan sonra bu araştırmaları yapan, bu uygulamalarda bulunan kendisini masanın üzerine yatırmak ve kendisiyle ilgili konulara önceleri belli bir yer, daha sonra hakim bir yer vermek ihtiyacını hissetmiştir. Nitekim Yeniçağ felsefesinin de benzeri bir gelişme seyrini gösterdikten sonra Kant&rsquo;ta bilginin imkânı, bilimin imkânı, metafiziğin mümkün olup olmadığı yönünde bilgi kuramı ile ilgili konuları felsefenin merkezine aldığını biliyoruz.</p>

  <p class="p0">Öte yandan Sofistler ve Sokrates-öncesi Yunan felsefesinin belli bir gelişme, hatta evrim çizgisini izledikten sonra bir anlamda bir &ldquo;tıkanma&rdquo; noktasına geldiğini söylememiz gerekmektedir. Bu dönem felsefesinin ana problemi, <span class="t12">İlkçağ Felsefe Tarihi</span> <span class="t12">1</span>&rsquo;de de sık sık işaret ettiğimiz gibi, esas olarak varlık ve değişme veya oluş problemidir. Bu problemin ilk çözüm denemelerini temsil eden Milet Okulu filozofları varlığı maddi bir ilkede, arkhe&rsquo;de, tözde bulmuşlar ve onun kendi içinde değişim ilkesini de barındırdığını düşünerek var olan her şeyin gerçekte su, hava veya <span class="t12">apeiron</span> olduğunu, bunların ise değişerek, dönüşerek başka şeyleri meydana getirdiğini ileri sürmüşlerdir.</p>

  <p class="p0">Herakleitos&rsquo;un ilkesinin de böyle maddi bir ilke olduğunu ve Herakleitos&rsquo;un da ateşin başka şeylere dönüşerek oluşu meydana getirdiği görüşünü ileri sürdüğünü biliyoruz. Ancak Herakleitos&rsquo;da yeni olan şey, daha önce de işaret ettiğimiz gibi, varlık ve oluş problemi içindeki gerilimi görmesi ve varlığı gölgede bırakarak dikkatini oluş üzerine çevirmesi, oluşu veya süreci tanrısallaştırmasıdır.</p>

  <p class="p0">Bunun sonucu ise, Parmenides tarafından haklı olarak vurgulandığı gibi, varlığın ortadan kaldırılması ve oluşun varlık yerine ikame edilmesi olmuştur. Ancak bu kez de yine Parmenides&rsquo;in haklı olarak üzerinde ısrar ettiği gibi felsefenin, bilginin konusu olabilecek devamlı, değişmez, kalıcı bir şeyin ortada kalmaması tehlikesi ortaya çıkmıştır. Öte yandan bu ciddi, hatta ölümcül probleme Parmenides&rsquo;in getirmeye çalıştığı çözüm de kendi payına aynı ölçüde ciddi başka bir probleme yol açmıştır. Bu, varlık hakkında onun var olduğu ve var olmayanın ise var olmadığı cinsinden kısır ve hiçbir işe yaramaz bir önermeden başka bir şey söylenmesinin yasaklanmasının yarattığı problemdir. Parmenides böylece Yunan dünyasının bütün yoğunluğu ile içinde yaşadığı ve anlamaya çalıştığı değişme ve oluş olgusunu tümüyle inkâr etmiş ve ortadan kaldırma yoluna gitmiştir.</p>

  <p class="p0">Çoğulcu materyalistlerin bu ölümcül probleme buldukları çözüm daha önce üzerinde durduğumuz gibi Parmenides&rsquo;in varlık hakkında getirdiği bütün nitelendirmeleri kabul etmek, ancak oluş ve değişmeyi anlamak ve açıklamak için varlığın sayısını çoğaltmak ve bu sayısı birden fazla olan varlığı veya varlıkları bir araya getirerek veya birbirinden ayırarak evrendeki çokluğu ve değişmeyi açıklamaya çalışmak olmuştur.</p>

  <p class="p0">Ancak bu çözüm de kendi payına bazı başka problemler içermektedir. İlerde Aristoteles haklı olarak bu çözümün gerçek anlamda oluş meselesini açıklayamadığını, çünkü neticede <span class="t12">değişmeyi, yer değiştirmeye, yani birleşme ve ayırmaya indirgediğini</span> söyleyecektir. Aristoteles&rsquo;in metafiziğini, onun varlık ve oluş kuramını ilerde ele alırken bu konu üzerinde geniş olarak duracağız. Ancak bizim şu anda üzerinde konuştuğumuz İÖ. 5. yüzyılın ortalarına doğru Yunan felsefesinin içinde bulunduğu genel durum hakkında bilgi verme amacımızla ilgili olarak üzerinde durmak istediğimiz şey, bu çözümün de kendi payına bizi bir tıkanma noktasına getirdiği hususu olacaktır.</p>

  <p class="p0">Çünkü bu varlıkların sayısını ister Empedokles gibi sınırlı tutalım, ister Demokritos gibi onların sonsuz sayıda olduklarını söyleyelim, yine ister onlar arasındaki birleşme ve ayrılmaları Empedokles gibi onların dışındaki bir ilkeye atfedelim, ister Demokritos gibi böyle bir nedene ihtiyacımız olmadığını söyleyelim, bu açıklama modelinde bundan daha ileri gitmenin pek imkânı yoktur. Geldiğimiz nokta Parmenidesçi anlamda tanımlanmış varlıklar ve onlar arasında birleşme ve ayrılmalardır, o kadar. O halde Sokrates-öncesi dönemi meşgul eden bütün bu probleme yeni bir bakış açısından, sözünü ettiğimiz bakış açısından temelde farklı olan bir açıdan bakmaktan başka bir çare yoktu.</p>

  <p class="p0">Bu farklı perspektifi ortaya atma başarısı Sokrates&rsquo;e, Platon&rsquo;a, Aristoteles&rsquo;e ve onların maddi olmayan gerçeklikleri temel alan antimateryalist, idealist felsefelerine ait olacaktır. Burada Platon&rsquo;un ve Aristoteles&rsquo;in bu yeni perspektiften yarattıkları varlık felsefesine ve bu felsefe içinde varlık-oluş probleminin yeni çözümüne girmeyeceğiz. Sadece Sofistlerle birlikte başlayan yeni hareketin neden dolayı ve hangi faktörlerin, özellikle hangi felsefi faktörlerin etkisi altında ortaya çıktığının üzerinde durmaktayız. Diğer birçok Yunan felsefesi tarihçisiyle birlikte, biz de Sokrates-öncesi materyalist doğa felsefesi modelinin imkânlarının tükenmesinin, Sofistlerle birlikte başlayan yeni dönemi doğuran iç nedenlerden en önemlisi olduğunu düşünmekteyiz. Şüphesiz bu husus, Sofistlerin neden ötürü bir Platon veya Aristoteles gibi doğa felsefesinde, varlık ve oluş probleminde yeni bir perspektiften hareketle yeni bir yolu arama yönüne gitmediklerini açıklamıyor. Ama eski yolun, eski araştırma modelinin imkânlarının tükenmesinin başka bazı nedenlerle birleşip, onların ilgilerini başka konulara yöneltmesini açıklayabilmektedir.</p>

  <p class="p0">Buna ilaveten, burada ele aldığımız hususla ilgili olarak eski yolda aşağı yukarı bir buçuk yüzyıl yüründükten sonra ortaya çıkan çeşitli ve birbirine zıt görüşlerin Yunan insanında meydana getirmiş olması mümkün olan şüphe ve güvensizlik duygularının varlığını da hesaba katmamız gerekir.</p>

  <p class="p0">Thales ile başlayan Doğa Filozofları döneminde yer alan filozofların evrenin yapısı, ilk veya asli madde, varlık ve oluş konusunda ortaya attıkları farklı ve birbirine zıt görüşleri, ortalama Yunan aydınında bu görüşlerin inanılırlıkları, güvenilirlikleri konusunda belli bir şüphe yaratmış olmalıdır. Bu filozofların biri her şeyin esasının su, diğeri hava, bir başkası <span class="t12">apeiron</span> veya ateş olduğunu söylemektedir. Onların bazısına göre varlığın sayısı tek, bazısına göre dört, bazısına göre sonsuzdur. Bazıları &ldquo;Varlık vardır, oluş yoktur&rdquo; demekte, başka bazıları bunun tam tersine &ldquo;Varlık yoktur, oluş vardır&rdquo; demektedir. Bazısına göre dünyayı Sevgi ve Nefret, bazısına göre Akıl, <span class="t12">Logos</span> idare etmektedir; bazısı ise bu tür bilinç ve akıl sahibi ilkeleri tamamen reddederek her tarafta tam bir mekanik zorunluluğun hakim olduğunu savunmaktadır.</p>

  <p class="p0">O halde bu farklı ve birbirine zıt açıklamalar karşısında yorulan, hatta bunalan Yunan aydını bütün bu görüşleri, iddiaları ve bunların ortaya atılmasına imkân veren araştırma konularını bir yana bırakarak daha faydalı, daha işe yarar konularla veya şeylerle ilgilenmesinin, ilgisini bu ikinci tür şeyler üzerine yöneltmesinin artık zamanının gelmiş olduğunu düşünmüş olmalıdır.</p>

  <p class="p0">Bu tür şeyler ise ne olabilirdi? Bunlar herhalde doğa ve fizikle ilgili şeyler değil, bizzat insanın kendisi ile toplumla, site ile ilgili şeyler olabilirlerdi.</p>

  <p class="p0">Peki Sokrates-öncesi Yunan Doğa Filozofları da bilginin öznesi olan insanla ilgili şeylerle hiç ilgilenmiyorlar mıydı? İnsanın bilme yetisiyle ilgili sorunlar, dünyayı anlamakta duyulara mı, akla mı öncelik vermek gerektiği, duyuların aldatıcılığı, bize verdikleri bilgilerin güvenilir olup olmadıkları konuları bir Herakleitos&rsquo;u, Parmenides&rsquo;i, Zenon&rsquo;u, Demokritos&rsquo;u da ciddi bir şekilde meşgul etmemiş miydi? Herakleitos ve Parmenides duyularımızla algıladığımız dünya, görünüşler dünyası ile gerçek dünya, akıl ile kavranması gereken dünya arasında ana bir ayrım yapmıyorlar mıydı? Parmenides &ldquo;Kullanma!.. Bakışsız gözü, uğuldayan kulağı ve dili, Logos&rsquo;la bağla karara çok kavgalı delili...&rdquo; dememiş miydi?</p>

  <p class="p0">Demokritos&rsquo;ta da duyular akla &ldquo;Beni yere sermek için delillerini yine benden alıyorsun!&rdquo; dememiş miydi? Yine Demokritos birinci dereceden niteliklerle ikinci dereceden nitelikler arasında bir ayrım yapıp bu ayrımı duyular arasında, özellikle görme ve tatma duyusuyla, dokunma duyusu arasındaki bir ayrıma dayandırmamış mıydı?</p>

  <p class="p0">Sonra toplumla, siyasetle, yasalar ile ilgili şeyler yine bu Doğa Filozofları&rsquo;nın hiç olmazsa bir kısmını, örneğin Herakleitos&rsquo;u, doğa ile ilgili diğer problemler kadar meşgul etmiş değil miydi? Bu filozoflardan Parmenides, Anaksimandros gibileri aynı zamanda sitelerine yasalar vermekle de şöhret kazanmamışlar mıydı? Yunan dinî ve tanrıları, ruhun mahiyeti ve kaderi, bunlar hakkında sahip olunan inançlar, başta Ksenophanes, Empedokles, Pythagorasçılar olmak üzere bütün Doğa Filozofları&rsquo;nın bir şekilde Üzerlerinde görüş belirttikleri konular arasında yer almamış mıydı? Ksenophanes&rsquo;in başlıca eleştiri konusu çoğunluğun tanrılar hakkındaki insanbiçimci yanlış görüşleri olmamış mıydı? Pythagorasçıların başlıca ilgi konusu insan ruhunun kurtuluşu değil miydi? Demokritos&rsquo;tan bize kalan fragmentler arasında ahlakla, mutlulukla ilgili özdeyişler en geniş bir yeri tutmuyor muydu? Çok daha genel bir doğru olarak tarihte, özellikle düşünce tarihinde mutlak başlangıçlar ve yeniliklerden çok bir süreklilikten söz etmek daha doğru değil midir?</p>

  <p class="p0">Şüphesiz tüm bu tespitler doğrudur, ancak bu süreklilik ve devamlılık boyutunu gereğinden fazla ön plana almanın da tarihte yeni ve farklı olanı gözden kaçırmak ve ona hakkını vermemek gibi bir tehlike yaratacağını bir kez daha hatırlatmamız gerekir. İÖ. 5. yüzyılda Yunan dünyasında ve sitelerinde, başlangıçları çok eski dönemlere gitmekle ve bu dönemlerin koşulları içinde açıklanması doğru olmakla birlikte çok önemli bazı yeni şeylerin olduğu üzerinde ısrar etmek gerekir. Bu dönemde Yunan dünyasında ekonomide, sosyal ve siyasal hayatta vb. gerçekten yeni olan bazı şeyler vardır. Ortaya yeni üretim biçimleri çıkmış veya gelişmiş, toplumda yeni sınıflar hakim duruma gelmiş, yeni bir siyasal rejim ve onun kurumları oluşmuş ve ahlakta, dinde, sanatta yeni değerler, yeni ifade formları, yeni normlar ortaya çıkmıştır. Felsefi düşüncenin kendisinde de uzun bir mayalanma ve gelişme süreci sonunda yeni bazı şeyler ortaya çıkmıştır. Şüphesiz tarihte, özellikle düşünce tarihinde mutlak anlamda başlangıçlar yoktur. Ancak Sokrates-öncesi felsefe daha önce değinmeye çalıştığımız gibi bir süre sonra varlık-oluş, çokluk-birlik, görünüş-gerçeklik problemleri arasında sıkışmaya başlamıştır. Ortaya çıkan yeni dünyada, yeni hayatta ve yeni düzende bu sorunlar, hiç olmazsa Platon&rsquo;a kadar bir süre unutulma dönemine girecek ve Sokrates-öncesi dönemde ikincil öneme sahip bazı başka sorunların ışığında ele alınan diğer konular ise ön plana çıkacaktır. Bu yeni dünyanın ilgi ve ihtiyaçlarını en açık bir biçimde dile getiren yeni insanlar Sofistler ve bu açıdan onların bir devamı olan Sokrates olacaktır.</p>

  <h3 class="h30"><a id="ncx71"></a><a id="a6"></a>Kaynaklar</h3>

  <p class="p0">İÖ. 5. yüzyılın ortalarından itibaren etkilerini başta Atina olmak üzere belli başlı Yunan sitelerinin günlük politik hayatında, Herodot, Thukydides gibi tarih, Sophokles, özellikle Euripides gibi dram yazarlarında, Sokrates, Platon, Aristoteles gibi filozoflarda hissettirecek olan bu yeni insanların eserlerinden zamanımıza etkileriyle tamamen orantısız denebilecek kadar az sayıda metin parçalarının kalmış olması üzüntü vericidir. Çağlarının ve daha sonraki çağların entelektüel gelişmesine büyük katkıda bulunmuş olan bu insanların çoğu şüphesiz bu etkilerini sözlü olduğu kadar yazılı eserlerine borçlu olmuşlardır. Bugün Herodot ile Thukydides&rsquo;in tarih eserleri, Sofistlerle çağdaş dram ve komedi yazarlarının, örneğin Aiskhylos, Sophokles, Euripides, Aristophanes&rsquo;in trajegedya ve komedyalarının bazıları (aşağı yukarı altıda veya yedide biri) elimizde bulunmaktadır. Hatta Sofistlerle çağdaş veya onlardan bir süre önce yaşamış olan Empedokles&rsquo;in, Demokritos&rsquo;un eserlerinden yine oransal olarak oldukça fazla metin parçaları günümüze kalmıştır.</p>

  <p class="p0">Ancak çok sayıda eser yazmış olduğunun söylenmesine karşılık, Protagoras ile ilgili hemen hemen hiçbir doğrudan metne sahip değiliz. Diğer ünlü bir Sofist olan Gorgias&rsquo;tan bazı geniş metinlere sahibiz, fakat bunlar ancak üslûp bakımından bir değere sahip olan felsefe-dışı yazılardır. Hippias, Kritias, Prodikos, Antiphon gibi aynı çevreye mensup diğer Sofistler hakkında ise sadece başta Platon olmak üzere daha sonraki yazarların (Ksenophon, Aristoteles, Sextus Empiricus, Diogenes Laertius vb) eserlerinde onlara yapılan atıflar veya alıntılar sayesinde bilgi sahibi olmaktayız.</p>

  <h3 class="h30"><a id="ncx74"></a><a id="a7"></a>Sofistlerin Genel Özellikleri</h3>

  <p class="p0">Acaba bunun nedeni Sofistlerin öğreti ve görüşlerinin Atina&rsquo;da geleneksel çevrelerde meydana getirdiği olumsuz etki ve bunlara karşı gösterilen büyük tepki midir? Elimizde hiç olmazsa Protagoras&rsquo;la ilgili olarak durumun böyle olduğunu gösteren önemli bir kanıt vardır. Bazı kaynaklar onun <span class="t12">Tanrılar Hakkında</span> adlı eserinin girişinde tanrılar hakkında sergilediği bilinemezci tutumun Atina&rsquo;da büyük tepki yarattığını ve eserlerinin Atina halkının elinde bulunan kopyalarının toplanarak pazar yerinde ateşe verildiğini, Protagoras hakkında da dava açıldığını, bunun üzerine Atina&rsquo;dan kaçan Protagoras&rsquo;ın Sicilya&rsquo;ya giderken yolda deniz kazasına uğrayıp boğulduğunu söylemektedir.</p>

  <p class="p0">Ancak diğer Sofistler ve onların eserleri hakkında benzeri bir soruşturmanın varlığını gösteren herhangi bir bilgimiz yoktur. Öte yandan hiç olmazsa Protagoras ve Gorgias gibi ilk dönem Sofistlerinin Atina&rsquo;da büyük itibar gördüklerini, derslerine Atinalı genç soyluların büyük bir kısmının ilgi ve heyecanla devam ettiklerini, bu dersler karşılığında onlara yüklü miktarlarda ücretler ödendiğini biliyoruz. O halde elimizde hiç olmazsa belli bir süre için Atina&rsquo;da Sofistlere karşı olumsuz bir tepkinin, düşmanca bir tutumun varlığını gösteren herhangi bir şey bulunmamaktadır. 5. yüzyılın sonuna doğru Peloponnes Savaşı&rsquo;nın kaybedilmesinin doğurduğu karamsarlık ve öfke ortamı içinde Sofistlere karşı düşmanca bir tutumun ortaya çıkmış olduğu bir gerçektir. Aristophanes&rsquo;in onlara karşı keskin hicivleri, Kritias&rsquo;ın öldürülmesi, Sokrates&rsquo;in yargılanması bu düşmanca tutumun açık örnekleridir. Sonuç olarak belirtmek istediğimiz şey, etkileri bu kadar büyük ve kalıcı olmuş olan bu filozoflar hakkında burada vereceğimiz bilgiler ve yapacağımız değerlendirmelerin, doğrudan eserleri hakkında elimizde yeterli bilgi olmadığı için bir Platon veya Aristoteles, hatta Herakleitos, Parmenides, Empedokles&rsquo;le ilgili olarak söyleyebileceklerimizin tersine büyük ölçüde öznel, biraz rastlantısal ve ister istemez gerektiğinden fazla yoruma bağlı olmak zorunda olduğudur.</p>

  <p class="p0"><span class="t12">Sofist</span> terimi ve onunla aynı kökten gelen <span class="t12">sofizm, sofistik akıl yürütme</span> gibi diğer terimlerin zamanımızda sahip olduğu kötü, olumsuz anlamın en önemli nedeni Aristophanes, Platon ve bunlardan biraz daha hafif olmakla birlikte Aristoteles'in onlara karşı yürüttükleri kampanya, haklarında yaptıkları olumsuz propagandadır.</p>

  <p class="p0"><span class="t12">Sofist</span> kelimesi sözünü ettiğimiz dönemde aslında <span class="t12">bilge, bilgin,</span> herhangi bir konuda derin bilgi ve uzmanlık sahibi kişi anlamlarına gelmekteydi. Nitekim Yunan dünyasının adları her zaman saygıyla anılan bazı devlet adamları, kanun koyucuları, kendilerinden özlü sözler kalmış olan şahsiyetleri bu adla anılmaktaydı. Bunlar arasında Atina&rsquo;ya kanunlarını veren ünlü Solon da vardı. Başlangıçta Sofistlerin kendileri kendi mesleklerini veya yaptıkları işi tanımlamak üzere bu adı bilinçli olarak ve iftiharla seçmişlerdi. Nitekim anlaşıldığına göre Protagoras herhangi bir utanma duymaksızın kendisini Sofist, yani bilgelik öğretmeni olarak adlandırmaktaydı (<span class="t12">Protagoras,</span> 317 b). Kelimenin bu kullanımında Sofist, zamanımızdaki üniversite hocası gibi bir anlam taşımaktaydı.</p>

  <p class="p0">Ancak başta Platon olmak üzere tutucu çevrelerin kendilerine karşı yönelttikleri saldırılar sonundadır ki, kelime yavaş yavaş özel ve olumsuz anlama sahip olmaya başlamıştır. Platon&rsquo;un özellikle ilk, gençlik dönemi veya Sokratik dönem diye adlandırılan dönemine ait diyaloglarının başrol oyuncusu Sokrates ise &ndash;ki Platon&rsquo;un biri dışında diğer diyaloglarında da bu rolü başkasına kaptırmayacaktır&ndash; ana kötü karakterleri, Sofistlerdir. Platon belki Shakespeare&rsquo;den önce hiçbir yazarın sahip olmadığı oyun yazarı dehası ve dram ustası kabiliyetiyle sahneye koyduğu diyaloglarında &ndash;veya piyeslerinde&ndash; Sofistleri, onlar arasında da özellikle Polos, Thrasymakhos, Antiphon gibi ikinci veya üçüncü kuşağa mensup olanlarını karikatürleştirir, gülünç durumlara sokar, onlarla alay eder ve yerden yere vurur. Bu diyaloglarda Sofistler sadece şaşırtıcı, rahatsız edici, hatta utanç verici bazı fikirleriyle bizim entelektüel nefretimizi hak etmekle kalmazlar, aynı zamanda şarlatanca ve küstah davranışları, boş gururları ve ahlâkî zaafları ile birer kötü karakter, kötü adam özellikleriyle küçümsememizi de hak ederler.</p>

  <p class="p0">Platon&rsquo;un acımasız sertliği, Aristophanes&rsquo;in alayları, daha sonra haklarında uydurulmuş olan sayısız olumsuz hikâyeler, Lange&rsquo;nin güzel bir şekilde ifade ettiği gibi sonunda Sofistlerle ilgili olarak şarlatanlık, çıkar uğruna tartışma ve sistemli bir ahlaksızlık adına ne varsa hepsinin yaratılmasına ve bütün bunların onlara yüklenmesine yol açmıştır. Böylece Sofistlik her türlü sahte felsefeyle eşanlamlı bir şey olmuştur (Lange, <span class="t12">Materyalizmin Tarihi,</span> 1, 56). Ancak geçen yüzyıldan bu yana özellikle Hegelci tarih okulunun tarihi bir ilerleme olarak gören ve onda bir süreklilik bulan, dolayısıyla Sofistlerin de bu ilerleme sürecinde belli tarihsel, zorunlu bir anı temsil ettiğini savunan görüşünün etkisi ile onlara karşı daha ölçülü, daha olumlu bir yaklaşım benimsenmeye başlamıştır.</p>

  <p class="p0">Platon&rsquo;u ve Platon gibi geleneksel üst sınıf aydınlarını Sofistlerle ilgili en fazla rahatsız eden şey, onların Yunan eğitim dünyasında şaşkınlık verici bir yenilik olarak ortaya koydukları, verdikleri dersler karşılığında öğrencilerinden ücret talep etmeleri, hatta bazılarının zamanımız şartlarında astronomik diye nitelendirilebilecek paralar almalarıdır. Protagoras ve Gorgias&rsquo;ın tek bir öğrencinin eğitimi için on bin drahmi istedikleri söylenmektedir: Will Durant bunun 1930 yıllarının Amerika&rsquo;sında aşağı yukarı on bin dolar (günümüzde yüz bin dolar) gibi inanılmaz bir meblağa tekabül ettiğini söylemektedir (The <span class="t12">Life of Greece,</span> 358) Bu, ücret karşılığında eğitim vermek olayı, Platon gibi bilim, bilgi, eğitim hakkında aristokratik diyebileceğimiz bir anlayışa sahip olan insanları çok rahatsız etmiş görünmektedir.</p>

  <p class="p0">Öte yandan bu rahatsızlıkta bu pahalı eğitimden ancak varlıklı kimselerin yararlanma imkânına sahip olmasının, bunu karşılayamayacak durumda olanların ise onun dışında kalmalarının doğurduğu kıskançlık ve öfkenin de büyük bir payı olmuş olmalıdır. Gomperz&rsquo;in güzel bir şekilde ifade ettiği gibi bu, düellonun serbest olduğu bir çağda kılıç kullanma dersi veren öğretmenlerin bu eğitiminden hali vakti yerinde olanların yararlanmaları, bu ücreti ödeyemeyecek durumda olanların ise onun dışında kalmalarına benzer bir şeydi.</p>

  <p class="p0">Atina&rsquo;da ortaya çıkan yeni koşullarda hitabet sanatı, güzel konuşma, dili ustaca kullanma meclislerde, mahkemelerde, pazar yerlerinde başarıya erişme imkânını sağlayan bir saldırı ve savunma silahı, keskin bir kılıç olma özelliğine sahipti.</p>

  <p class="p0">Ancak, Sofistlere karşı başta Platon olmak üzere çeşitli kesimlere ait insanlardan gelen saldırıların tek nedeni, herhalde onların para karşılığı zengin ve soylu çocuklarına ders veren öğretmenler olmaları değildi. Onların öğretim konularını oluşturan şeyler ve belki daha önemlisi bunları öğretirken kendilerinden hareket ettikleri düşünme biçimleri de birçok insanın nefretini üzerine çekmiş olmalıdır. Sofistler aslında belli konularda belli görüşleri olan felsefi bir okul değildiler. Onlar belli bir öğretiden <span class="t12">çok belli bir düşünme biçimini</span> paylaşmaktaydılar. Hatta bundan da önemlisi onlar <span class="t12">yeni bir kültür</span> tarzını veya idealini temsil etmekteydiler. Sofistler insan hakkında belli bir anlayışa sahiptiler ve bu anlayışa uygun olarak da karakteristik bir hayat tarzının savunmasını yapmaktaydılar (Châtelet, <span class="t12">la Naissance de l&rsquo;Histoire,</span> 2, 19).</p>

  <p class="p0">Geleneksel Yunan anlayışı gençlerin atlet veya savaşçı olarak yetiştirilmesine değer vermekteydi. Oysa Sofistlerin önem verdikleri ve gençleri kendisi için yönlendirdikleri insan ideali, &ldquo;yurttaş insan&rdquo;dı. Şüphesiz bunun Yunan dünyasında ve özellikle bu yüzyılın başından itibaren Atina&rsquo;da ortaya çıkan ve Perikles döneminde en mükemmel biçimini alacak olan demokrasi hareketiyle yakından ilişkisi vardı. Demokrasi, geniş halk kitlesinin siyasal hayata en geniş bir şekilde katılmasını ve ondan yararlanmasını mümkün kılmıştı. Daha önceki dönemde gimnazyumun veya palestra&rsquo;nın (beden sporları yapılan yer) yerini demokrasi ile birlikte meclisler, mahkeme salonları ve pazar yerleri almıştı. Aslen Atinalı olan özgür erkekler, meclislerde temsilci olarak, mahkemelerde yargıç veya jüri üyesi olarak görev yapıyorlar, şehirlerinin yöneticilerini, ordularının kumandanlarını seçiyorlar ve kendilerinin ve diğerlerinin hayatları veya ölümleri üzerine kararlar veriyorlardı. Artık önemli olan sadece bedensel ve fiziksel özellikleri, yetenekleri geliştirmek değildi; ruhları eğitmek, başta siyaset olmak üzere insani kültürel konularda, dünya işleri konusunda yurttaşları bilgili kılmak, meclislerde, mahkeme salonlarında, pazar yerlerinde kendi davalarını savunmak veya karşı davaları, tezleri çürütmek konusunda onları maharetli ve becerikli kılmaktı. İşte bu anlamda Sofistler bambaşka bir insan anlayışını ve bambaşka bir hayat tarzını temsil etmekteydiler.</p>

  <p class="p0">Sofistlerin ortaya çıktıkları yeni ortam, ortaya çıkışlarını mümkün kılan veya doğuran felsefi-zihinsel iç faktörler ve ekonomik, sosyal, siyasal dış gelişmeler, Sofistlerin genel özellikleri hakkında bu bilgilerden sonra artık belli başlı Sofistlerin kendilerine, onların özel öğretilerine geçebiliriz.</p>

  <p class="p0">&nbsp;</p>
</body>
</html>
