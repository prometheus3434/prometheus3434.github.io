<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>Protagoras</title>
</head>

<body>
  <h3 class="h30"><a id="a9"></a>Protagoras</h3>

  <p class="p0"><span class="t10">Hayatı ve Eserleri</span></p>

  <p class="p0">Sofistlerin hayatları ve eserleri hakkında birinci elden sahip olduğumuz bilgiler son derece azdır. Bu durum onların en ünlüleri ve muhtemelen Sofistik geleneği başlatan Protagoras için de geçerlidir. Onun Demokritos&rsquo;la aynı şehirde, yani Abdera&rsquo;da doğduğu, hayatının bir kısmını ise Teos&rsquo;ta geçirdiği söylenmektedir. O halde Sokrates-öncesi döneme ait diğer büyük Yunan düşünürleri gibi Protagoras da gerçekte Atinalı değildir (Yeri gelmişken Sokrates-sonrası döneme ait büyük filozoflardan hiçbirinin &ndash;Platon hariç&ndash; Atina doğumlu olmadığına işaret edelim). Diğer büyük hemşerisi Demokritos&rsquo;un öğrencisi olup olmadığı şüphelidir; Demokritos&rsquo;un ondan yaklaşık yirmi yıl daha yaşlı olduğu kabul edilmektedir.</p>

  <p class="p0">Protagoras&rsquo;ın İÖ. 490-480 yılları arasında doğduğu ve 420 yılında öldüğü tahmin edilmektedir (Daha az güvenilir bir rivayet, onu 411 yılında hâlâ yaşıyor göstermektedir) En olgun çağı 84. Olimpiyat dönemine, yani 444-441 yıllarına tarihlenmektedir. Atina&rsquo;ya birkaç ziyaret yaptığı bilinmektedir. Bunlardan 450-445 yılları arasında yapıldığı tahmin edilen birincisi Perikles zamanındadır ve filozof Anaksagoras gibi Protagoras da Perikles&rsquo;in yakın dostluğunu kazanmış görünmektedir.</p>

  <p class="p0">Perikles, 443&rsquo;te Yunan şehirlerinden topladığı bir grup insanı Sicilya&rsquo;ya Sybaris kenti yakınında Thurioi&rsquo;de yeni bir koloni kurmak üzere gönderdiğinde ünlü Yunan şehir plancısı Hippodamos ile birlikte Protagoras da bu heyete dahil edilmiştir. Bu görevlendirme onun ünlü tarihçi Herodot ile tanışmasına vesile olmuştur. Hippodamos bu yeni koloni için sonraları başka Yunan şehirlerinde, örneğin Priene&rsquo;de de geniş olarak taklit edilecek olan dikdörtgen plan üzerinde sokaklar çizerken Protagoras da onun için yasalar koyacaktır (Durant, 437).</p>

  <p class="p0">Kendisine Perikles tarafından verilen bu görevin önemi, Protagoras&rsquo;a biçilen yüksek değerin bir göstergesi olmalıdır. Güney İtalya&rsquo;daki bu kalışı birkaç yıl sürmüş olabilir. Daha sonra Atina&rsquo;ya dönmüş ve orada Sokrates ve büyük tragedya yazarı Euripides&rsquo;le tanışmıştır. Atina&rsquo;yı 430 yılında tekrar terk etmiş görünmektedir.</p>

  <p class="p0">Tanrıtanımazlıkla suçlanması bu tarihte ortaya çıkmış olmalıdır ve Atina&rsquo;yı terk etmesinin nedeni olarak da bu tanrıtanımazlık suçlamasının arkasından gelmesi muhtemel olan mahkeme önüne çıkarılma tehlikesi belirtilmektedir. (Başka Yunan şehirlerine oranla Atina&rsquo;da dinsel tutuculuğun hayli güçlü olduğunu biliyoruz. Yüz senelik kısa bir dönem içinde üç büyük filozofun tanrıtanımazlıkla suçlanması bunun en açık bir göstergesidir. Bunlardan Anaksagoras ve Protagoras Atina&rsquo;yı zamanında terk etmek suretiyle mahkeme edilmekten kurtulmuş, Sokrates ise kaçmayı reddederek kendi ölümünü hazırlamıştır. Daha geç bir tarihte Aristoteles&rsquo;in de &ldquo;Atina&rsquo;nın felsefeye karşı ikinci bir cinayet işlemesine meydan vermemek&rdquo; amacıyla Anaksagoras ve Protagoras&rsquo;ın yolunu izleyeceğini biliyoruz).</p>

  <p class="p0">Bu tarihten sonra Protagoras&rsquo;ın neler yaptığı, Atina&rsquo;ya tekrar dönüp dönmediği, nerede ve kaç yaşında öldüğü konusunda güvenilir hiçbir bilgi mevcut değildir. Bir söylentiye göre, Sicilya&rsquo;ya yaptığı bir yolculuk esnasında gemisinin batması üzerine hayatını kaybetmiştir.</p>

  <p class="p0">Protagoras&rsquo;ın Thurioi dönemiyle ilgili de herhangi bilgiye sahip değiliz. Acaba bu şehir için nasıl bir anayasa düzenlemiştir? Bu anayasanın herhalde Perikles&rsquo;in Atina&rsquo;sınınkine benzer demokratik bir anayasa olması gerekir. Çünkü Protagoras&rsquo;ın demokrasi taraftarı biri olduğunu bildiğimiz gibi, böyle bir anayasayı yapmak için imkânı da vardı. Ayrıca Perikles tarafından herhalde böyle bir anayasa yapmak için görevlendirilmişti. Aristoteles&rsquo;in Güney İtalya&rsquo;nın ilk yasa koyucuları hakkında verdiği bilgilerde, Protagoras&rsquo;ın adı geçmemektedir. Bu, bu anayasanın ömrünün pek uzun sürmemiş olduğu anlamına gelebilir.</p>

  <p class="p0">Protagoras&rsquo;ın gerçek ünü kendi zamanında Thurioi&rsquo;de gerçekleştirdiği yasa koyma faaliyetine dayanmamakta; Atina&rsquo;da verdiği derslerinden ve daha küçük ölçüde yazılarından kaynaklanmaktadır. Ancak bu yazıların tümü kaybolmuştur. Bununla birlikte geç Antik dönem onların bir listesini korumuştur. Bu liste, onun yazılarının çeşitli konulara ilişkin olduğunu göstermektedir.</p>

  <p class="p0">Eserlerinden birinin adı <span class="t12">Devlet Üzerine</span> diye geçmektedir. Eğer onunla ilgili bu haber doğruysa Protagoras&rsquo;ın Platon&rsquo;un ünlü <span class="t12">Devl</span>et&rsquo;inden önce aynı adı taşıyan eserin sahibi olduğunu göstermektedir. Bir başka eseri (<span class="t12">İnsanlığın</span>) <span class="t12">İlk Hali</span> başlığını taşımaktadır. Platon&rsquo;un, <span class="t12">Protagoras</span> diyalogunda Protagoras&rsquo;ın siyasî öğretisi hakkında verdiği bilgileri esas olarak bu kaybolmuş iki kitabından devşirmiş olması muhtemeldir. Protagoras&rsquo;ın <span class="t12">Hakikat</span> veya <span class="t12">Çürütücü Kanıtlar, Yere Vurucu Tezler</span> veya <span class="t12">Varlık Üzerine</span> adını taşıyan bir başka eserinin varlığını da kaynaklardan öğreniyoruz.</p>

  <p class="p0">Nihayet tanrıtanımazlıkla suçlanmasının kaynağını teşkil eden ünlü cümlesinin başlangıcında yer aldığı <span class="t12">Tanrılar Üzerine</span> adlı bir başka ve yine kaybolmuş eserinin varlığından haberdarız. Bu ünlü cümle ise tam olarak şudur:</p>

  <p class="p5"><span class="t13">&ldquo;Tanrılara gelince, ne onların var oldukları, ne var olmadıkları, ne de ne şekilde olduklarını biliyorum, çünkü bu konuda bilgi edinmeyi engelleyen çok şey vardır: Onların duyularla algılanmamaları, insan hayatının kısalığı... &ldquo; (DK. B 4).</span></p>

  <p class="p0">Sözünü ettiğimiz listede bu eserlerden başka <span class="t12">Tutku Üzerine, Erdemler Üzerine, İnsan Hataları Üzerine</span> vb. gibi daha birçok eserin adı geçmektedir (Freeman, <span class="t12">Ancilla to the Presocratic Philosophers,</span> 125-126).</p>

  <p class="p0"><span class="t10">&nbsp;</span></p>

  <p class="p0"><span class="t10">Bilgi ve Varlık Kuramı</span></p>

  <p class="p0">Protagoras&rsquo;ın öğretisi ve görüşleri hakkındaki bilgileri esas olarak başta büyük rakibi ve düşmanı Platon olmak üzere Aristoteles, Aristophanes, Sextus Empiricus, Diogenes Laertius gibi daha sonraki yazarlardan, biyograf ve doksograflardan edinmekteyiz. Platon&rsquo;un en önemli diyaloglarından birine onun adını verdiğini biliyoruz. Öte yandan Platon&rsquo;un onun hakkında daha sonra gelen ikinci veya üçüncü kuşak Sofistler, örneğin Polos, Kallikles, Antiphon, Thrasymakhos vb. hakkında kullandığı küçültücü, aşağılayıcı dilden farklı bir dil kullandığını da görmekteyiz. Platon, gerek kişiliği ve karakteri, gerekse öğretisi ile ilgili olarak Protagoras&rsquo;dan elinden geldiğince saygılı bir şekilde söz etmektedir.</p>

  <p class="p0">Protagoras&rsquo;tan bize kalmış olan en ünlü cümlesi hiç şüphesiz onun <span class="t12">Hakikat veya Kesin Kanıtlar</span> adını taşıyan eserinde mevcut olduğu söylenen &ldquo;İnsan her şeyin ölçüsüdür&rdquo; cümlesidir. Bu tek cümle ilkçağdan bu yana ve haklı olarak sayısız inceleme ve yorumun konusu olmuştur. Tam olarak ifade etmemiz gerekirse Protagoras şöyle demektedir:</p>

  <p class="p5"><span class="t13">&ldquo;Bütün şeylerin ölçüsü insandır, var olanların var olmalarının ve var olmayanların var olmamalarının.&rdquo;</span></p>

  <p class="p0">Bu cümlenin hemen arkasından gelen bir başka cümle Protagoras&rsquo;ın bu cümlesiyle ne demek istediğini nispeten açıklığa kavuşturmaktadır:</p>

  <p class="p5"><span class="t13">&ldquo;Herhangi bir şey bana nasıl görünüyorsa benim için öyledir, sana nasıl görünüyorsa senin için de öyle... Üşüyen için rüzgâr soğuktur, üşümeyen için ise soğuk değildir&rdquo; (DK. B 1;</span> <span class="t14">Theaitetos</span> <span class="t13">152 a).</span></p>

  <p class="p0">Bu iki ifadeyi birlikte ele alırsak, burada Protagoras&rsquo;ın esas olarak bize eşyanın bilgisi konusunda bir bildiride bulunduğu anlaşılmaktadır. Yani bu cümleler özünde bilgi kuramıyla ilgili cümlelerdir. Ancak onların arkasında varlık kuramıyla ilgili bir şeylerin de ima edildiği veya onlarda varlığın kendisi ile ilgili bir tezin de bulunduğunu söylemek mümkündür.</p>

  <p class="p0">Protagoras&rsquo;ın ikinci cümlesinde dile getirdiği rüzgârın soğukluğu veya sıcaklığı ile ilgili tespiti, onun burada eşya hakkındaki duyumumuzdan söz ettiğini göstermektedir. Yine buradan Protagoras&rsquo;ın eşyanın bilgisi ile ilgili olarak elimizde duyu organlarımızdan ve duyumdan başka bir yetimizin var olmadığı görüşünde olduğu sonucunu çıkarabiliriz. Nitekim Protagoras&rsquo;ın bu cümlesini yorumlayan gerek Platon&rsquo;un gerekse bu duyum kuramına karşı çıkan Aristoteles&rsquo;in onu böyle anladığını görmekteyiz (<span class="t12">Theaitetos,</span> 152 b, 166 d, 171-172; <span class="t12">Metafizik,</span> IV,5). O halde Protagoras&rsquo;ın bununla söylemek istediği şey, özetle eşyayı duyu organlarımızla bildiğimiz, duyu organlarının ise farklı insanlar ve farklı zamanlarla ilgili olarak bize eşya hakkında farklı duyumlar verdiği, bir aynı şeyin bundan dolayı farklı insanlara, hatta belki farklı zamanlarda bir aynı insana farklı görünmesinin mümkün olduğudur. Platon ilerde işte tam da bu özelliğinden ötürü duyulara güvenilemeyeceğini, tam da bundan dolayı bilginin konusunun duyusallar değil, akılla kavranan şeyler, akılsallar, yani tümeller, İdealar olduğunu söyleyecektir. Aristoteles, Platon gibi veya onun kadar duyulara hiçbir değer taşımayan şeyler olarak bakmasa da, yine bundan dolayı duyumun bilgi olmadığını söyleyecek ve buna böyle bir duyumculuğun bizi götüreceğini düşündüğü diğer mahzurları (görelicilik, öznelcilik, tekbencilik vb) ekleyecektir.</p>

  <p class="p0">Ancak, Protagoras&rsquo;ın bu tür eleştirilerin farkında olmadığını söylemek de doğrusu insana hiç inandırıcı gelmemektedir. O hiç şüphesiz daha önceki döneme ait filozofların, örneğin bir Herakleitos&rsquo;un, Parmenides&rsquo;in duyumculuğa karşı yönelttiği eleştirileri, en azından hemşerisi Demokritos&rsquo;un görme ve koklama duyularının bize gerçeği vermediği yönündeki görüşlerini bilmekteydi. Buna rağmen eğer bu tezi savunmaktaysa, bununla bilinçli olarak söylemek veya vurgulamak istediği bir şeyin olmuş olması gerekir. Bu vurgulamak istediği şeyi ise şöyle ifade etmemiz mümkündür: Görünüş ile gerçeklik, asıl var olan ile bize görünen arasında yapmaya çalıştığımız ayrımın temeli ve gerekçesi nedir? Şeylerin bize, duyu organlarımıza, duyumlarımıza göründükleri şekilde olmadıklarını nereden biliyoruz? Bizim için kesin olan, araçsız veri olan nedir? (Kant&rsquo;ın dili ile ifade edersek) &ldquo;fenomenden başka bir şey mi? (Yine Kant&rsquo;ın dili ile söylersek) fenomenin gerisinde bir &ldquo;numen&rdquo;i, olayın gerisinde bir varlığı, kendisine ancak akıl ile erişilebilecek bizden bağımsız nesnel bir varlığı ileri sürmemizin gerekçesi nedir? Varlık bize &ldquo;görünen&rdquo;dir, varlık, &ldquo;görünüş&rdquo;tür (Vlastos, <span class="t12">Protagoras,</span> 277).</p>

  <p class="p0">Bu noktada Protagaros&rsquo;ın yukardaki sözlerinde soruşturmamız gereken ikinci probleme geçebiliriz. Burada söz konusu olan biz, yani &ldquo;insan&rdquo; kimdir? Bu &ldquo;tür olarak insan&rdquo; mı, yoksa &ldquo;birey olarak insan&rdquo; mıdır? Eğer burada söz konusu olan insanı tür olarak insan diye anlarsak, Lange&rsquo;nin haklı olarak işaret ettiği gibi Protagoras&rsquo;a Kant&rsquo;ın bir öncüsü gözüyle bakabiliriz (Lange, I, 58). Çünkü bildiğimiz gibi Kant da, insanın bir duyarlılığı, bir de aklı veya anlama yetisi olduğunu söylemektedir. Ona göre eşya hakkındaki bilgimiz, duyarlılığımızın formları aracılığıyla şekillenerek aklımıza ulaşır. Yani biz eşyayı duyarlılığımızın bize &ldquo;gösterdiği gibi&rdquo; biliriz. Ancak Kant, Protagoras&rsquo;tan farklı olarak söz konusu duyarlılığın &ldquo;bütün insan türü&rdquo; için aynı olduğunu, bundan dolayı bütün insan türünün eşyayı aynı şekilde &ldquo;gördüğü&rdquo;nü veya &ldquo;algıladığı&rdquo;nı düşünür. Kant&rsquo;a göre insanî duyarlılığın nesnel ve zorunlu bazı nitelikleri vardır &ndash;ki Kant bunları duyarlılığın <span class="t12">a priori</span> formları olarak adlandırır&ndash; ve biz insan türü olarak bundan dolayı eşyayı aynı şekilde görürüz.</p>

  <p class="p0">Ancak Protagoras&rsquo;un burada insandan bu şekilde genel ve zorunlu bazı duyarlılık formlarına sahip insan türünü anlamadığı aşikârdır. Çünkü o eşyanın bize değil, bana, sana, yani tek tek insanlara nasıl görünüyorsa öyle olduğunu söylemektedir. Verdiği örnekte görüldüğü gibi rüzgâr birine soğuk, diğerine sıcak görünmektedir. Aristoteles&rsquo;in örneğini verirsek bir şarap birine tatlı, diğerine acı görünecektir. Hatta aslına bakılırsa Protagoras burada bir aynı insanı bile kastetmemektedir. Lange&rsquo;nin haklı olarak işaret ettiği gibi aslında genel olarak veya tür olarak insan bir yana, o birey insanı bile değil, değişik durumlarda bir aynı insanın farklı, değişik algılarını ölçü kabul etmek durumundadır (Lange 1, 58). Çünkü birey değişme içindedir. O halde aynı rüzgâr aynı insanın aynı duyu organına bir zaman soğuk, başka bir zaman sıcak gelebilir ve bütün bu farklı algılar aynı hakla ve aynı ölçüde &ldquo;doğru&rdquo;luk talebinde bulunabilirler.</p>

  <p class="p0">Şüphesiz Protagoras&rsquo;a bu sonucun saçma olduğunu, onu kabul etmenin zorunlu olmadığını, onun yerine ortada değişmeyen bir şey ve gerçek olduğunu, değişik ve farklı duyumların farklı insanlar ve farklı duyum ortamlarından ileri geldiğini kabul etmenin daha makul olduğunu söyleyebiliriz. Ancak Protagoras&rsquo;ın bize itirazı muhtemelen böyle bir nesnel veya özneler-arası ortak şey veya gerçeklik kavramını neye dayanarak ileri sürdüğümüz yönünde olacaktır. Hatta bu noktada Protagoras&rsquo;ın, fikir hocası olan Herakleitos&rsquo;un varlık ve oluş probleminde benimsediği radikal tavra benzer bir tavrı benimseyerek &ldquo;varlığın kendisini&rdquo; düpedüz &ldquo;inkâr etmesi&rdquo; bile mümkündür. Benzerlik şuradadır ki, nasıl Herakleitos varlık-oluş probleminde varlığın kendisini inkâr ederek, sadece oluşun varlığını kabul etmişse, Protagoras da görüntü-gerçeklik probleminde gerçekliğin kendisini inkâr ederek sadece görüntüyle yetinmemiz gerektiğini söyleyecektir.</p>

  <p class="p0">Protagoras&rsquo;ın bu ünlü cümleleri ile işimiz henüz bitmedi. Protagoras &ldquo;insanın her şeyin ölçüsü olduğu&rdquo;nu söylemektedir. Burada kastedilen &ldquo;her şey&rdquo; nedir? Arkasından gelen cümle onun &ldquo;var olanlar&rdquo;ın varlığı ve &ldquo;var olmayanlar&rdquo;ın var olmamaları olduğunu söylemektedir. Şimdi bu &ldquo;her şey&rdquo;den ve &ldquo;var olan&rdquo;la &ldquo;var olmayanlar&rdquo;dan neyi anlamak gerekir? Önerme sadece duyumlarla ve duyumların konusu olan varlıkla ilgili epistemolojik ve ontolojik bir cümle midir? Verdiği örnek, rüzgâr özel olarak bu alanlara ait bir örnektir. Ancak bu &ldquo;her şey&rdquo; ile onun daha genel, daha evrensel bir şeye işaret ettiği veya onun daha genel veya daha evrensel şeylere işaret eden bir şey olarak algılanmasının mümkün olduğu açık değil midir? Yani buradaki &ldquo;her şey&rdquo;in, içine ahlâkî, dinî, siyasî estetik varlıkları, değerleri ve onlar hakkındaki yargılarımızı da alabilecek şekilde geniş olarak yorumlanması mümkün, hatta zorunlu değil midir? Bu durumda bu ibarenin ahlâkî değerlerimiz, siyasî kurumlarımız, estetik görüşlerimiz ve dinî kanaatlerimizde de nesnel, mutlak, toplumdan topluma, insandan insana değişmeyen doğrular olmadığı şeklinde yorumlanması doğru olmayacak mıdır?</p>

  <p class="p0">Protagoras&rsquo;ın kendisinin bu cümleyi böyle yorumlamadığı, bu ikinci tür nesnelerle ilgili olarak daha ihtiyatlı, daha muhafazakâr bir tutum benimsemiş olduğunu gösteren bilgilerin elimizde mevcut olduğunu söylememiz gerekmektedir. En azından tanrıların varlığı ve özellikleri ile ilgili olarak bilgi ve hakikat konusunda olduğu kadar cesur bireyselci ve görelici bir tavrı benimsemediğini biliyoruz. Buradaki tavrı daha önce de işaret ettiğimiz gibi ancak <span class="t12">bilinemezci</span> (agnostisist) bir tavırdır. Bilinemezci bir tavırla görelici (rölativist) bir tavır arasında ise oldukça fark vardır. Öte yandan Protagoras&rsquo;ın siyasal erdem veya iyi konusunda da birey insanın ve onun bireysel arzuları ve seçiminin ötesinde genel ve nesnel bir ölçüt verme yönünde bir tutum içinde olduğunu görmekteyiz.</p>

  <p class="p0">Bunun Protagoras&rsquo;ın bilgi ve hakikat konusundaki bireyci, tekbenci (solipsist) ve görelici tavrı ile ne kadar uyuşabilir olduğu sorunu yanında, &ldquo;insanın her şeyin ölçüsü olduğu&rdquo; ünlü cümlesinin son alanlarda, yani dinî, siyasî, ahlâkî değerler ve kurumlar alanlarında en azından bireyci ve görelici bir tutuma yol açma tehlikesi veya imkânını içinde barındırdığı açıktır. Kendisi bu mümkün sonuçları çıkarmış olmasa da &ndash;ki bu da kesin değildir, çünkü Platon <span class="t12">Theaitetos</span> adlı diyalogunda onun kendisinin hiç olmazsa siyasî rejimler ile ilgili olarak bu sonucu çıkardığını ima etmektedir (166 c.)&ndash; Protagoras&rsquo;ın ilerde kendisinden daha az ihtiyatlı veya daha gözü pek diğer Sofistlerin bu tür sonuçları çıkarmalarının mümkün olacağı bir yolu açmış olduğu kesindir.</p>

  <p class="p0">Protagoras&rsquo;ın &ldquo;insanın her şeyin ölçüsü olduğu&rdquo;, &ldquo;her şeyin birey insana nasıl görünüyorsa öyle olduğu&rdquo; sözünü bu şekilde yorumladığımız zaman ondan bize kalan bir diğer ünlü sözünü nasıl yorumlamamız gerektiğini bilmek kolaylaşmaktadır. Bu söz &ldquo;her şey üzerine birbirine zıt iki söz söylemenin mümkün olduğu&rdquo; şeklindeki sözdür (DK. B 6).</p>

  <p class="p0">Bu sözü Protagoras&rsquo;ın bu konudaki zihniyetine uygun olarak daha keskin bir şekilde şöyle ifade etmemiz de mümkündür: &ldquo;Birbirine zıt olan iki görüş, aynı ölçüde doğrudur.&rdquo; Şimdi acaba bu sözü Protagoras bir ve aynı insanın ağzından çıkan bir ve aynı sözün aynı zamanda hem doğru, hem yanlış olmasının mümkün olduğu anlamında mı ileri sürmekteydi? Bunu ileri sürmek, Aristoteles&rsquo;in haklı olarak işaret edeceği gibi özdeşlik ilkesinin inkâr edilmesi anlamına gelecektir. Ancak Protagoras&rsquo;ın kastettiği herhalde bu değildi. Onun bununla söylemek istediği muhtemelen yukarda sergilediğimiz kuramına uygun olarak aynı konu üzerinde, örneğin rüzgârın üşütücü olup olmadığı üzerinde, aynı anda iki ayrı insanın birbirine zıt iki şey ileri sürmesinin, yani birinin rüzgârın üşütücü olduğunu, diğerinin ise öyle olmadığını savunmasının mümkün olduğu ve bu durumda daha önce açıkladığımız nedenle bu iki zıt önermenin aynı ölçüde doğru olduğunun kabul edilmesi gerektiği idi. Konuyu bu biçimde ele aldığımızda, Protagoras&rsquo;ın özdeşlik ilkesini inkâr etmek gibi saçma ve savunulamaz bir tutum sergilemek istemediğini, daha önceki ana tezine uygun olarak; sadece bir insanın bir şey hakkında ileri sürdüğü bir teze bir başka insanın aynı hakla karşıt bir tezle ortaya çıkmasının mümkün ve doğru olduğunu söylemek istediğini tahmin edebiliriz.</p>

  <p class="p0"><span class="t10">Ahlak ve Siyaset Kuramı</span></p>

  <p class="p0">Bilgi kuramından ahlak ve siyaset felsefesine geçelim. Sofistlerin ve Protagoras&rsquo;ın özel olarak ahlak ve siyaset konularına ilgi duyan, insanlara sitenin siyasî hayatına aktif olarak katılmak üzere ihtiyaç duydukları bilgileri para karşılığında vermek, insanları esas olarak iyi bir yurttaş olarak eğitmek iddiası ile ortaya çıkan insanlar olduklarını biliyoruz. Sofistler ve Protagoras kendilerini esas olarak &ldquo;erdem öğretmenleri&rdquo; olarak takdim etmekteydiler. Peki Protagoras&rsquo;ın erdem, iyilik, doğru hayat, siyasal rejimler, devlet üzerine görüşleri neydi?</p>

  <p class="p0">Bu konuda da Protagoras&rsquo;tan kalmış olan hiçbir doğrudan cümle mevcut değildir. Onun bu konulardaki düşüncelerini de yine Platon&rsquo;dan öğreniyoruz. Ancak Platon&rsquo;un bu konuda verdiği bilgilerde belli bir karışıklık var. O, Theaitetos&rsquo;ta Protagoras&rsquo;ın &ldquo;İnsan her şeyin ölçüsüdür&rdquo; görüşünü devletlere de uygulamış olduğu yönünde bir dil kullanmaktadır. Buna göre Protagoras &ldquo;Her siteye doğru ve adil görünen şeyin, site onu böyle gördüğü sürece, onun için doğru ve iyi olduğu &ldquo; görüşünü savunmuştur. &ldquo;Bilge ve iyi hatiplerin yapmaları gereken şey, kötü şeyler yerine iyi şeylerin sitelere doğru görünmesini sağlamaktır&rdquo; (167 c). Platon bu sözlerinden birkaç cümle sonra bireyler için söz konusu olan şeyin siteler için de geçerli olduğunu, Protagoras&rsquo;ın şeylerin bireyler için olduğu gibi siteler için de kendilerine nasıl görünüyorlarsa öyle oldukları görüşünü ileri sürdüğünü söylemektedir (168 b). Platon Protagoras&rsquo;ın bu görüşünü daha sonra şöyle yorumlamaktadır:</p>

  <p class="p5"><span class="t13">&ldquo;Politikada da güzel veya çirkin olan, adil veya adaletsiz olan, dine uygun veya dine aykırı olan, her site için gerçekten onun öyle gördüğü ve kendisi için yasal ilan ettiği şeydir. Ve bu konularda bireyden bireye olduğu gibi siteden siteye de bir bilgelik farkı yoktur&rdquo; (172 a).</span></p>

  <p class="p0">Demek ki, site ile ilgili şeylerde, her site neyin iyi, neyin kötü, neyin adil, neyin adaletsiz, neyin doğru, neyin yanlış olduğunu belirledikten sonra, bu belirlemelere uygun olarak hangi şeylerin yasal olduğunu ve herkes için bağlayıcı olduğunu tesis edecektir ve bu konularla ilgili olarak bir insanın veya bir sitenin diğerinden daha bilge olduğu söylenemez.</p>

  <p class="p0">Protagoras&rsquo;a atfedilen bu görüşün içerdiği bazı önemli hususlara işaret edelim: Bu görüş görüldüğü gibi esas olarak onun &ldquo;İnsan her şeyin ölçüsüdür&rdquo; ana tezine uygundur. Burada yalnız temele alınan birim, &ldquo;tek tek insanlar&rdquo; ve onların bireysel algıları veya doğruları değil de, &ldquo;tek tek&rdquo; alınan sitelerdir. Nasıl duyusal algı ve hakikatlerle ilgili olarak tek tek alınan birey insanlar hakikatin ölçüsü idiyseler burada da tek tek alınan bireysel siteler ahlâkî, siyasî hakikatin, doğrunun, iyinin, adaletin ölçüsü kılınmaktadırlar. Arada yalnızca şu fark vardır ki, bir devleti, bir siyasal topluluğu teşkil eden bireyler doğru ve adil olan konusunda farklı düşünme imkânına sahip oldukları için bireylerin üzerinde &ldquo;uzlaştıkları&rdquo; ortak şey, bir bütün olarak, sitenin bireysel kanısı haline gelmektedir.</p>

  <p class="p0">Öte yandan, Protagoras herhangi bir sitenin yasası ile ilgili olarak evrensel bir doğruluk veya adillik talebinde bulunmamaktadır. Her sitenin ahlâkî-siyasî doğrusu kendinedir ve kendisiyle sınırlıdır. Ortada ne kadar site varsa, o kadar ahlâk anlayışı ve bir o kadar yasa veya anayasa olacaktır. Bir sitenin yurttaşları arasında uzlaşma devam ettiği sürece de, bu devam edecektir. Nasıl bir insanın duyusal yapısı veya durumu değiştikçe aynı nesne hakkında farklı algıları olacaksa bir sitenin de ahlâkî ve siyasal yapısı veya durumu değiştikçe ahlâkî ve yasal nesnelerle ilgili görüşü veya kamuoyu değişebilir. Bir yasa bütün siteler için evrensellik talebinde bulunamayacağı gibi bir aynı site de, kendisi için, değişen veya değişmesi mümkün olan şartlardan ötürü, kalıcılık ve devamlılık talebinde veya iddiasında bulunamaz. Yasalar ne tanrısal kaynaklıdır, ne de evrenseldirler. Onlar sadece ve sadece genel iradenin, toplumsal uzlaşmanın ürünüdürler ve bu iradenin değişmesine paralel olarak değişirler.</p>

  <p class="p0">Burada işaret etmemiz gereken üçüncü nokta, her ne kadar Protagoras açıkça ifade etmemiş olsa da bu sitenin demokrasi ile yönetilecek bir site olması gerektiğidir. Çünkü böyle bir sitede yasalar genel iradenin ürünü olmak durumundadır. Genel iradeyi temsil edecek rejim ise herhalde <span class="t12">demokrasi</span> olacaktır. Şüphesiz bir monark veya bir azınlık da eğer halkın veya yurttaşların genel iradesini temsil ediyorsa böyle bir sitenin yöneticisi olabilir. Ancak bu, bizim bugünkü demokrasimiz için de söz konusu olması mümkün olan bir durum veya sonuçtur. Durum ne olursa olsun böyle bir sitenin sorumsuz bir zorba (tiran) veya azınlık tarafından idare edilmeyecek bir site olacağı açıktır.</p>

  <p class="p0">Platon&rsquo;un <span class="t12">Theaitetos</span> diyalogunda Protagoras&rsquo;a mal ettiği görüşten çıkan ahlâkî ve siyasî sonuçlar bunlardır. Ancak Platon, Protagoras&rsquo;ın adını taşıyan diğer bir diyalogunda, Protagoras&rsquo;a bundan belli ölçüde farklı bir siyaset kuramı izafe etmektedir. <span class="t12">Theaitetos</span>&rsquo;ta Protagoras adil olan şeylerin varlığını bir site tarafından vaz edilmesine bağlı kılarken, Protagoras diyalogunda adil olan şeylere ilişkin bir bilginin değilse de hiç olmazsa bir duygunun insanlar arasında evrensel olarak var olduğunu ileri sürmektedir. O halde ortada yorumlanması gereken bir problem olduğu açıktır. Ancak bunun için önce söz konusu diyalogu görelim.</p>

  <p class="p0"><span class="t12">Protagoras</span> diyalogu Sokrates&rsquo;in Protagoras&rsquo;a yaptığı işin ne olduğu ve insanlara öğretmek iddiasında bulunduğu şeyin neyle ilgili olduğuna ilişkin sorusuyla başlar. Protagoras&rsquo;ın buna cevabı, kendisinin Sofist ve öğretmen olduğu ve insanlara evini yönetmeyi ve devlet sanatını öğrettiğidir. Sokrates&rsquo;in bu sanatın veya erdemin öğretilebilir olduğu konusunda şüphesi vardır, çünkü eğer öyle olsaydı Perikles gibi bu sanatta en usta, en maharetli olan birinin onu kendi çocuklarına öğretmesi, öğretebilmesi lazımdı. Oysa durumun böyle olmadığı bilinmektedir. Tartışma bu noktaya gelince, Protagoras&rsquo;ın politik sanatın ve politik erdemin neden dolayı öğretilebilir olduğunu göstermesi gerekmektedir ve o da bunun için bir efsane (mit) anlatır.</p>

  <p class="p0">Bu efsaneye göre tanrılar hayvanları yaratırken, onların her birine yaşamaları ve varlıklarını sürdürebilmeleri için gerekli olan güçleri dağıtma işini Epimetheus&rsquo;la Prometheus&rsquo;a vermişlerdir. Epimetheus onların bazısına kuvvet, bazısına hız, bazısına kanat, bazısına cüsse vermiştir. Neticede hayvanlar arasında hayatlarını sürdürebilmeleri bakımından bir ahenk kurulmuştur ve böylece onların türlerinin devamı imkânı sağlanmıştır.</p>

  <p class="p0">Ancak elinde bulunan bütün güçleri müsrifçe harcayan Epimetheus, insanın yaratılma anı gelip çatınca ona verecek ve onun kendisini korumasını sağlayacak hiçbir gücün elinde kalmadığını fark eder. Prometheus insanın yaşamının korunmasını sağlayacak bir şey bulamayınca, Athena&rsquo;dan bazı sanatları, Hephaistos&rsquo;dan da ateşi çalarak insanoğluna verir. Fakat bu sanatlar ve ateş insanların ancak kendilerini beslemelerine yetecek kadardır. İnsanlar dağınık yaşamakta, kendilerinden daha güçlü hayvanlara yem olmaktadırlar. Kendilerini korumak için bir araya gelmeye, şehirler kurmaya yeltenmekte, fakat politik sanata ve erdeme sahip olmadıkları için birbirleriyle kavga etmekte ve tekrar dağılmaktadırlar.</p>

  <p class="p0">Bunu gören Zeus, insan soyunun tükenmemesi için insanlara Hermes aracılığıyla en önemli gücü, edep veya utanma (aidos) ile doğruluk veya adalet (dike) duygusunu gönderir. Bunları dağıtmakla görevli olan Hermes, Zeus&rsquo;a onları insanlara diğer sanatlarda olduğu gibi farklı miktarlarda mı yoksa herkese eşit olarak mı dağıtması gerektiğini sorar. Zeus diğer sanatlardan farklı olarak bu iki duygunun veya gücün bütün insanlara &ldquo;eşit olarak&rdquo; pay edilmesini emreder. Böylece insanların bir araya gelmeleri ve barış ve dostluk içinde topluluklar, siteler kurmaları mümkün olur. Yine böylece Sokrates&rsquo;in başta sorduğu sorunun cevabı da verilmiş olur: Bütün insanlar &ldquo;politik sanat&rdquo;tan (politike tekhne) veya &ldquo;politik erdem&rdquo;den (politike arete) eşit olarak pay aldıkları için bu sanat ve erdemin zeka ve karakter bakımından çok düşük insanlar, yani anormaller müstesna herkese öğretilmesi veya herkesin bunlarla ilgili olarak eğitilmesi mümkündür (Protagoras, 320 d-323 a).</p>

  <p class="p0">Görüldüğü gibi bu efsane son derece ilginçtir ve çeşitli bakımlardan yorumlanma imkânı içermektedir. İlk soru: Bu neden bir efsane biçiminde anlatılmaktadır? Herhalde bugün bizim doğal haklar, insanların şeref ve haysiyet bakımından eşitliği türünden temel değerlerimiz, anlayışlarımız gibi böyle bir anlayışın bilimsel, empirik veya kanıtlayıcı bir şekilde ortaya konulması veya ispat edilmesi imkânı yoktur da ondan. Dolayısıyla Protagoras&rsquo;ın veya bu efsaneyi onun ağzından anlatan Platon&rsquo;un ona ilişkin empirik veya rasyonel, mantıksal bir kanıtlama vermesi düşünülemez. O sonuç olarak, bugün de sahip olduğumuz bütün diğer ahlâkî veya değerle ilgili kabullerimiz gibi bir kabul olmak zorundadır. Bundan dolayı onun ancak bu şekilde bir efsane formu altında ifade edilmesi mümkündür veya uygundur.</p>

  <p class="p0">İkinci olarak Protagoras&rsquo;ın yukarda da işaret ettiğimiz gibi Theaitetos&rsquo;takinden biraz farklı bir görüş ileri sürdüğünü görüyoruz. Theaitetos&rsquo;ta her sitenin doğrusunun kendine uygun olduğu, yasaların uzlaşmadan, uylaşımdan (convention) doğduğu ve siteden siteye, devletten devlete değişebileceği görüşü savunulurken burada bütün insanlar için evrensel bir adalet veya doğruluk duygusunun var olduğu, herkesin bu duygudan veya erdemden eşit pay aldığı tezi ileri sürülmektedir.</p>

  <p class="p0">Üçüncü olarak burada Sokrates&rsquo;in veya Platon&rsquo;un her sanatın bir konusu olduğu, hekimden hekimlik, ayakkabıcıdan ayakkabıcılık, gemiciden gemicilik öğrenildiği, çünkü ortada bir hekimlik, ayakkabıcılık ve gemicilik sanatının bulunduğu, oysa Sofistlerin insanlara özel olarak öğretebilecekleri bir sanatları olmadığı, Sofistiğin gerçek bir konusu olmadığı şeklindeki itirazlarına son derece önemli bir cevap verilmektedir: İnsanların muhtaç oldukları ve insanlara öğretilebilecek özel sanatlar olduğu gibi bütün insanların insan olmaları bakımından muhtaç oldukları ve yine bütün insanlara insan olmaları bakımından öğretilebilecek ve öğretilmesi gereken &ldquo;genel&rdquo; bir sanat vardır. Bu, &ldquo;politika sanatı&rdquo;dır. Evet, insanlar hasta olmaları bakımından hekime, giyinme ihtiyaçları bakımından terziye, evlerini ve yurtlarını korumak zorunda olmaları bakımından askere muhtaçtırlar. Ancak bütün bu özel ihtiyaçları bakımından değil, birlikte yaşamaları, bir toplum meydana getirmeleri, bu toplumun varlığını sürdürebilmesi için kurallar, yasalar koymaları bakımından, yani bütün bunlardan daha genel ve daha hayati ihtiyaçları bakımından politika sanatına, politikaya muhtaçtırlar.</p>

  <p class="p0">Aslına bakılırsa Platon&rsquo;un, Protagoras&rsquo;ın politika veya politik sanatla ilgili bu görüşüne karşı çıkması beklenemez. Çünkü onun da ilerde göreceğimiz gibi, temel şikâyeti insanların beslenme, barınma, sağlık gibi daha az önemsiz konularda uzmanların varlığına ve onların uzmanlık bilgisine olan ihtiyaçlarını fark etmeleri, ancak bundan çok daha önemli, çok daha hayati olan bir konuda, iyi yaşama, barış ve huzur içinde varlığını devam ettirme, adalet ve adil yasalar konusunda böyle bir uzmanlığın ve uzmanlık bilgisinin gerekliliğini hissetmemeleridir. Platon bu siyasal konularla ilgili uzmanlık bilgisinin, Sokrates&rsquo;in diliyle siyasal erdemin öğretilebilir olduğu konusunda da Protagoras&rsquo;la aynı görüşü paylaşacaktır. Platon ile Protagoras&rsquo;ın yollarının ayrılacağı nokta birincinin bu uzmanlık bilgisine ancak özel yetenekleri olan özel bir sınıfın sahip olabileceği, Protagoras&rsquo;ın ise bu bilgi veya erdemden, bu duygu ve güçten efsanede dile getirildiği gibi herkesin hiç olmazsa potansiyel olarak eşit pay alması söz konusu olduğu için bu konularda herkesin eğitilebileceği ve böylece herkesin site ile ilgili konularda doğru yargılarda bulunabileceği görüşüdür.</p>

  <p class="p0">Platon&rsquo;un devlet sanatına, siyasal erdeme sahip olduğunu düşündüğü insanlar, hiç şüphesiz bir kan veya soy aristokrasisi mensupları değildir. Şüphesiz Platon&rsquo;un yöneticileri de sadece böyle bir aristokrasinin içinden seçilecek insanlar olmayacaklardır. Deyim yerindeyse onlar bir akıl, bilgi aristokrasisinin, liyakat aristokrasisinin mensupları olacaklardır. Ancak öyle veya böyle Platon son tahlilde insanları basit olarak sıradan insanlar, avamla; seçkinler, havas olarak ikiye ayırmaktadır. Onun görüşü temel olarak Yunan dünyasında demokrasi ortaya çıkıncaya kadar soylular arasında var olmuş olan yönetim kabiliyetinin kalıtımsal olduğu, soylulara, soylu ailelere mahsus olduğu görüşünün incelmiş bir şeklidir. Buna karşılık Atina demokrasisi buna tamamen ters bir temel üzerine, politik erdemin özel bir sanat veya uzmanlık olmadığı, bütün yurttaşların yurttaş olarak özel mesleklerine ek olarak bu erdeme veya sanata sahip oldukları veya olabilecekleri görüşü üzerine dayanmaktadır. Protagoras işte bu sonuncu görüşü temsil etmektedir.</p>

  <p class="p0">Peki, eğer politik sanat, güç veya erdem herkesin insan olarak, yurttaş olarak eşit pay aldıkları bir şeyse, Sofistlerin onlara öğreteceği şey nedir? Ona insanlar zaten doğal olarak, doğaları gereği sahip değil midirler? Öyle anlaşılmaktadır ki, Protagoras herkesin veya daha iyisi bütün yurttaşların yurttaş olarak temelde böyle bir yetiye sahip olduklarını düşünmekle birlikte bunun bir güç, bir potansiyel olduğunu, onu fiil haline getirmek, fiilen işe yarar bir hale sokmak için eğitimin faydalı, hatta zorunlu olduğunu düşünmektedir.</p>

  <p class="p0">Nasıl ki, resim yapma kabiliyetine sahip olan bir insanın, ressam olmak için resim sanatını bilen birisinden resim dersi alması gerekliyse, aynı şekilde yurttaş olan herkesin de yurttaşlık dersi, yani politika dersi almasında ve kendisinde bulunan bu kabiliyeti işler hale getirmesinde yarar, hatta bir anlamda zorunluluk vardır. Protagoras açıkça karakter ve zekâ bakımından bozuk olan en aşağı insanlar, anormaller dışında &ndash;ki bu konuda ilerde kendisini izleyecek olan Platon ve Farabi gibi o da bu insanların ortadan kaldırılmaları gerektiğini söylemektedir: Politik erdeme sahip olmayan insanların sitede yeri yoktur (<span class="t12">Protagoras,</span> 322 d)&ndash; bütün insanlarda politik toplumun üyesi olmak, ona katılmak ve onda başarılı olmak yönünde bir yaratılıştan bir yetenek olduğunu ve bunun da işlenebileceğini söylemektedir.</p>

  <p class="p0">Protagoras&rsquo;a göre politik erdem ne doğanın, ne talihin eseridir; o öğretilebilir ve emekle elde edilir. Nitekim de öğretilmektedir. Kimse çirkin bir adamı çirkinliğinden dolayı suçlamamaktadır; ancak herkes, bu arada yasalar, kötü bir insanı kötü davranışından sorumlu tutmaktadır. Sonra eğer politik-ahlâkî erdem öğretilebilir ve emekle elde edilebilir bir şey olmasaydı ceza vermenin ne anlamı olurdu? Cezanın amacı suçu önlemektir ve demek ki ceza yoluyla insanlar kötü davranışlardan caydırılabilmektedirler. Ebeveynlerin, öğretmenlerin, sitede yöneticilerin yaptıkları insanlara erdemi öğretmek değil midir? Evet, bazı insanlar politik-ahlâkî erdem kapasiteleri bakımından diğerlerinden daha şanslıdırlar. Ancak bu eksiklik eğitimle kapatılabileceği gibi fazla kabiliyetleri olmasa da kanunlar, eğitim, mahkemeler yardımıyla eğitilen insanlar, böyle olmayan insanlarla karşılaştırılırlarsa, vahşilere göre adil ve bilginler olarak görülebilirler (<span class="t12">Protagoras</span> 323-328).</p>

  <p class="p0">Böylece Sofistlerin ve Protagoras&rsquo;ın verdikleri eğitim karşılığında neden dolayı bir ücret talep ettikleri ve bu ücreti neye dayanarak hak ettikleri de ortaya çıkmaktadır: Siyasal seçkinlere katılmak, bir doğuş meselesi, soyluluk meselesi değildir; ama belli ölçüde bir zenginlik, servet meselesidir. Siyasal yönetimden daha büyük, daha şerefli bir pay almak, daha yüksek politik mevkiler işgal etmek isteyenlerin bunun karşılığını ödemeleri doğaldır. Eğitimin parayla karşılanması veya para karşılığında ders verilmesi Platon için bir ayıptır. Ancak İÖ. 5. yüzyılın Atina&rsquo;sı gibi zenginliğin soylular karşısında hak ve güç eşitliği sağladığı bir toplumda paralı eğitim bir ayıp değil, burjuvaziyi soyluların kalıtımsal imtiyazları karşısında eşit konuma getirici yararlı, hayırlı bir kurumdur. Soylular sınıfı, paranın Lidyalılar tarafından icat edilmesini insanlığın başına gelen en büyük felaket olarak nitelendirmiş olabilirler. Ama tarih boyunca tüccarlar ve sanayiciler, tek kelime ile burjuvazi bu olaya soyluların babadan oğula geçme imtiyazlarına, çalışma ve eğitimle kazanılması mümkün olmayan özel konumlarına karşı bu imtiyazları ortadan kaldırıcı, hak ve hukuk eşitliğini sağlayıcı, özgürleştirici en yararlı icat diye bakmış olmalıdırlar.</p>

  <p class="p0">Protagoras&rsquo;ın anlattığı bu efsaneden çıkan bir diğer sonuç, onun ilerde Aristoteles&rsquo;in en öz bir biçimde ifade edeceği &ldquo;insanın politik bir canlı (politikon zoon)&rdquo; olduğu görüşünü açık bir biçimde içermesidir. Protagoras burada insanın özünü &ldquo;politik&rdquo; olarak tanımlamaktadır. Diğer canlılar arasında özel olarak insana ait olan bir özellik, onun ancak site, yani politik bir örgütlenme içinde yaşayabilecek bir varlık olmasıdır. İnsanı diğer canlılardan ayıran özelliği, onlardan farkı, kısaca özü budur. Gerçi insan, diğer hayvanlardan farklı olarak birtakım sanatlara (tekhnai) da sahiptir. Ancak gördüğümüz gibi bu sanatlar onun varlığını sürdürmesi için yeterli olmamaktadır. Sanatlar yararlıdırlar, ancak yeterli değildirler. İnsan, özü itibariyle site mensubudur, siyasal bir hayvandır, bir yurttaştır (Bu noktada da ne Platon, ne Aristoteles, Protagoras&rsquo;a itiraz etmeyi düşünmeyeceklerdir).</p>

  <p class="p0">Ancak yukarda işaret ettiğimiz gibi Protagoras&rsquo;ın <span class="t12">Theatitetos&rsquo;</span>ta sergilenen siyasal görüşleri ile <span class="t12">Protagoras</span>&rsquo;ta anlatılan bu görüşleri arasında temel yaklaşımları bakımından bir uyuşmazlık olduğu inkâr edilemez. İlkinde Protagoras&rsquo;ın bilgi kuramında savunduğu duyumculuğuna ve göreciliğine uygun bir siyasal öğretiyle karşılaşmamıza karşılık, burada bundan oldukça, farklı felsefi anlamda &ldquo;dogmatik&rdquo; ve evrenselci bir öğretinin varlığını görmekteyiz.</p>

  <p class="p0">Bu iki diyalogda karşımıza çıkan ve birbirinden gerçekten farklı olan bu görüşleri uzlaştırmak için epeyi çaba sarf edilmiştir. Ancak bu çabaların bugüne kadar tatmin edici bir sonuca vardığını söylemek mümkün değildir (Sinclair, <span class="t12">Protagoras and Others,</span> 80). Öte yandan bu iki öğretide bazı ortak yanların varlığını görmek de mümkündür. Bunların başında her iki öğretinin de doğru bir siyasal rejim olarak demokrasiye işaret etmesi olgusu gelmektedir: Çünkü, ister siyasal doğrunun ölçütü herhangi bir sitenin yurttaşlarının genel iradesi, ortak kamuoyu olsun, ister bütün insanların doğuştan sahip oldukları ortak adalet duygusu olsun, her iki durumda da esas olan halkın çoğunluğunun sesidir.</p>

  <p class="p0">Aslına bakılırsa Protagoras, bir Platon veya Aristoteles&rsquo;in daha sonra yapacakları gibi en iyi rejim, en ideal rejim konusuyla ilgilenmemiş görünmektedir. Dolayısıyla, ideal bir rejimin monarşi mi, aristokrasi mi, yoksa demokrasi mi olması gerektiği konusunda herhangi bir şey söylememektedir. Onun için önemli olan rejimin şekli değil, siteyi meydana getiren insanlardır. Ancak gerek birinci versiyondaki genel irade kavramının, gerek ikinci versiyondaki adalet duygusunun bütün insanlara eşit dağıtılmış olduğu varsayımının bu rejimin diğerlerinden daha çok bir demokrasi (isonomia) olması gerektiğini ima ettiği de açıktır.</p>

  <p class="p0">&nbsp;</p>

  <p class="p0"><span class="t10">Tanrı ve Din Kuramı</span></p>

  <p class="p0">Son olarak Protagoras&rsquo;ın din ve tanrılar ile ilgili düşünceleri hakkında da birkaç söz söyleyelim: Protagoras&rsquo;ın din ve tanrılar konusuna yaklaşımında da belli bir tutarsızlığın varlığını gözlemlemek mümkündür. Çünkü onun <span class="t12">Tanrılar Üzerine</span> adlı kitabının girişinde, tanrıların varlığı ve özü üzerine bilinemezci bir tavır sergilediği anlaşılmaktadır. Buna karşılık Platon&rsquo;un <span class="t12">Protagoras</span> diyalogunun girişindeki efsanede tanrıların varlığı ve insan türüne olan özel ilgileri siyasal öğretisinin temeline yerleştirilmektedir. Burada Tanrılar insanlara belli başlı sanatları vermekle kalmamakta, aynı zamanda politik adalet yetisini de bağışlamaktadırlar. Kısaca burada Protagoras ne onların varlığı, ne de özleri ile ilgili hiç de bilinemezci bir tutum sergilemekte değildir: Tanrılar vardır ve iyidir, onlar bütün evrene, canlılara karşı hayırhahtırlar, ama insana daha özel ilgi göstermekte, nimette, bağışta bulunmaktadırlar.</p>

  <p class="p0">Protagoras&rsquo;ın birinci yaklaşımının İonia pozitif felsefesinin tanrıları da doğa varlıklarına, doğa güçlerine indirgeyen, onlara doğallaştırdıkları evren dışında bir yer tanımayan pozitivist, natüralist, laik gelişmesinin sonucu olarak açıklanabilir olmasına karşılık, bu ikinci yaklaşımının, tanrılar ve din meselesini artık doğa felsefesi, doğa bilimi, fizik açısından değil de insan, kültür, siyaset açısından ele alan antropolojik-psikolojik bir yaklaşımın sonucu olarak ortaya çıktığı şeklinde yorumlamamız mümkündür.</p>

  <p class="p0">Başka şekilde söylersek, Sokrates-öncesi Doğa Filozofları kabul etmiş oldukları ana madde ve ilkeden hareketle oluşturdukları kozmos içinde tanrılara ve tanrısallığa yer bulmaya çalışıyorlar; böylece ya Herakleitos, Empedokles veya Anaksagoras gibi ana maddelerine tanrısallık vasfı yüklüyorlar veya. Demokritos gibi varlıklarının ezeli ve mekanik hareketlerinde onlara herhangi bir yer bulamıyorlardı. Ama her halükarda onlar tanrılara &ldquo;kozmik açıdan&rdquo; bakıyorlardı. Bu iki bakış açısının da bir bakıma sonucu tanrıtanımazlık olmak zorundaydı. Çünkü tanrıları kişisel-olmayan doğal varlıklara veya güçlere indirgemek, en azından bu dönemin genel dinsel zihniyeti açısından gerçekte onların var olmadığını söylemenin başka bir tarzı idi.</p>

  <p class="p0">Oysa Sofistlerle başlayan devrimde, tanrılar ve din konusuna bakışta da yeni bir durum ortaya çıkıyor gibi görünmektedir. Burada, onlara doğa veya kozmos açısından değil de, insan ve toplum açısından bakma anlamına gelen yeni bir bakış açısı söz konusuydu. Bu bakış açısından sorulması gereken ve gerçekten de sorulmuş olan soru, tanrıların var olup olmadıkları veya özlerinin ne olduğu değil, insanlardaki tanrı fikrinin kaynağının ne olduğu, tanrıların insan ve toplum açısından ne anlam ve işlev ifade ettiğiydi. Sofistler bu konuda bazen İonia pozitif düşüncesinin gerisine düşmekte ve tanrıları, yukarda Protagoras&rsquo;ın anlattığı efsanede olduğu gibi geleneksel şekilde tasvir edebilmekteydiler. Veya bunun tersine bazen çok ileri gidebilmekte, biraz sonra göreceğimiz üzere Kritias gibi tanrılar ve dinin, insanların yasalara karşı itaatlerini sağlamak için kurnaz düşünceli insanlar tarafından uydurulmuş şeyler olduklarını ileri sürebilmekteydiler. Ancak her iki durumda da onlar tanrı ve din problemine birinciden farklı bir açıdan bakmaktaydılar.</p>

  <p class="p0">Aslına bakılırsa, bu bakış açısının da tümüyle yeni olmadığını söylememiz mümkündür. Çünkü daha önce gördüğümüz gibi Ksenophanes de insanların tanrılar hakkında insanbiçimci görüşlere sahip olduklarını belirtirken, benzeri bir bakış açısından hareket etmekteydi. Ancak Ksenophanes&rsquo;in yapmaya çalıştığı şeyle Protagoras başta olmak aynı konuya yaklaşan Prodikos ve Kritias gibi Sofistlerin bakış açıları arasında yine de temel bir farklılık vardır:</p>

  <p class="p0">Ksenophanes insanların Tanrı hakkında sahip oldukları anlayışlarının &ldquo;psikolojik kaynağı&rdquo;nı araştırmaktan çok bu anlayışlarının tanrıların ve tanrısallığın gerçek, nesnel özüne uygun olmadığını, öznel ve yanlış olduğunu vurgulamak istemekteydi. Yani o da yukarda işaret ettiğimiz yönde tanrısal olanın varlığı ve özü ile ilgilenmekteydi. Oysa Sofistler için durumun bu olmadığı anlaşılmaktadır. Onlar tam da Ksenophanes&rsquo;in bu nesnel olarak yanlış olduğunu söylediği anlayışların bir anlamı ve işlevi olduğunu, çünkü onların insan doğasının, ahlâkî-siyasî düşüncelerin, mülahazaların ürünü olduğunu söylemektedirler.</p>

  <p class="p0">İlerde &ldquo;insanın hiçbir şeyin ölçüsü olmadığı&rdquo;nı, &ldquo;bütün şeylerin ölçüsünün Tanrı olduğu&rdquo;nu söyleyecek olan Platon (<span class="t12">Yasalar,</span> 716 c) böylece Sofistlerin Tanrı hakkında şüpheci, bilinemezci veya tanrıtanımaza tezlerini şiddetle mahkûm edecek, ancak <span class="t12">Devlet</span>&rsquo;inde yöneticiye insanlara tanrılar hakkında doğru olmasalar da sitenin yararı için hangi uygun görüşlerin öğretilmesi gerektiğini söyletirken, Sofistlerin açmış oldukları bu yeni çığırda ortaya koymuş oldukları görüşlerin gücünü ve önemini anladığını göstermekten geri kalmayacaktır. 18. yüzyıl <span class="t12">Aydınlanma</span> hareketinin en önemli temsilcilerinden biri olan Voltaire&rsquo;in &ldquo;Tanrı&rsquo;nın insanları kendi imgesine göre yarattığı, insanların da Tanrı&rsquo;nın kendisi hakkında aynı şeyi yaptıkları&rdquo; ünlü alaycı sözü (Di<span class="t12">eu a cree l&rsquo;homme a son image et les hommes l&rsquo;ont lui bien rendus</span>) &ldquo;Tanrı olmasaydı, onu yaratmak gerekirdi&rdquo; şeklindeki aynı ölçüde ünlü cümlesi, Proudhon&rsquo;un &ldquo;Tanrı&rsquo;nın insanları değil de insanların Tanrı&rsquo;yı yarattığı&rdquo; ünlü görüşü, Marx&rsquo;ın &ldquo;dinin kitlelerin afyonu olduğu&rdquo;na ilişkin yine çok ünlü cümlesi bu düşünür ve filozofların Sofistlerin açmış oldukları yeni yolda ilerlediklerini ve onların iyi öğrencileri olduklarını göstermektedir.</p>

  <h3 class="h30"><a id="ncx162"></a><a id="a10"></a>Gorgias</h3>

  <p class="p0"><span class="t10">Hayatı ve Eserleri</span></p>

  <p class="p0">Burada ele alınacak ikinci ve diğer ünlü bir Sofist, Gorgias&rsquo;tır. Platon&rsquo;un diğer ünlü bir diyaloguna adını verdiği Gorgias&rsquo;ın hayatı hakkında da Protagoras&rsquo;ınkinden daha fazla şey bilmemekteyiz.</p>

  <p class="p0">Onun da Atina doğumlu olmadığını, hayatının büyük kısmını Atina dışında geçirdiğini, İÖ. 480&rsquo;lerde doğduğunu ve çok uzun bir ömür (105 ile 110 yıl arasında) sürdükten sonra 380&rsquo;lerde öldüğünü biliyoruz. Aslen Güney İtalya&rsquo;da, Leontinoi&rsquo;da doğduğu sanılmaktadır. Felsefe ve hitabeti, diğer ünlü hemşerisi Empedokles&rsquo;in yanında öğrendiği söylenmektedir. Aristoteles hitabetin ilkelerini Empedokles&rsquo;in icat ettiğini ve onları Gorgias&rsquo;a öğrettiğini, Gorgias&rsquo;ın da hitabeti Atina&rsquo;da sattığını söylemektedir.</p>

  <p class="p0">Gorgias hatip ve hitabet öğretmeni olarak Sicilya&rsquo;da o kadar ün salmıştır ki, 427&rsquo;de Leontinoi&rsquo;nin temsilcisi olarak Atina&rsquo;ya elçi olarak gönderilmiştir. Bu sırada Atina ve Sparta arasındaki Peloponnes savaşları başlayalı dört yıl olmuştur. 27 yıl sürecek ve sonunda gerek savaşı kaybeden Atina&rsquo;nın gerekse kazanan Sparta&rsquo;nın son derece güçsüz düşmesine neden olacak bu savaşta Yunan ana karası gibi Sicilya şehirleri de kimisi Atina&rsquo;nın, kimisi Sparta&rsquo;nın yanında yer alacak şekilde ikiye bölünmüştür. Sicilya&rsquo;da Sparta&rsquo;cı kampın başında Dor Siraküza, Atina&rsquo;cı kampın başında ise İon Leontinoi şehirleri vardır.</p>

  <p class="p0">Gorgias&rsquo;ın Atina&rsquo;da savaşan Yunanlara, Perslerin yeniden ortaya çıkan güçlerine karşı kendi aralarında birlik kurarak güçlü bir şekilde karşılık verebilmeleri için savaşı sona erdirmeleri ve barış yapmaları yönünde makul teklifini içeren bir nutuk verdiği ve bu nutkuyla epeyi insanı etkilediği anlaşılmaktadır. Ancak bu öğüdü dikkate alınmayacak ve Yunanistan şehirleri arasında gerçekleşmesini arzu ettiği barış ve birliği ancak yaklaşık yüz yıl sonra Makedonyalı İskender&rsquo;in çelik eli sağlayacaktır. Hayatının sonuna doğru Tesalya&rsquo;ya yerleştiği ve burada yukarda işaret ettiğimiz gibi çok ileri bir yaşta öldüğü söylenmektedir (DK 82 A 2,7,9; A 4).</p>

  <p class="p0">Gorgias&rsquo;ın yazılarından günümüze Protagoras&rsquo;ınkilere nispetle daha fazla şey kalmıştır. Bunlar arasında iki tanesi, nispeten daha uzun ve tam olarak muhafaza edilmiş olan nutuk veya piyestir. Bunlar <span class="t12">Helen&rsquo;e Övgü</span> ve <span class="t12">Palamedes&rsquo;in Savunması</span> adlarını taşımaktadır. Ancak bu yazılar felsefi önemi olmayan, adlarının da gösterdiği gibi edebi veya hukuki, adli yazılardır (Freeman, <span class="t12">Ancilla,</span> 131,134).</p>

  <p class="p0">Felsefi önemi olan görüşlerinin ise <span class="t12">Var Olmayan Üzerine</span> veya <span class="t12">Doğa Üzerine</span> adlı yazısında ifade edilmiş olduğunu görüyoruz.</p>

  <p class="p0">&nbsp;</p>

  <p class="p0"><span class="t10">Öğretisi</span></p>

  <p class="p0">Gorgias&rsquo;ın bu ünlü yazısında ortaya attığı üç tez vardır. Bunlardan birincisi &ldquo;hiçbir şeyin var olmadığı&rdquo;nı, ikincisi &ldquo;herhangi bir şeyin var olmuş olsa bile bilinemeyeceği&rdquo;ni, nihayet üçüncü ve sonuncusu &ldquo;herhangi bir şeyin bilinmesi mümkün olsa bile başkasına iletilemeyeceği&rdquo;ni ileri sürmektedir. Bu ana tezler de kendi içlerinde bazı alt tezlere ve iddialara ayrılmaktadır. Şimdi onları sırasıyla görelim:</p>

  <p class="p0"><span class="t10">Birinci tez</span>, <span class="t12">hiçbir şeyin var olmadığı</span> tezidir. Gorgias bu tezi şöyle ispat etmektedir: Eğer bir şey varsa, o ya a) var olandır veya b) var olmayandır veya c) var olanla var olmayanın karışımıdır.</p>

  <p class="p0">Bu şey b) var olmayan olamaz, çünkü var olmayan, var değildir. Çünkü eğer o var olsaydı, aynı zamanda onun var olan ve var olmayan olması gerekirdi. Bu ise saçmadır.</p>

  <p class="p0">a) Bu şey, var olan olamaz, çünkü eğer var olan var olsaydı, onun ı) ya ezeli-olması, ıı) ya bir şeyden meydana gelmiş olması veya ııı) bunun ikisi olması gerekirdi.</p>

  <p class="p0">ı) Onun ezeli olması mümkün değildir, çünkü eğer öyle olsaydı, başlangıcı olmaması gerekirdi. Başlangıcı olmayan şeyin ise sınırı yoktur. Sınırsız olanın ise yeri (position) yoktur. Çünkü yeri olan bir şeyin dışında onu çevreleyen bir şeyin olması gerekir. Böyle bir şey ise sınırsız olmaz. Çünkü sınırlayan şey, sınırlanan şeyden daha büyüktür. Oysa sınırsız olandan daha büyük bir şey olamaz. O kendi kendini de çevreleyemez. Çünkü o zaman çevreleyen (veya sınırlayan) şeyle, çevrelenen (veya sınırlayan) şeyin aynı olması gerekir. O zaman da var olan şeyin iki şey olması gerekir ki bu saçmadır.</p>

  <p class="p0">ıı) Var olan, bir şeyden meydana gelmiş olamaz, çünkü o zaman onun kendisinden meydana geldiği şeyin ya var olan veya var olmayan olması gerekir ki bu iki şık da saçmadır.</p>

  <p class="p0">ııı) Var olan hem ezeli, hem de bir şeyden meydana gelmiş olamaz, çünkü bunlar zıtlardır. O halde var olan mevcut değildir.</p>

  <p class="p0">ıv) Var olan bir olamaz, çünkü eğer varsa onun bir büyüklüğü vardır. Büyüklüğü olan ise sonsuza kadar bölünebilir, hiç olmazsa bir uzunluk, genişlik ve derinliğe sahiptir.</p>

  <p class="p0">v) Var olan çok olamaz, çünkü çok olan, birlerin bir araya gelmesinden meydana gelir. Eğer bir olan yoksa, çok olan da yoktur. c) Var olan, var olanla var olmayanın karışımı da olamaz, çünkü bu imkânsızdır. Sonuç: eğer var olan yoksa, hiçbir şey var değildir (Freeman, 128).</p>

  <p class="p0"><span class="t10">İkinci tez</span>, <span class="t12">herhangi bir şey var olsa bile onun bilinemeyeceği</span> tezidir. Gorgias bu tezi de şöyle ispat etmeye çalışmaktadır: Eğer zihnin kavramları gerçekler değilse, gerçek düşünülemez. Çünkü eğer düşünülen şey beyaz ise, düşünülen beyazdır. Eğer düşünülen şey var değilse o zaman var olmayan düşünülendir. Bu ise varlığın veya gerçekliğin düşünülmediği, düşünülemeyeceğini söylemek demektir. Düşünülen birçok şey, gerçek değildir. Biz deniz üstünde yürüyen bir araba, kanatlı bir insan düşünebiliriz. Aynı şekilde görülen şeyler görme nesneleri, işitilen şeyler de işitme nesneleridir ve biz kendilerini işitmeksizin görülen şeyleri gerçek, kendilerini görmeksizin işitilen şeyleri gerçek olarak kabul ederiz. O halde kendilerini görmeksizin veya işitmeksizin düşünülen şeyleri de gerçek olarak kabul etmek zorundayız. Ancak bu da örneğin deniz üzerinde yürüyen şeylerin varlığına inanmak anlamına gelir. O halde gerçek, düşüncenin konusu değildir ve onun tarafından bilinemez. Duyu algısına karşı veya onunla aynı değerde olan bir ölçüt olarak salt zihin ise, bir efsaneden başka bir şey değildir (Freeman, 129).</p>

  <p class="p0"><span class="t10">Üçüncü tez</span>, <span class="t12">herhangi bir şeyin düşünülmesi veya bilinmesi mümkün olsa bile bu bilginin başkasına iletilemeyeceği</span> tezidir. Gorgias bu son tezini de şöyle ispat etmeyi düşünmektedir: Var olan şeyler, duyularla algılanan şeylerdir. Görmenin konusu görme ile kavrananlar, işitmenin konusu işitme ile kavrananlardır ve bunlar (yani görme ve işitme) birbirlerinin konularını kavramazlar. Sonuç, duyu algılarının birbirlerine kapalı olduğudur. Öte yandan biz birbirimizle dille iletişimde bulunuruz. Dil ise var olan şeylerle, duyusal şeylerle aynı değildir. O halde biz birbirimize var olan şeyleri değil, sadece dili iletiriz. Nasıl ki görülen şey işitilen şey olamazsa, dilimiz de bizim dışımızda var olan şeyin aynı değildir. Ayrıca dil hiçbir zaman duyusal şeyleri doğru olarak temsil etmez, çünkü onlardan farklı bir şeydir ve duyusal şeylerin her biri ayrı bir tür organ tarafından algılanır, dil ise ayrı bir tür organ tarafından. Görmenin konusu olan şeyler başka bir organa değil, görme organına hitap ettiklerine ve farklı duyu organları bilgilerini birbirlerine iletmediklerine göre dil de duyusal şeyler hakkında herhangi bir bilgi veremez (Freeman, 129).</p>

  <p class="p0">Bu akıl yürütme veya kanıtlama hakkında neler söyleyebiliriz? Her şeyden önce onun adımlarını tam olarak kavrayamadığımız bir gerçektir. Bununla birlikte bazı felsefe tarihçilerinin ileri sürdükleri gibi bu akıl yürütmenin tam bir mantık oyununa veya yanıltmacaya dayanmadığı da muhakkaktır. Bütünü itibariyle bu kanıtlama Zenon&rsquo;un akıl yürütmeleri veya paradokslarına benzemektedir. Birinci tez ne bir, ne çok olamayacağını, ne ezeli, ne meydana gelen bir şey olamayacağını göstererek varlığın var olamayacağını ispat etmeye yöneliktir. İkinci tez duyuların hakkında bize farklı bilgiler vermelerinden ve bir duyunun verdiği bir bilgiyi başka bir duyunun vermemesinden, elimizde duyulardan başka bir bilgi aracının olmamasından, nihayet var olmayan bir şeyin de düşünülmesinin mümkün olmasından ötürü bir şeyin bilinmesi veya düşünülmesinin mümkün olmadığı iddiasına dayanmaktadır. Üçüncü tez ise esas olarak yine duyuların birbirlerine kapalı olmaları, bunun yanında insanların birbirleriyle dil aracılığıyla iletişimde bulunmaları, dilin ise şeyleri doğru temsil etmediği, dolayısıyla gerçekte nesnelerin bilgisini iletmediği gözlemine dayanmaktadır.</p>

  <p class="p0">Böylece bu üç ana tezin her birinin ciddi bir probleme veya problemlere işaret ettiğini söylemek doğrudur. Kaba bir biçimde söylersek birinci tez &ldquo;varlık&rdquo;la, ikinci tez &ldquo;düşünme&rdquo; ile, üçüncü tez ise &ldquo;dil&rdquo;le veya &ldquo;iletişim&rdquo;le ilgili güçlüklere işaret etmektedir. Birinci tez varlığın nasıl bir şey olduğu, bir mi çok mu, ezeli mi meydana gelmiş mi olduğunu ileri sürmekte var olan güçlüklere işaret etmektedir. İkinci tez varlığın bilgisinde, düşünülmesinde, çeşitli ve farklı duyu organları ile kavranmasında, daha önemli olarak düşüncenin konusu olan şeyin ne olduğu, var olmayan bir şeyi düşünmenin mümkün olup olmadığı konusunda yatan güçlüklere işaret etmektedir. Üçüncü tez ise dil ile eşya arasındaki ilişkilerde, insanların dille iletişimde bulunduklarında birbirlerine gerçekte neyi ilettikleri konusunda mevcut olan güçlüklere işaret etmektedir.</p>

  <p class="p0">Gorgias&rsquo;ın bu uzun akıl yürütmesini, tek tek eklemlerinde veya adımlarında sıkı bir sorgulamaya tabi tuttuğumuzda bazı adımlarında belirsizliklerin veya atlamaların, hatta yanıltmacaların var olduğunu söylemek mümkündür. Ancak bu, bu akıl yürütmenin bütününde ciddi olmadığı veya ciddi konulara işaret etmediği anlamına gelmemektedir. Öte yandan bunun kadar önemli bir başka güçlük veya problem, bu akıl yürütmenin hedefi veya amacının ne olduğudur.</p>

  <p class="p0">Bu akıl yürütmenin bütününün şekil bakımından, birinci tezin ise hem şekil hem içerik bakımından Parmenides&rsquo;in öğrencisi olan Zenon&rsquo;un paradokslarına benzediği açıktır. Kimileri onu Parmenidesçi tezin ve bu tezin savunulma biçiminin bir parodisi olarak görmek istemektedirler. Ancak bize göre bu doğru değildir. Tam tersine biz de, bazıları gibi onun Zenon&rsquo;un diyalektik olarak, <span class="t12">a priori</span> olarak ispat etmeye çalıştığı şeyi, yani varlıkta hiçbir hareket, hiçbir zamansal oluşun mümkün olmadığı görüşünü daha kapsayıcı, kavramsal olarak daha genel, ancak daha yüzeysel mantıksal akıl yürütmelerle daha ileri götürerek sadece var olmayanın, yani hareketin ve oluşun değil, bizzat varlığın ve dolayısıyla bilginin de olmadığını bize kabul ettirmeye çalıştığı görüşündeyiz (Hildebrant, <span class="t12">Frühe Griechische Denker,</span> 108). Ancak Gorgias bununla da kalmamakta, herhangi bir varlık var olsa ve bilinebilse bile bu bilginin bize bir faydası olamayacağını, çünkü onun bir başkasına iletilemeyeceğini göstermek istemektedir. Peki bunun sonucunda erişmek istediği amaç ne olabilir? Buna ilişkin en kabul edilebilir açıklama, herhalde Gorgias&rsquo;ın bu yolla felsefenin değersizliğini ve işe yaramazlığını göstermek, bununla da hitabetin elinin serbest kalmasını sağlamak istediği olabilir.</p>

  <p class="p0">Eğer bu yorumumuz doğruysa Platon&rsquo;un <span class="t12">Gorgias</span> diyalogunda Gorgias&rsquo;a hitabetle ilgili olarak yönelttiği can alıcı soru ve onun bu soruya karşılık olarak verdiği cevap anlamını ve açıklamasını bulmaktadır. Bu diyalogda Sokrates&rsquo;in Gorgias&rsquo;a yönelttiği sözünü ettiğimiz soru, hitabetin ne tür bir şey olduğu ve konusunun ne olduğudur. Bu soruya Gorgias hitabetin en yüksek bir sanat olduğunu, söz sanatı olduğunu, konusunu ise sözlerin, sadece sözlerin oluşturduğunu söyleyerek cevap verir. Bu cevaba Sokrates haklı olarak itiraz ederek, bu sözlerin hangi şeyler, hangi varlıklar veya gerçekler ya da doğrular hakkında sözler olduğunu sorar. Gorgias&rsquo;ın buna cevabı ise onların her şey, doğru olan veya olmayan her şey üzerine sözler olduğu yönündedir: Hitabet öyle bir sanattır ki, ona sahip olana bağımsızlık ve başkaları yanında üstünlük verir. O öyle bir sanattır ki onun sayesinde yargı yerlerinde yargıçları, mecliste üyeleri, halk toplantılarında ve bütün yurttaş toplantılarında bulunanları sözle kandırmak mümkündür. Sokrates bu cevaba da şu yönde itirazda bulunur: Her bir sanatın özel bir konusu vardır. Hekimliğin konusu sağlık, idmancının konusu insan vücududur. İnsan hastaysa hekimin, vücudunu geliştirmek istiyorsa idmancının sözünü dinleyecektir. Peki bu tür ihtiyaçları olan bir insan, hekim veya idmancı yerine niçin kendisinin, yani hitabetçinin sözünü dinleyecektir?</p>

  <p class="p0">İlginç olan şey, Gorgias&rsquo;ın bu soruya cevabının, sağlık konusunda veya insan vücudu konusunda hitabetçinin, hekim veya idmancıdan daha üstün bir bilgiye sahip olduğu yönünde olmamasıdır. O, açıkça hitabetçinin bu konularda hiçbir bilgisi veya özel bilgisi olmadığını itiraf eder. Onun işi bilgi vermek değil, inandırmaktır, hatta Platon&rsquo;un sözleriyle açık olarak kandırmaktır (<span class="t12">Gorgias,</span> 449 a; 450 b,c; 452 d,e; 454 b 455 b).</p>

  <p class="p0">Burada ortaya çıkan şey, Gorgias&rsquo;ın hitabet sanatının hiçbir konusu olmadığını kabul ettiği ve kendisinin de hiçbir konu veya <span class="t12">varlık</span> veya <span class="t12">gerçeklikle</span> ilgili bilgi vermek iddiasında bulunmadığıdır.</p>

  <p class="p0">Şüphesiz böyle bir tutum, Platon&rsquo;un bu diyalogunda Gorgias&rsquo;ın hiçbir çekinme duymaksızın açıkça, hatta utanmazca ifade etmekten korkmadığı bu tutum, ancak Gorgias&rsquo;ın &ldquo;ortada herhangi bir gerçek ve bu gerçek hakkında herhangi bir bilgi mevcut olmadığı&rdquo; şeklindeki ontolojik ve bilgi kuramsal bir tezden hareket ettiği görülürse anlaşılabilecek veya haklı görülebilecek bir tutumdur.</p>

  <p class="p0">Burada Gorgias&rsquo;ı Protagoras&rsquo;tan ayıran büyük mesafe de ortaya çıkmaktadır. Protagoras da insanlara bir şey öğrettiği fikrindeydi. Onun da öğrettiği şey, özel sanatların bilgisinden farklı bir şeydi. Ancak Protagoras&rsquo;ın öğrettiğini iddia ettiği şey, daha önce de işaret ettiğimiz gibi, insanın insan ve iyi yurttaş olmak bakımından sahip olması gereken ve sahip olması mümkün olan gerçek bir şey, önemli ve değerli bir şey, ahlâkî ve siyasî erdemdi. Yani onun gerçek bir konusu vardı. Protagoras&rsquo;ın sanatının buna bağlı olarak gerçek bir sanat olduğunu, politik bilgelik veya daha basit olarak politika sanatı olduğunu görmüştük. Öte yandan Protagoras bilgi konusunda duyumcu, öznelci ve göreliciydi. O bilginin veya hakikatin insandan insana değiştiğini söylemekteydi; ama onun &ldquo;varlığı&rdquo;nı inkâr etmemekteydi.</p>

  <p class="p0">Oysa Gorgias bir hitabetçi ve <span class="t12">sadece</span> hitabetçi olduğunu, öğrettiği şeyin ise hiçbir özel konusu, daha doğrusu hiçbir konusu olmadığını, işinin sözler ve sadece sözler olduğunu, bu sözlerin nesnesinin var olan ve olmayan, doğru veya eğri olan her şey olduğunu, amacının da yalnızca söz ustalığı veya sözün iktidarını sağlamak olduğunu söylemektedir. O varlıkla yokluk arasında bir ayrım yapmadığı gibi (Kitabının adı ilginç bir şekilde <span class="t12">Doğa</span> veya <span class="t12">Var olmayan Üzerine&rsquo;dir</span>) bireysel ve öznel de olsa bilginin imkânını reddetmektedir. O varlık ve bilgi konusunda gerçekten bir &ldquo;hiççi&rdquo;dir (nihilist).</p>

  <p class="p0">O halde Gorgias&rsquo;ın hitabetçi olarak konumunu meşrulaştırabilmesi için insanların her türlü varlık, gerçeklik, hakikat ve bilgi iddialarını ortadan kaldırması gerekli veya en azından yararlı bir şey olacaktı. Gorgias birbirini takip eden ve her biri diğeri kadar olumsuz veya yıkıcı sonuçları olan bu üç teziyle herhalde bunu yapmak istemiştir. Protagoras felsefeyi ortadan kaldırmayı düşünmemiş, sadece onun ilgi alanını değiştirmeyi amaçlamıştı. Doğa veya kozmos yerine insan veya toplumu koymayı arzu etmişti. O tanrıları da ortadan kaldırmak istememiş, sadece onları insan ile toplum ile olan ilişki ve işlevlerinde ele almayı tercih etmişti. Gorgias ise deyim yerindeyse felsefeyi tümüyle ortadan kaldırmak, onun yerine hitabeti geçirmek istemektedir. Yapmayı düşündüğü şey elinin tümüyle serbest kalması için varlığı, gerçeği, bilgiyi ortadan kaldırmaktır. Sokrates-öncesi Yunan felsefesi Protagoras&rsquo;la değil, muhtemelen Gorgias&rsquo;la tam bir hiçliğe giderek sona ermektedir: Hiçbir şey yoktur; herhangi bir şey var olsa bile bilemeyiz, herhangi bir şey hakkında bir şey bilsek bile onu başkasına iletemeyiz.</p>

  <h3 class="h30"><a id="ncx194"></a><a id="a11"></a>Prodikos</h3>

  <p class="p0">İlk dönem veya eski dönem Sofistleri diye adlandırılan grubun Protagoras ve Gorgias dışındaki diğer iki üyesi Prodikos ve Hippias&rsquo;tır.</p>

  <p class="p0">Keoslu Prodikos İÖ. 5. yüzyılın ikinci yarısında yaşamıştır. Başarı gösterdiği ve tanındığı alan dilin ve terimlerin dikkatli bir şekilde kullanılması alanıdır. Platon Yunan gramerinin temellerini atan kişinin Protagoras olduğunu söylemektedir. Kelimelerin cinsleri ve kipler (dilek, emir, soru) konusunda ilk ayrımları yapan Protagoras&rsquo;tır. Prodikos&rsquo;un Protagoras&rsquo;ın gramerle ilgili bu çalışmalarını devam ettirdiği ve özellikle benzer anlam taşıyan kelimeleri birbirinden ayırdığı anlaşılmaktadır.</p>

  <p class="p0">Prodikos&rsquo;un <span class="t12">Doğa Üzerine</span> veya <span class="t12">İnsan Doğası üzerine</span> adlı bir eser yazdığı söylenmektedir. Bundan başka yine Platon&rsquo;un <span class="t12">Şölen</span>&rsquo;de kendisinden söz ettiği ve Ksenophon&rsquo;un da <span class="t12">Hatıralar</span>&rsquo;ında üzerinde uzun uzun durarak yorumladığı <span class="t12">Herakles&rsquo;in Seçimi</span> adlı bir eserin sahibi olduğu bilinmektedir.</p>

  <p class="p0">Prodikos Platon&rsquo;un <span class="t12">Protagoras</span> adlı diyalogunda, Hippias&rsquo;la birlikte tartışmaya katılan Sofistlerden biri olarak karşımıza çıkmaktadır. Ancak Platon tarafından fazla ciddiye alınmamaktadır. Prodikos&rsquo;un Sofistleri &ldquo;filozoflarla hitabetçiler arasındaki sınır bölgesinde yer alan insanlar&rdquo; olarak konumlaması ilginçtir. Ancak daha ilginç ve önemli olan bir görüşü, insanların hayatta kendilerine faydalı olduğunu gördükleri bazı şeyleri tanrılar olarak adlandırmış olduklarına ilişkin tezidir:</p>

  <p class="p5"><span class="t13">&ldquo;Güneş, Ay, ırmaklar ve kaynaklar ve genel olarak hayatımıza yardımı dokunan ne varsa faydaları yüzünden, Mısırlılarda Nil gibi, eskilere Tanrı olarak görünmüşler ve bunun için ekmeğe Demeter, şaraba Dionizos, suya Poseidon, ateşe Hephaistos gözüyle bakılmış ve bu, işe yarayan şeylerin her biri için böyle olmuştur&rdquo; (DK 84 B 5).</span></p>

  <p class="p0">Prodikos&rsquo;un bu tezi, daha sonra bir başka Sofist olan Antiphon tarafından benimsenip genişletilecektir. Bu görüşünden ötürü Prodikos&rsquo;u tanrıtanımaz olarak nitelendirmenin mümkün olduğunu düşünenler vardır.</p>

  <h3 class="h30"><a id="ncx201"></a><a id="a12"></a>Hippias</h3>

  <p class="p0">Elisli bir filozof olan Hippias da Prodikos gibi 5. yüzyılın ikinci yarısında yaşamıştır. Kendisine birçok eserler izafe edilmiştir. Ancak bu eserlerden hemen hemen hiçbiri elimizde değildir. Platon&rsquo;un iki diyalogu, <span class="t12">Büyük Hippias</span> ve <span class="t12">Küçük Hippias,</span> onun adını taşır. Ancak bu iki diyalogda ve yukarda işaret ettiğimiz gibi <span class="t12">Protagoras</span> diyalogunda karşımıza önemli bir düşünür olarak çıkmaz. Yeni-Platonculuğun önemli bir ismi olan Proclos, <span class="t12">Euklides Şerhi</span>&rsquo;nde onun dairenin dörtgenleştirilmesi ünlü teoremini ortaya atan ilk kişi olduğunu söylemekte ve onun bu teoremi nasıl ispatladığına dair bilgi vermektedir.</p>

  <p class="p0">Hippias&rsquo;ın felsefe bakımından önemi, <span class="t12">Protagoras</span> diyalogunda ortaya attığı görülen doğa-yasa veya gelenek, uylaşım (physis-nomos) ayrımı veya zıtlığı görüşünden ileri gelmektedir. Bu ayrım aşağıda göreceğimiz gibi daha sonra gelen diğer Sofistlerin siyasî ve ahlâkî öğretilerinin temelini oluşturmaktadır.</p>

  <p class="p0">Hippias insanlar arasında doğal bir benzerlik, doğal bir akrabalık olduğu görüşünü savunmaktadır. Ancak, ona göre, yasalar veya adetler, uylaşım bunu kabul etmemektedir. &ldquo;Doğada benzer benzerin akrabasıdır. Ama insanların Tyranos&rsquo;u olan yasa, doğayı bile zoru altında tutmak ister&rdquo; (DK, 86 c 1). Ksenophon adalet ve yasa üzerine Hippias ile Sokrates arasında herhalde gerçekte olmamış olan, hayali bir tartışmayı hikâye ederken onun politik görüşlerinin neler olduğu hakkında bize bilgi vermektedir. Buna göre Hippias yasa ve adetlerin aslında doğaya aykırı olmakla birlikte eğer iyi iseler faydalı olduklarını ileri sürmüştür. Koşulların mükemmel olduğu bir yerde, ama ancak böyle bir yerde belki yasalara uygun olan (<span class="t12">to nomimon</span>) aynı zamanda adalete uygun olan (to <span class="t12">dikaion</span>) olabilir. Öte yandan tanrılara saygı göstermek, zinadan kaçınmak ve iyi insanları ödüllendirmenin her yerde geçerli olduğu, dolayısıyla doğal olduğu söylenir.</p>

  <p class="p0">&nbsp;</p>
</body>
</html>
