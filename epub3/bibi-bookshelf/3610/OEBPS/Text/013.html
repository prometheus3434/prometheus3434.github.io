<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Bütün Sofistleri içine alacak veya tüm Sofistler hakkında doğru olacak genellemeler yapmak pek mümkün değildir. Onların gerek bilgi, gerek hakikat veya iyi hakkında birbirlerinden farklı görüşlere sahip olduklarını gördük. Tanrı&rsquo;nın varlığı, uygarlığın kaynağı, demokrasi vb. ile ilgili olarak da yine birbirleriyle uyuşturulması pek mümkün olmayan farklı görüşler ileri sürdüklerini gördük. Onları daha önce de işaret ettiğimiz gibi varlık, bilgi, doğru, iyi hayat, iyi rejim konusunda aynı veya benzeri öğretilere sahip insanlar olarak görmek yerine insan hakkında belli bir anlayışı paylaşan ve karakteristik bir hayat tarzının savunmasını yapan kişiler olarak değerlendirmek daha doğrudur.</p>

  <p class="p0">Bu noktada belki ikinci bir ayrım yapmak ve erken dönem Sofistleriyle İÖ. 5. yüzyılın sonlarına doğru ortaya çıkan geç dönem Sofistlerini birbirinden ayırmak da yararlı olacaktır. Daha önce değindiğimiz gibi genel olarak ilk kuşak Sofistlerinin daha ölçülü, daha ağırbaşlı ve değerler konusunda daha muhafazakâr bir görüntü sergilemelerine karşılık, sonraki Sofistlerde, belki Atina&rsquo;nın değişen, bozulan siyasî ve ahlâkî atmosferinin de etkisi altında daha ihtilalci, daha yıkıcı, hatta hiçbir sınır tanımayan düpedüz ahlak-dışı (immoral) görüşlerin ortaya çıktığını görüyoruz. Protagoras&rsquo;ın bilinemezciliği Kritias&rsquo;ta açık bir tanrı tanımazcılığa, birey savunması Thrasymakhos&rsquo;ta insan-üstünün yüceltilmesine, göreciliği siyasî şüpheciliğe, eşitçiliği &ldquo;Güçlü olan haklıdır&rdquo; öğretisine yerini bırakmaktadır. Eski Sofist&rsquo;in amacının insanı devlet için olmasa bile devlet <span class="t12">içinde</span> eğitmek olmasına karşılık ikinci veya üçüncü kuşak Sofisti onu devlete <span class="t12">karşı,</span> yurttaş geleneğine <span class="t12">karşı</span> eğitmek parolası ile ortaya çıkmaktadır (Chatelet, <span class="t12">La Naissance,</span> 23).</p>

  <p class="p0">Bu kayıtlarla Sofistlerden bize kalan kültürel felsefi mirası genel olarak değerlendirirsek, şu noktaları vurgulamamızın mümkün olduğu görüşündeyiz:</p>

  <p class="p0">Sofistler&rsquo;in en büyük önemleri; dikkatlerini doğadan insana, makrokozmostan mikrokozmosa çevirmeleri ve insanın insan olarak özü ve dünyaya ilişkin fiillerinin önemi üzerinde ısrar etmelerinden ileri gelmektedir. Bu tutum genel olarak insancılık (hümanizm) diye adlandırılan tutumdur. Çoğu kez yanlış olarak sanıldığının tersine hümanizm, insanseverlik (hümanitarizm) değildir; insanı ilgi merkezine almak, onu insani ihtiyaç, kaygı, özellikleri içinde anlamaya ve tasvir etmeye, insanın yarattığı kurum ve değerleri, yani ahlakı, siyaseti, dinî yine insani terimler ve ilgilerle açıklamaya çalışmaktır. Sofistlerin bu anlamda ilk hümanistler oldukları şüphe götürmez. Özellikle Protagoras&rsquo;ın &ldquo;İnsan her şeyin ölçüsüdür&rdquo; sözü bu açıdan bakıldığında hümanizmin ruhunu en iyi bir biçimde ifade eden bir önerme olarak karşımıza çıkmaktadır.</p>

  <p class="p0">İkinci olarak vurgulamamız gereken nokta, yine daha önce söylediğimiz gibi Sofistlerin tümünün Yunan dünyası için bir Aydınlanma hareketini başlatmış olduklarıdır. <span class="t12">Aydınlanma</span> genel olarak insanın kendi aklı, tecrübeleri ile kendisi ve kurumları üzerinde düşünmesi, onları aydınlığa kavuşturması ve bu araştırması sonucunda elde ettiği bulgularla kendisini ve kurumlarını yeniden inşa etme girişimi olarak tanımlanabilir. Aydınlanmacı tutum doğal olarak toplumun, siyasî rejimlerin, dinin, ahlâkî değerlerimizin geleneklere değil, makul ve doğru geleneklere, insanı aşan ve sorguya çekilemez bazı varlıklara değil, insan aklı ve tecrübesi ile açıklanması ve meşrulaştırılması mümkün doğal ihtiyaç ve ilgilere dayandırılmasını isteyen eleştirici bir tutumdur.</p>

  <p class="p0">Üçüncü olarak üzerinde durmamız gereken bir nokta Sofistlerin tecrübe ve sanata önem vermeleri ve bilgiyi ve eğitimi insanların &ndash;bu arada kendilerinin&ndash; yararına sunmalarıdır. Sofistler Yunan dünyasında Platon ve Aristoteles&rsquo;ten önce eğitim ve öğretimi kurumsallaştıran ilk insanlar olmuşlardır. Sofistlerin eğitim konusundaki sloganları maharet, sanat ve yararlılıktır. Zanaat ve sanatların, sanayinin gitgide önem kazandığı bir dünyada bunlar anlaşılabilir ereklerdir. Sofistlere göre siyaset bir sanattır ve öğretilebilir. Aynı şekilde hitabet ve eğitim de birer sanattır ve öğretilebilirler. İnsanların hayatlarının kaba ve çekilmez olduğu vahşi ve ilkel durumdan onların kurtulmasını sağlayan şey, sanatlar ve onların getirdikleri rahatlık, kolaylık ve faydalar olmuştur. Onların hayatlarının daha üst düzeyde, gelişmiş olarak sürmesine imkân verecek olan şeyler de yine bu sanatlar ve onların sağladığı bilgi ve ustalıklar olacaktır. Sofistler, Platon&rsquo;un veya insanın en doğal ihtiyacının sırf &ldquo;bilmek için&rdquo; bilmek olduğunu ileri süren Aristoteles&rsquo;in bu idealinden çok uzaktırlar. Onlar için bilgi işe yarar bir şeydir ve bu da sanattır. Protagoras&rsquo;ın olsun, Gorgias&rsquo;ın olsun amacı işe yarar bilgilere veya sanata sahip insanlar, yurttaşlar yetiştirmektir. Bilgiyi, özellikle pratik ve işe yarar olma özelliği açısından ele almak ve mümkün olduğu kadar geniş halk kitlelerinin hizmetine sunmak, bu kitleleri eğitmek için yazılar kaleme almak gibi kaygıların 18. yüzyıl Aydınlanma filozoflarının da temel kaygıları olduğunu ve özellikle Fransız Aydınlanmacılarının bu amaçla ünlü Ansiklopedilerini kaleme aldıklarını biliyoruz.</p>

  <p class="p0">Sofistler daha sonraki felsefe ve düşünce tarihinde tekrar karşımıza çıkacak olan bazı daha özel öğretileri ilk kez ortaya koyan filozoflar oldukları için de önem taşımaktadır. Bunlar arasında yer alan &ldquo;doğa-yasa&rdquo;, &ldquo;doğal olan-yasal olan&rdquo; ayrımları ve bundan hareketle ileri sürdükleri &ldquo;doğal hukuk-pozitif hukuk&rdquo;, &ldquo;doğal haklar-pozitif haklar&rdquo; öğretileri düşünce tarihinde geleceği olan önemli ayrımlar ve öğretilerdir. Stoacıların Yunan-Barbar, &ldquo;özgür insan-köle&rdquo; ayrımlarını reddedişleri, siyasî kozmopolitizmleri ilerde Hristiyanlık üzerinde önemli etkilerde bulunacağı gibi, Yeniçağ doğal hukuk okulu ve siyaset kuramcılarınca da yeniden ele alınacak olan verimli görüşlerdir. Bu görüşlere siyasal rejimlerin kaynağı ile ilgili olarak yine Yeniçağ siyaset filozoflarında karşımıza çıkacak olan toplumsal sözleşme öğretisini, Makyavel&rsquo;in <span class="t12">Hükümdar</span>&rsquo;da en fazla değer vereceği dinin siyasal işlevi öğretisini de eklemek gerekir.</p>

  <p class="p0">Bununla birlikte Sofistlerin felsefe tarihi bakımından en büyük önemleri, Sokrates ve Platon&rsquo;un felsefelerinin ortaya çıkmasına zemin hazırlamalarından ileri gelmektedir. Kısaca Sofistler hem varlığın, hem bilginin, hem de ahlâkî ve siyasî değerlerin nesnel imkânını ortadan kaldırmışlardır. Daha önce Sokrates-öncesi materyalist doğa felsefesinin paradigmasının neden dolayı mantıksal sınırlarına ulaştığını ve tıkanma noktasına geldiğini göstermeye çalıştık. Bunun bir sonucu olarak, doğa veya varlığı başka bir şekilde tasarlamak, birlik ile çokluk, gerçeklik ile görünüş arasındaki ilişkileri yeni bir zemin üzerinde konumlamak gerekmekteydi. Aslına bakılırsa Sofistlerin bir <span class="t12">varlık felsefeleri</span> olmamıştır. Ancak onlar kendilerinden önceki varlık felsefelerinin içine girmiş olduğu çıkmazları göstermek bakımından önemli bir rol oynamışlardır. Buna karşılık Protagoras&rsquo;ın etkili bir <span class="t12">bilgi kuramı</span> olmuştur ve diğer Sofistler de ahlak, siyaset ve din konusunda etkileri zamanımıza kadar devam edecek olan öğretiler geliştirmişlerdir. Bu öğretilerin genel sonucu ise geleneksel ahlâkî, siyasî ve dinî inançların, anlayışların güvenilir bir temeli olmadığını göstermek olmuştur. Sofistler tarafından geliştirilen felsefi eleştiri, Yunan sitesinin o zamana kadar kendine dayanak yaptığı ahlaksallığı, dinselliği ve siyaseti tahrip etmiş, ancak onun yerine olumlu, kalıcı bir şey koymamıştır. Sokrates ve Platon işte bu tahrip sonunda ortaya çıkan toplumsal tablonun bilincinde olan filozoflar olarak işe koyulacak ve sadece varlık ve bilgi konusunda değil, değerler konusunda da yeni bir bakış açısı sağlayıp, yeni kavramlarla ve yeni bir zeminde felsefeye yeni bir yön vereceklerdir. Bu, idealist Atina felsefesidir.</p>

  <p class="p0">&nbsp;</p>
</body>
</html>
