<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Platon&rsquo;un felsefesine girişe, Platonculuğun ne olduğunu belirlemeye ayırdığımız bölümde kısaca değindiğimiz gibi Platon&rsquo;un öğretisinin çeşitli kısımları veya görüntüleri arasında sıkı ve yakın ilişkiler vardır. Kısaca Platon&rsquo;un varlık kuramı bilgi kuramından, bilgi kuramı psikolojisinden veya ruh anlayışından, bu sonuncu da Platon&rsquo;un ahlaka ilişkin görüşlerinden ayırt edilemez. Bu durum biçimsel bakımdan da eserlerinde görülür; diyaloglarında bu farklı alanlara ilişkin tezler veya iddialar genellikle bir arada veya birbiriyle yan yana, iç içe ele alınırlar. Bu, özellikle varlık, bilgi ve ruh kuramları için daha da geçerli olan bir husustur.</p>

  <p class="p0">Bununla birlikte her Platon araştırıcısı veya anlatıcısı onun sisteminin bu çeşitli ve birbiriyle iç içe bulunan kısımları arasında bir ayrım yapmak ve hiç olmazsa, Platon&rsquo;un sistemini sergilemek ve anlatmak bakımından onların her birini kendi başına ele almak ihtiyacını duymuştur. Platon&rsquo;un felsefesini sergilemek için genellikle izlenen yol, onun bilgi kuramıyla işe başlamak, arkasından varlık öğretisini, ruh anlayışını, siyaset ve ahlak felsefelerini sergileme yolu olmuştur. Ancak biz bu çalışmamızda Platon&rsquo;un felsefesine varlık kuramını veya İdealar öğretisini sergilemekle girmeyi daha uygun bulduk. Bunun nedeni birçokları ile birlikte bizim de Platon&rsquo;un ana probleminin siyasî problem olduğunu düşünmemizdi. Platon&rsquo;un siyasî problemin çözümünü ise insan, insan doğası, insanı çevreleyen evren, insanın içinde yaşadığı toplum, yasalar ve Tanrı hakkında güvenilir bilgiye bağladığını göstermeye çalıştık. Öte yandan bilginin veya bilimin olabilmesi için onun konusu olabilecek bir gerçeğin, değişmez, kalıcı, bir gerçeğin, yani varlığın var olması gerektiği aşikârdı. Böylece geriye doğru gittiğimizde Platon&rsquo;un siyaset felsefesinin temelde varlık ve gerçeklik problemine dayandığını düşündüğümüzden Platon&rsquo;un sistemini onun varlık felsefesinden veya bu varlık felsefesini temsil eden İdealar Kuramı&rsquo;ndan hareketle sergilemeye başladık.</p>

  <p class="p0">Platon&rsquo;un İdealar Kuramı&rsquo;nı anlatırken onun özü itibariyle aynı kalmakla birlikte bazı önemli değişikliklerden geçtiğini belirterek, bu değişiklikleri göstermeye çalıştık. Benzeri bir değişmenin veya evrimin Platon&rsquo;un bilgiye ilişkin görüşleriyle ilgili olarak da bir ölçüde geçerli olduğunu söyleyebiliriz. Ancak bilgi konusunda Platon&rsquo;un düşüncesinde varlığını gözlemlediğimiz bu değişmenin, varlık kuramına göre daha az önemli veya daha az radikal olduğunu belirtmemiz gerekir.</p>

  <p class="p0">Platon İdealar Kuramı gibi bilgiye ilişkin görüşlerini de birden fazla diyalogunda ve diğer bazı sorunlarla ilgili görüşleriyle birlikte sergiler. Bununla birlikte bu diyaloglar içinde birinin, <span class="t12">Theaitetos</span>&rsquo;un durumu farklıdır. Bu diyalog bir bakıma esas olarak bilgi probleminin ele alınıp işlenmesine ayrılmıştır. Ancak o deyim yerindeyse Platon&rsquo;un bilgi konusundaki olumsuz öğretisini içerir, çünkü bilginin veya bilimin ne <span class="t12">olduğunu</span> değil de, ne <span class="t12">olmadığını</span> göstermeye çalışır. Onun ana tezi bilginin duyum veya algı olmadığıdır. Bu anlamda Theaitetos, Platon&rsquo;un Sokratesçi dediğimiz diğer diyaloglarıyla benzerlik gösterir. Yani nasıl ki, bu sonuncu diyaloglar genel olarak ele aldıkları ahlakla ilgili konularda herhangi bir olumlu tezle sonuçlanmazlarsa Theaitetos da bilginin ne olduğu konusunda somut ve pozitif bir öğretiyi içermez.</p>

  <p class="p0">Platon&rsquo;un bilgi konusundaki pozitif öğretisi hakkında bize bilgi veren diyaloglar olarak ise Theaitetos&rsquo;tan zaman bakımından daha önce yazılmış olan <span class="t12">Menon</span>, <span class="t12">Phaidon, Şölen, Devlet</span> diyaloglarıyla ondan zaman bakımından daha sonra gelen <span class="t12">Sofist</span> ve <span class="t12">Devlet Adamı&rsquo;na</span> bakmak zorundayız.</p>

  <p class="p0">Platon&rsquo;un bilginin veya bilimin ne olduğu, ne olması gerektiği konusundaki görüşünü ortaya koymadan, bizim de önce onun ne olmadığını, ne olamayacağına ilişkin görüşlerini göstermemiz uygun olacaktır. Bunun için Platon&rsquo;un <span class="t12">Theaitetos</span> diyalogunda bu konuyla ilgili görüşlerini sergilemekle işe başlayalım.</p>

  <h3 class="h30"><a id="ncx953"></a><a id="a54"></a>Bilgi Duyum veya Algı Değildir</h3>

  <p class="p0"><span class="t12">Theaitetos</span> diyalogu bilginin ve özünün ne olduğu sorusuyla başlar. Sokrates&rsquo;le birlikte diyalogun başkahramanı olan Theaitetos&rsquo;un bu soruya verdiği cevap, bilginin algı veya duyum olduğudur (151 e).</p>

  <p class="p0">&nbsp;</p>

  <p class="p7"><span class="t10">Bilgi Algıysa Doğru veya Yanlış Yoktur</span></p>

  <p class="p0">Sokrates&rsquo;in bu tanıma itirazı ise eğer bu tanım doğruysa o zaman Protagoras&rsquo;ın haklı olacağı tespitine dayanır. Çünkü Protagoras insanın her şeyin ölçüsü olduğunu söylerken bundan herkesin sahip olduğu algılarının doğru olduğunu, şeylerin tek tek insanlara nasıl görünüyorsa öyle olduklarını kastetmiştir. Protagoras aynı rüzgârın bazı insanları üşüttüğünü, bazılarına ise sıcak geldiğini ileri sürerken ve rüzgârla ilgili olarak insanların bu karşıt iddialarında haklı olduklarını ileri sürerken neye dayanmıştır? Hiç şüphesiz onların sözü edilen rüzgâr hakkındaki farklı duyumlarına, farklı algılarına (<span class="t12">152</span> b). Eğer bilgi duyum ise ve eğer ortada birden fazla insan ve bu insanların söz konusu rüzgâra ilişkin farklı duyumları varsa, bu insanların o rüzgâra ilişkin yargılarının birbirinden farklı olmasından daha doğal bir şey olamaz.</p>

  <p class="p0">&nbsp;</p>

  <p class="p0"><span class="t10">Bilgi Algıysa, Varlık veya Gerçek Diye Bir Şey Yoktur</span></p>

  <p class="p0">Sokrates devam ederek, şöyle bir soruyu sorar: Protagoras&rsquo;ın bu iddiasında haklı olmasının nedeni de onun Herakleitos&rsquo;a ve onunla aynı görüşü savunan diğer filozof veya şairlere, mitologlara dayanması, onların varlığa ilişkin görüşlerini kabul etmesi değil midir? Çünkü eğer ortada bir varlık veya gerçeklik varsa, bizim bu varlık veya gerçekliğe ilişkin algımız ya doğru ya da yanlıştır. O zaman bu varlık veya gerçekliğe ilişkin doğru algı veya yanlış algı diye bir şey ortaya çıkar. Protagoras herhalde bunu bilecek kadar akıllıdır. Eğer o bu basit gözleme veya düşünceye rağmen herkese doğru görünen şeyin doğru olduğunu iddia ediyorsa, bununla daha derin bir şeyi, <span class="t12">varlığa ilişkin bir iddiayı</span> kastetmiş olmalıdır. Bu iddia ise ortada bir <span class="t12">varlık veya gerçeklik olmadığı,</span> çünkü hiçbir şeyin aslında bir ve aynı şey olmadığı, gerek algılanan şeyin gerekse algılayanın sürekli olarak hareket ve değişme içinde olduğu, duyumun ise algılayan ile algılanan arasında bir ilişki olduğu ve dolayısıyla bu ilişkinin bireyden bireye değiştiği her seferinde duyumun da değişmesinin normal olduğu, böylece ortada ne kadar birey ve değişik algı ortamları varsa o nispette farklı duyumlar olduğu ve nihayet bütün bu olguların sonucu olarak her duyumun veya algının doğru olduğu yolundaki iddiasıdır (152 d-157 c).</p>

  <p class="p0">&nbsp;</p>

  <p class="p0"><span class="t10">Bilgi Algıysa, Rüyayla Gerçek Hayat Arasında Bir Fark Yoktur</span></p>

  <p class="p0">Bilginin duyum olduğu ve bütün duyumların doğru olduğu, onların belli, değişmez bir konusu olmadığı yönündeki bu öznelci ve görelici görüşe Sokrates&rsquo;in itirazı şudur: Peki bu durumda rüya ile gerçek hayat arasında veya bir delinin duyumları ile normal, sağlıklı dediğimiz bir insanın duyumları arasında nasıl bir ayrım yapabiliriz ve yine bu durumda <span class="t12">duyu yanılmaları</span> dediğimiz şeyi nasıl açıklayabiliriz? (157 e).</p>

  <p class="p0">Öte yandan Sokrates&rsquo;in kendisi, yaptığı bu itirazların Protagorasçı bakış açısından kolayca cevaplandırılabileceğinin de bilincindedir. Çünkü bu bakış açısından rüya ile gerçek hayat arasında zaman süreleri dışında herhangi bir fark yoktur. Kaldı ki, uykuyla geçen süre ile uyanıklıkta geçirdiğimiz süre aşağı yukarı birbirine eşittir. Dolayısıyla uyanıklık süresi içinde sahip olduğumuz algıların doğru olduğuna ilişkin iddiamız hangi güce sahipse, uyku süresi içinde sahip olduğumuz algıların doğruluğuna ilişkin iddia da aynı güce sahiptir. Hastalıklar ve delilik için de durum aynıdır. Yalnız onlarda zaman süresi eşit değildir. Ama gerçeği tayin edecek olan da zamanın kısalığı veya uzunluğu olamaz (158 d).</p>

  <p class="p0">Bu noktada küçük bir parantez açarak Yeniçağ felsefesinde Protagoras&rsquo;la benzeri bir görüşü savunarak varlığın algı olduğunu (<span class="t12">esse est percipi</span>) savunan Berkeley&rsquo;e benzeri bir itirazın yapıldığını, ancak Berkeley&rsquo;in bu itirazı Platon&rsquo;dan farklı bir yönde cevaplandırdığına işaret edelim. Berkeley&rsquo;in dış dünyanın gerçekliğini inkâr edip her şeyin bilinç içeriklerinden ibaret olduğunu ileri süren görüşüne karşı benzeri bir şekilde ve haklı olarak, bu durumda rüyada sahip olduğumuz algılarımızla veya onların zihnimizde meydana getirdikleri bilinç içerikleriyle gerçek dediğimiz hayatta sahip olduğumuz algılarımız veya bilinç içeriklerimiz arasındaki farkı nasıl açıklayabileceğimiz sorulmuştur. Berkeley buna, rüyadaki algılarımızın <span class="t12">düzensiz</span> olduğu, onlar arasında gerçek hayatta sahip olduğumuz algılarımızdan farklı olarak bir <span class="t12">süreklilik</span> ve <span class="t12">tutarlılık</span> olmadığı yönünde cevap vermiştir. Platon ise bu itirazı görüldüğü gibi, arada ancak bir süre farkı olduğu, gerçeği tayin edecek olanın ise sürenin uzunluğu veya kısalığı olmadığı, bundan dolayı bir delinin, bir hastanın veya rüya gören birinin sahip olduğu algılarla, normal sağlıklı bir insanın, uyanık bir insanın algıları arasında gerçeği yansıtmak bakımından yapısal bir fark olmadığı şeklinde cevaplandırmaktadır.</p>

  <p class="p0">&nbsp;</p>

  <p class="p0"><span class="t10">Bilgi Algıysa, Her Şeyin Ölçütü İnsan Olamaz</span></p>

  <p class="p0">Platon veya onun düşüncelerini temsil eden Sokrates, Protagorasçı duyumculuğa, öznelciliğe ve göreliciliğe bundan daha ciddi olduğunu düşündüğü bazı başka itirazlar da yöneltir. Bunlardan biri eğer bilginin ölçütü algı ise, algı sahibi varlıklar içinde neden insanın özel olarak kayırıldığı ve neden her şeyin ölçüsünün insan olduğunun söylendiği, örneğin domuz veya maymun veya kurbağa olduğunun söylenmediğidir. Bir başka itiraz eğer herkesin algısı doğru ve bir başkasınınki ile aynı değere sahipse, Protagoras&rsquo;ın kendisinin neden diğer insanlardan farklı olarak bir bilge olacağı ve neden bizim onun derslerini ve düşüncelerini izlemeye istekli olacağımızdır. Sonra eğer bilgi ile algı aynı şey ise, bir insanın geçmişteki bir şeyi hatırladığı, ancak güncel olarak bir şeyi algılamadığı bir durumda onun bu şeyi bilmediğini kabul etmemiz gerekmez mi? (161-164).</p>

  <p class="p0">&nbsp;</p>

  <p class="p0"><span class="t10">Bilgi, Doğruluk ve Yararlılık</span></p>

  <p class="p0">Ancak Protagoras&rsquo;ın bu itirazlara da şöyle cevap verebileceğini ve verdiğini görürüz: Kendisinin bilgeliği ve bilgeleri inkâr ettiği, bir bilge ile deli arasında ayrım yapmadığı iddiası kötü niyetli bir saptırmacadır. Evet, kendisinin bir hastayla sağlıklı bir insan ve bir deliyle normal insan arasında algılarının <span class="t12">doğruluğu</span> bakımından bir fark olmadığı görüşünü savunduğu doğrudur. Ancak onun birinciler ile ikinciler arasında algılarının <span class="t12">işe yararlılığı</span> veya <span class="t12">iyiliği</span> bakımından bir ayrım yapmadığı iddiası doğru değildir. Bir duyum veya algı veya kanı bir başkasınınki ile <span class="t12">aynı ölçüde doğrudur;</span> ama aynı ölçüde <span class="t12">faydalı</span> veya <span class="t12">iyi değildir.</span> Protagoras bilgeliği kurbağalar arasında aramaktan uzaktır. Bedenle ilgili bilgeliği hekimler, bitkiyle ilgili bilgeliği tarımcılar arasında aramaktadır. Birinciler bedenle, ikinciler bitkiyle ilgili zararlı veya kötü duyumları kendileri için faydalı ve iyi duyumlara çevirme özelliğine veya üstünlüğüne sahiptirler. Aynı şekilde bilge ve iyi hatipler, yani Sofistler de devlete zararlı olan düşünceleri ona yararlı olan düşüncelere dönüştürme işini yaparlar. Başka deyişle devlete, siteye, dolayısıyla insanlara yararlı olan düşüncelerin aynı zamanda doğru olarak görünmesine yardım ederler. Kısaca insanların kanaatleri birbirleriyle kıyaslandığında onlardan birinin diğerinden daha <span class="t12">doğru</span> olduğu söylenemez, ama birinin diğerinden o insan ve diğer insanlar için daha <span class="t12">faydalı</span> veya <span class="t12">zararlı</span> olduğu söylenebilir (166 e-167 d).</p>

  <p class="p0">Bunun üzerine Sokrates tartışmayı daha genel bir plana taşır. Protagoras yalnız algılarla ilgili olarak değil, her türlü doğruyla ilgili olarak insanın her şeyin ölçüsü olduğunu söylemektedir. Protagoras herkese doğru görünen şeyin, onun için gerçekten doğru olduğunu ileri sürmektedir. Öte yandan insanlar kendi aralarında bilginler olduğu kadar bilgisiz insanların da bulunduğu görüşündedirler. O halde Protagoras&rsquo;ın herkesin doğrunun ölçüsü olduğu görüşüne insanların çoğunluğu karşı çıkmaktadır. Başka bir deyişle Protagoras&rsquo;ın bu görüşünü paylaşmayanların sayısı, onu paylaşanlardan daha fazladır. Bu durumda Protagoras&rsquo;ın kendi görüşünü paylaşmayanların bu sayısal çoğunluğunu göz önüne alarak kendi görüşünün yanlış olduğunu kabul etmesi zorunlu olmayacak mıdır?</p>

  <p class="p0">&nbsp;</p>

  <p class="p7"><span class="t10">Duyum veya Algı Gelecekle İlgili Şeylerde İşe Yaramaz</span></p>

  <p class="p0">Ayrıca soğuk ve sıcak, acı ve tatlı gibi şeylerin duyumları veya algıları söz konusu olduğunda Protagoras&rsquo;ın öğretisi insana inandırıcı görünmektedir. Ama sağlık, hastalık, adalet, adaletsizlik, dindarlık, dinsizlik gibi <span class="t12">duyumlarla ilgili olmayan şeyler</span> söz konusu olduğunda bilginin duyum olduğu kuramı işe yaramamaktadır. Aynı şekilde yasalar yapan bir devleti göz önüne alalım. Devlet veya site onu gelecekteki bir iyiyi veya yararı göz önüne alarak yapar. Ama duyumun gelecekle ilgisi yoktur. Gelecekle ilgili doğru, adil veya yararlı şeyler göz önüne alındığında sözü dinlenen, bu konularda uzman olandır. O halde bilginin duyum olduğu görüşü <span class="t12">gelecekle ilgili şeyler</span> konusunda da geçerli değildir.</p>

  <p class="p0">&nbsp;</p>

  <p class="p0"><span class="t10">Duyumcu Bilgi Kuramı Gücünü Herakleitosçu Varlık Kuramından Almaktadır</span></p>

  <p class="p0">Sokrates bundan sonra Protagoras&rsquo;ın bilgi kuramının temelinde bulunan Herakleitosçu varlık kuramına saldırıya geçer. Herakleitos her şeyin sürekli olarak hareket ettiğini, bu arada gerek algılayan özne, gerekse algılanan nesnenin sürekli değişim içinde olduğunu, algının ise bu ikisi arasında bir ilişki olduğunu söylediği içindir ki Protagoras değişen ilişkiler ortamına bağlı olarak bireylerin birbirinden farklı ve zaman içinde değişen duyumlarının bilgi olduğunu iddia edebilmiştir. O halde mağlup edilmesi, tezinin çürütülmesi gereken, asıl düşman Herakleitos&rsquo;tur. Bu düşmanı mağlup etmek için Platon&rsquo;un yapması gereken şey, bilginin konusunun var olan kalıcı ve devamlı bir şey olması gerektiğini göstermektir. Herakleitos&rsquo;un kuramında varlık, yoktur; hiçbir şey, hiçbir şey değildir. Bir şey hakkında onun ne olduğunu söylemek mümkün değildir. Çünkü onun varsayımında bir şey hakkında onun hem şöyle olduğunu, hem de öyle olmadığını söylemek zorundayız. Eğer Herakleitos haklı olsaydı, Protagoras haklı olurdu. Bu durumda da bilginin veya bilimin duyum olduğunu söylemekten başka çaremiz kalmazdı. Ama Herakleitos haklı değildir. Dolayısıyla da Protagoras yanılmaktadır.</p>

  <p class="p0">&nbsp;</p>

  <p class="p0"><span class="t10">Bilim, Doğru Sanı veya Kanıta Dayanan Doğru Sanı da Olamaz</span></p>

  <p class="p0"><span class="t12">Theaitetos</span> diyalogu bundan sonra bilim hakkında teklif edilen, ancak yine çeşitli güçlükler içerdiği görülen iki tezin tartışılmasına geçer. Bunlardan ilki bilimin <span class="t12">doğru sanı</span> veya <span class="t12">kanaat</span> olduğu tezidir. Diğeri ise onun <span class="t12">kanıta dayanan doğru sanı</span> olduğu tezidir. Platon&rsquo;un bu iki tezi tartışmasını ele almayacağız. Ancak onun bu iki tezi de reddettiğini belirtmekle yetineceğiz. Burada önemli olan yukarda değindiğimiz gibi bilginin konusunun var olan, devamlı ve kalıcı olan bir şey olması gerektiğidir. Bundan dolayı da onun duyuma indirgenemeyeceği, çünkü duyumun konusu hakkında bize kesin, yanılmaz bir bilgi verdiğinin kabul edilmesi mümkün olsa da, onun konusunun gerçek anlamda var olan bir şey olmadığının gösterilmiş olmasıdır. O halde bilgiyi veya bilimi başka yerde aramamız, ona konu olarak başka bir şeyi verdirmemiz gerekmektedir. Bu başka şeyin ne olduğunu ise biliyoruz. Bu başka şey, hareket halinde olmayan, değişmeyen, ezeli ve ebedi olan, sabit ve devamlı şey, kavram veya kavramlar, yani İdealar ve onlar arasındaki ilişkilerdir. İdealar ve onlar arasındaki ilişkileri kavrayacak olan yeti ise doğal olarak duyular değil, bir başka yeti, ruh veya onun en üstün kısmı olan akıl olacaktır. Böylece Platon&rsquo;un bilgi veya bilimin ne olduğu hakkındaki pozitif öğretisine geçiyoruz.</p>

  <h3 class="h30"><a id="ncx982"></a><a id="a55"></a>Bilgi Hatırlamadır (Amnesis)</h3>

  <p class="p0">Platon&rsquo;un bilgi hakkındaki pozitif öğretisinin ilk izlerine geçiş diyaloglarından biri olan <span class="t12">Menon</span>&rsquo;da rastlamaktayız. Platon bu diyalogunda ilk defa, daha sonra da birbirinden ayrılmaz bir şekilde hep bir arada göreceğimiz üç önemli tezini birlikte ve birbirlerine bağlı olarak sergiler. Bunlardan birincisi ruhun, daha doğrusu akılsal ruhun ölümsüzlüğü ve tanrısallığı, ikincisi onun bilgisinin nesnelerinin duyularımızla algıladığımız şeylerden ayrı, ancak akılla anlaşılabilir gerçek varlıklar olan İdealar olduğu veya İdealar dünyasının var olduğu, üçüncüsü ise bilginin özü itibariyle ruhta veya akılda saklı bulunan şeylerin bir <span class="t12">hatırlanması</span> olduğu tezidir. Menon&rsquo;dan önce hiçbir diyalogda bu üç öğreti veya tez burada olduğu kadar açık ve kesin bir biçimde öne sürülmez. Bu diyalogdan zaman bakımından daha sonra gelen <span class="t12">Phaidon</span> diyalogunda da bu üç tez yine birbirine bağlı olarak karşımıza çıkmakla birlikte <span class="t12">Phaidon</span>'un esas konusu bu tezlerden özellikle birincinin, yani ruhun ölümsüzlüğünün felsefi kanıtlarla ispatıdır. Bu iki diyalogdan yine zaman bakımından daha sonra gelen <span class="t12">Devlet</span> diyalogu, esas olarak siyasî sorunu ele almakla birlikte, onda Platon&rsquo;un İdealar Kuramı&rsquo;nın tam bir tasviri ile birlikte bilgi kuramının da en işlenmiş biçimi ile karşılaşırız.</p>

  <p class="p0">&nbsp;</p>

  <p class="p0"><span class="t10">İnsan Ne Bildiği, Ne de Bilmediği Bir Şeyi Araştırabilir</span></p>

  <p class="p0"><span class="t12">Menon</span>, Platon&rsquo;un daha önceki Sokratesçi diyalogları gibi erdemin ne olduğu ve öğretilebilir olup olmadığı konusunun tartışılmasıyla başlar. Ancak kısa bir süre sonra bilginin ne olduğu üzerine bir tartışmaya dönüşür. Bu ikinci tartışmayı başlatan iddia, insanın ne bildiği, ne de bilmediği bir şey üzerinde araştırma yapmasının mümkün olmadığı iddiasıdır: İnsan bildiği bir şeyi bildiği için araştırmaz. Bilmediği bir şeyi ise neyi araştıracağını bilmediği için araştıramaz. Geride kalan tek şık, insanın aslında kısmen bildiği, kısmen bilmediği bir şeyi araştırmasının mümkün olduğudur. Başka deyişle insan aslında bildiği, ancak bildiğini bilmediği veya bildiğinin farkında, bilincinde olmadığı bir şeyi araştırabilir.</p>

  <p class="p0"><span class="t10">&nbsp;</span></p>

  <p class="p0"><span class="t10">Bilgi Bilinen, Ancak Bilincinde Olunmayan Bir Bilginin Hatırlanmasıdır</span></p>

  <p class="p0">Bu, doğal olarak insanın aslında bildiği, ancak bildiğinin bilincinde olmadığı bir şeyin insan ruhunda mevcut olduğu, bilginin veya bilimin bu insan ruhunda var olan, ancak insanın &ldquo;bilincinde olmadığı bilginin hatırlanması&rdquo; olduğu tezine dönüşür. Sokrates bu görüşün insan ruhunun ölümsüzlüğü görüşünü içerdiğinin farkındadır. Çünkü bilginin hatırlama olması için ya insanın <span class="t12">bu dünyadaki hayatında</span> daha önce öğrendiği, ancak zamanla unuttuğu veya farkında olmadığı bir şeyi yeni bir uyarıcının etkisiyle hatırlıyor olması gerekir &ndash;bu ilerde Farabi&rsquo;nin, Platon ve Aristoteles&rsquo;in bilgi konusundaki görüşleri arasında temelde bir fark olmadığı görüşünü savunurken benimseyeceği şıktır&ndash; veya onun <span class="t12">daha önceki hayatında</span> öğrenmiş olduğu, ancak bilincinde olmadığı bir şeyi veya bilgiyi yine bir uyarıcının etkisiyle şimdi, yeni hayatında hatırlıyor olması olabilir.</p>

  <p class="p0">&nbsp;</p>

  <p class="p0"><span class="t10">Hatırlanan Bilginin Daha Önceki Bir Hayatta Kazanılmış Olması Gerekir</span></p>

  <p class="p0">Sokrates&rsquo;in <span class="t12">Menon</span>&rsquo;da bu ikinci tezi benimsediğini görmekteyiz. Sokrates dinsel konularda bilge olan adamlarla Pindaros gibi tanrısal şairlerin bu görüşte olduklarını söyler. Bu görüşe göre insan ruhu doğası itibariyle ölümsüzdür ve <span class="t12">birçok kez yeniden doğmuştur.</span> Böylece yeryüzünde ve Hades&rsquo;te her şeyi görmüş olduğundan öğrenmediği hiçbir şey kalmamıştır. Dolayısıyla erdemle başka şeyler üzerinde önceden edinmiş olduğu bilgilerin hatıralarını ruhunda saklamış olmasında şaşılacak bir şey yoktur. Doğanın her yanı birbirine bağlı olduğu ve ruh her şeyi öğrenmiş olduğundan bir tek şeyi hatırlamakla insan bütün öteki şeyleri de bulmuş olur. İnsanların öğrenme dedikleri işte bundan, yani hatırlamadan başka bir şey değildir (80 e-81 e ve 85 e).</p>

  <p class="p0">&nbsp;</p>

  <p class="p0"><span class="t10">Empirik Kanıt</span></p>

  <p class="p0">Sokrates bununla yetinmez, aynı zamanda bunu deneysel olarak gösterme yoluna gider. Bunun için daha önceden hiç geometri eğitimi almamış olan bir köleye zor bir geometri problemini veya teoremini, bir dörtgenin ikiye bölünmesi teoremini çözdürür. Böylece onun daha önce bilmediği veya bilmediğini sandığı bir şeyi aslında bildiğini, çünkü diğer şeyler yanında bu geometri teoreminin bilgisine de ruhunda sahip olduğunu gösterir. Bu deneyin sonucu, o halde, Sokrates&rsquo;in görüşünü doğrulamaktadır: Bilgi, insanda <span class="t12">doğuştan vardır</span> ve öğrenme, onu hatırlamaktan başka bir şey değildir. Eğer bilgi insanda doğuştan varsa, insan onu daha önceki bir hayatta kazanmış olmalıdır. Bu ise insan ruhunun, bedenle varlığa gelmeyen ve bedenin ortadan kalkmasından sonra ortadan kalkmayacak, ondan farklı yapıda, tinsel ve ölümsüz bir şey, bir töz olduğunu ortaya koyar.</p>

  <p class="p0">&nbsp;</p>

  <p class="p0"><span class="t10">&ldquo;Bilgi Hatırlamadır&rdquo; Tezinin Avantajları</span></p>

  <p class="p0">Platon&rsquo;un <span class="t12">Menon</span>&rsquo;da ortaya koyduğu bu görüşle bir taşla birkaç kuş vurduğunu söylemek mümkündür. Böylece Platon, bir yandan hocası Sokrates&rsquo;in insanlarla konuşarak onları eğitmek ve kendisi herhangi bir şey öğretmeksizin hakikati onların kendilerine buldurmak yönündeki ünlü diyalog yöntemine sağlam bir ontolojik ve epistemolojik temel sağlamış olmaktadır. Burada Sokrates&rsquo;in mesleğinin annesinin mesleğine benzediğini, annesinin bedenleri doğurtmasına karşılık kendisinin ruhları doğurtmaktan başka bir şey yapmadığı görüşü akla yakın açıklamasını bulmaktadır.</p>

  <p class="p0">Diğer yandan bu görüş yine Sokrates&rsquo;in bütün insanların Üzerlerinde ciddi bir şekilde düşünüp konuştuklarında, ahlâkî erdemler konusunda anlaşabilecekleri görüşüne de sağlam bir temel sağlamaktadır. Çünkü bu erdemler hakkındaki bilgi insanlarda, insanların ruhlarında <span class="t12">zaten</span> mevcuttur. İnsanların ahlâkî doğrular üzerinde anlaşmaları, daha önce değindiğimiz gibi aldatıcı bir uzlaşmaya, rastlantısal bir görüş birliğine dayanmamaktadır. Bu kavramların insanların, insan türünün bütün üyelerinin ruhlarında nesnel, gerçek bir karşılıkları vardır.</p>

  <p class="p0">Platon&rsquo;un bilginin hatırlama olduğu görüşünü kanıtlamak için seçtiği örneğin, geometriden alınmış olması da son derecede anlamlıdır. Sokrates bilginin hatırlama olduğu öğretisini ispat etmek için örneğini ateşin yakması veya güneşin ısıtması gibi empirik alana ait olaylardan seçmemektedir. Tamamen insan zihninin ürünü olan ve tümel kavramlara dayanan geometri alanından seçmektedir. Bu, deneysel veya empirik varlıklar alanı dışında bir alanın olduğu ve bu alanın bilgisinin var olduğunu kanıtlamaktadır. Platon&rsquo;u İdealar Kuramı&rsquo;nı ortaya atmaya götüren nedenler arasında matematiğin nesnelerinin empirik alana ait olmadığı, çünkü onun nesnelerin tam belirlenmiş ve tümel şeyler olduklarına ilişkin gözlem ve düşüncesinin önemli bir yer tuttuğunu belirtmiştik. Nitekim yine daha önce hatırlatmış olduğumuz üzere Platon İdealar olarak her zaman ahlâkî ve estetik kavramlar yanında aritmetik ve geometrinin nesnelerini saymaktaydı. Doğal türler veya yapma şeylere gelince, onların İdealarını ya kabul etmediği veya onların varlığına ikinci dereceden önem verdiğine değinmiştik.</p>

  <p class="p0">Nihayet burada Platon&rsquo;un bilginin hatırlama olduğu görüşünün kanıtı olarak örneğini geometriden geçmesinin geometrinin modelini <span class="t12">bilimin genel modeli</span> olarak teklif etmesinin bir ilk işareti olduğunu söyleyebiliriz. Gerek bu son noktanın, yani geometrinin modelinin bilimin genel modeli olarak işlenmesi ve derinleştirilmesi, gerekse ruhun ölümsüzlüğünün <span class="t12">Menon</span> diyalogunda gördüğümüzün ötesinde felsefi rasyonel olarak kanıtlanması işine ise Platon, <span class="t12">Phaidon</span> ve <span class="t12">Devlet</span> diyaloglarında girişecektir.</p>

  <p class="p0">&nbsp;</p>

  <p class="p0"><span class="t10">Ruh-Beden Ayrımı ve Ruhun Ölümsüzlüğü Görüşünün Öncüleri</span></p>

  <p class="p0">Ruhla beden arasındaki ayrım ve buna bağlı olarak ruhun ölümsüzlüğü görüşü, aslında <span class="t12">Menon</span> diyalogunda Sokrates&rsquo;in kendisinin de işaret ettiği gibi Yunan dünyasında daha önce bilinmeyen bir görüş değildir. O, daha önce &ldquo;dinsel konularda bilge olan&rdquo; adamlarla &ldquo;Pindaros gibi Tanrısal esinden pay almış şairler&rdquo;in savundukları görüştür. Şüphesiz Platon&rsquo;un &ldquo;dinsel konularda bilge olan adamlar&rdquo;la kastettiği mistik Orpheus ve Dionizos kültü mensupları ve onların bu konudaki görüşlerini paylaşan Pythagorasçılardır.</p>

  <p class="p0">Yunan <span class="t12">Sır Dinlerine</span> ayırdığımız bölümde Dionizos kültü mensuplarının ölen, öldükten sonra dirilen bir Tanrı anlayışını kabul ettiklerini görmüştük. Homeros&rsquo;ta ölümden sonra diriliş fikrinin önemsiz olmasına karşılık, Dionizos kültü mensuplarının öldükten sonra dirilen Tanrılarının kaderini paylaşarak yeniden dirilecekleri inancını öğretilerinin ana inancı olarak benimsediklerini de biliyoruz. Aynı şekilde Orpheusçuluğun da bir ölümlünün öteki dünyaya gitmesi ve tekrar geri dönmesi ana inancına dayandığına değinmiş, eski Pythagorasçılığa mal edilen en ünlü öğretinin <span class="t12">ruh göçü</span> (reincarnation) görüşü olduğunu görmüştük. Bu görüş insan ruhunun bu dünyada bir başka insanın veya hayvanın bedenine geçtiği ve böylece bedenden bedene dolaştığını ileri sürmekteydi. Ruhun bedenden bedene dolaşabilmesi için özü veya yapısı bakımından bedenden <span class="t12">farklı</span> ve <span class="t12">ondan ayrı</span> bir varlık olarak tanımlanması gerektiği açıktır.</p>

  <p class="p0">Buradan bir adım daha ilerleyip, ruhun insanın gerçek özünü oluşturduğu, onun bedenle ilişkisinin asıl özünü bozduğu, kirlettiği görüşüne ulaşmak da zor değildi. Bu görüşün mantıksal sonucu ise bedenin genel olarak ruh için bir <span class="t12">kötülük</span> olduğu görüşü olacaktı. Kısaca Platon&rsquo;un <span class="t12">Menon</span>&rsquo;da sözünü ettiği, <span class="t12">Phaidon</span>&rsquo;da daha bir ısrarla veya güçle savunduğu ruhun ölümsüzlüğü, bedenden bedene geçtiği, yeniden doğuşlar çarkına tabi olduğu vb. yönündeki görüşleri içerikleri itibariyle orijinal görüşler değildir. Ancak bu görüşlerin daha önce olduğu gibi, özü itibariyle bir efsane biçiminde değil de, <span class="t12">rasyonel-felsefi olarak</span> ele alınması, işlenmesi ve kanıtlanması girişimi Platon&rsquo;un eseri veya başarısıdır. Ayrıca onun bilgi kuramı ile olan sıkı bağlantısı, yani bilginin bir hatırlama olduğu, insanda doğuştan fikirlerin bulunduğu, insanın deneyin bize hiçbir zaman veremediği <span class="t12">a priori</span> birtakım fikirlere sahip olduğu tezlerinin temellendirilmesi için kullanılması, nihayet ruhun ölümsüzlüğü ile İdealar Kuramı arasında kurulan sıkı bağlantı da tamamen Platon&rsquo;un kendi eseridir. Ancak bizi burada ilgilendiren sadece ruhun ölümsüzlüğü ve ruh-beden ilişkileri öğretisinin bilgi kuramı ile ilgili yönüdür. Çünkü ruhun bedenden ayrılığı ve farklılığı, ondan üstünlüğü öğretisi, doğal olarak, bedene bağlı olan bilgilerle, yani duyuların kullanılması yoluyla elde edilen bilgilerle, ruhun kendi eseri olan ve bedene ihtiyaç göstermeyen, hatta bedenin elde edilmelerinde bir engel teşkil ettiği bilgiler arasında bir farklılık ve ikincinin birinciden üstünlüğü öğretisini doğuracaktır.</p>

  <p class="p0">&nbsp;</p>

  <p class="p0"><span class="t10">Beden ve Duyular Gerçek Bilgi veya Bilim İçin Bir Engeldir</span></p>

  <p class="p0">Platon, <span class="t12">Phaidon</span>&rsquo;da sürekli olarak ölümün, ruhun bedenden kurtuluşu ve bağımsızlığına kavuşması olduğunu kanıtlamaya çalışır. Beden ve bedene bağlı ihtiyaçlar genel olarak insanın ahlâkî özünü gerçekleştirmesine bir engel olduğu gibi, bedenin meydana getirdiği sınırlamalar da insanın bilgiyi veya bilimi kazanmasında ona yardımcı olmak şöyle dursun, tam bir engel teşkil ederler. Platon bunu göstermek için insanlar tarafından en fazla güvenilen görme ve işitme duyularını örnek olarak verir. Bu iki duyunun bize verdiği duyumlar kesin olmadığına göre öbürlerine nasıl güvenilebilir? (<span class="t12">Phaidon,</span> 65 b). Ruh, bilimi elde etmede duyulardan hiçbir yardım almaz; tersine kendi içine kapanıp bedenle ilişkisini ne kadar keserse gerçeği o kadar iyi kavrar (65 c). Ayrıca bilimin gerçek konusu olan yüksek ve değerli şeyler, örneğin iyilik, güzellik, doğruluk, sağlık, adalet, tek kelime ile şeylerin özü (ousia), gerçek, duyularla algılanan şeyler değildirler. Onlar sadece ve sadece aklın, düşüncenin konusudurlar. Bir kimse &ldquo;kulaklarından, gözlerinden, tek kelime ile ruhu bulandırmaktan başka bir işe yaramayan ve ruhla olan her ilişkide onun gerçek bilgiyi, bilgeliği kazanmasına engel olan&rdquo; bedenden ne kadar sıyrılırsa, duyumun yerine ne kadar düşünmeyi geçirirse, gerçekten incelediği konu hakkında o kadar kesin bir bilgi elde eder (66 a). Öte yandan beden bir başka bakımdan da bilgiyi elde etmeye engeldir. Bedensel hastalıklar, korkular, tutkular, ihtiyaçlar bizi etkisi altına alıp meşgul ettiği için de bilime, felsefeye gerekli olan zamanı bırakmaz (66 b-d).</p>

  <p class="p0">Platon <span class="t12">Phaidon</span>&rsquo;da sadece ruh-beden zıtlığını, ruha veya akla, düşünceye dayanan bilginin gerçek bilgi olduğu görüşünü sergilemekle kalmaz; bilginin hatırlama olduğu görüşüne tekrar döner: &ldquo;Bütün insanlar iyice sorguya çekildikleri zaman bir şey hakkında doğruyu kendiliklerinden bulurlar. Eğer kendilerinde bu bilgi ve şaşmaz akıl olmamış olsaydı, bunu yapamazlardı&rdquo; (73 b). Platon&rsquo;a göre bilgiyi tecrübe ile edinmiş olmadıklarına göre, insanların onu daha önceki hayatlarında öğrenmiş olmaları gerekir. Bu da ruhun ölümsüz olduğunu gösterir.</p>

  <p class="p0">&nbsp;</p>

  <p class="p0"><span class="t10">Fikirlerimizin Kaynağı Duyumlarımız Değildir</span></p>

  <p class="p0">Bununla birlikte ruhun ölümsüz olup olmadığı meselesi bizi fazla ilgilendirmemektedir. Burada asıl sormamız gereken soru şudur Bilginin bir hatırlama olduğunu kabul edelim. Ancak neden biz onu insanların <span class="t12">duyular yoluyla</span> daha önce elde ettikleri, ancak farkına varmadıkları veya unuttukları bir bilgiyi daha sonra aktüel bir uyarı veya uyarıcının etkisi sonucunda hatırlamaları olarak açıklamak yoluna gitmiyoruz? Bu sorunun cevabı bizi Platon&rsquo;un bilgi konusundaki düşüncesinin en önemli noktasına götürecektir. Platon&rsquo;un bunun için <span class="t12">çağrışım</span> olayını ele aldığını görüyoruz. Aşıklar, sevgililerinin kullanma alışkanlığında oldukları bir şeyi, örneğin bir elbiseyi gördüklerinde sevgililerini hatırlarlar. Aynı şekilde bir aşık, sevgilisinin bir resmini gördüğü zaman da onu hatırlar. Ama insanın, örneğin eşitlik hakkındaki fikri böyle değildir. Bir tahta parçası başka bir tahta parçasına, bir taş başka bir taşa benzer veya eşit görünür. Ancak biz benzer veya eşit şeyleri gördüğümüz zaman veya gördüğümüz için mi eşitlik hakkında bir fikre, kavrama sahibiz, yoksa eşitlik hakkında bir fikre, kavrama sahip olduğumuz için mi eşit şeyleri gördüğümüz zaman onların eşit şeyler olduklarını söyleriz?</p>

  <p class="p0">&nbsp;</p>

  <p class="p0"><span class="t10">Tersine Duyumlarımız Ancak Fikirlerimiz Sayesinde Bir Anlam Kazanırlar</span></p>

  <p class="p0">Bir deneyci hiç şüphesiz birinci görüşü savunacak, bizim eşitlik fikrimiz veya kavramımızın eşit olan veya eşitmiş gibi görünen şeylerden hareketle oluşturduğumuz &ldquo;ideal&rdquo; bir kavram olduğunu söyleyecektir. Ancak Platon bunun tam tersi görüştedir. Ona göre içinde yaşadığımız dünyada birbirine &ldquo;gerçekten eşit&rdquo; olan hiçbir şey yoktur. Dolayısıyla eşitlik fikrimiz veya kavramımız, eşit şeylerden hareketle elde ettiğimiz veya ulaştığımız bir fikir veya kavram olamaz. Eşit şeyler, eşit tahta parçaları veya eşit taşlar, bir bakıma eşit, bir başka bakımdan eşit değildirler. Eşit tahta parçaları, eşit taşlar bazen eşit, bazen eşit değil gibi görünürler. Oysa eşitlik, ideal eşitlik veya kendinde Eşitlik her zaman aynı kalan, kendisinin aynı olarak değişmeyen bir şeydir. O halde bu kendinde Eşit veya ideal eşitliği biz eşit şeylerden hareketle elde etmeyiz. Tam tersine daha önce kendinde Eşiti, ideal eşitliği bildiğimiz, tanıdığımız için bütün bu şeylerin eksik de olsalar kendinde Eşit gibi eşit olmak istediklerini söyleriz:</p>

  <p class="p5"><span class="t13">&ldquo;O halde görmeğe, işitmeğe başlamadan ve başka duyularımızı kullanmadan önce bu kendinde Eşitliğin ne olduğunu öğrenmiş olmamız gerekir. Duyulardan gelen eşitlikleri bu kendinde Eşitliğe atfedebilmemiz ve bütün bu eşitliklerin kendinde Eşitliğe yaklaşmaya çalıştıklarını, fakat bunda başarı göstermediklerini fark etmemiz ancak böyle mümkün olacaktır ... Biz dünyaya gelmeden önce bu bilgiyi kazandıksa, bu bilgi ile dünyaya geldikse o halde dünyaya gelmeden önce de dünyaya gelirken de yalnız eşitliği, büyüğü, küçüğü değil aynı tabiatta olan bütün şeyleri de biliyorduk. Çünkü burada söylediklerimiz eşitliği ilgilendirdiği gibi kendinde Güzel&rsquo;i, kendinde İyi&rsquo;yi, Doğru&rsquo;yu, Kutsal&rsquo;ı, tek kelime ile suallerimiz ve cevaplarımızda mutlağın mührü ile damgaladığımız bütün şeyleri de ilgilendirir&rdquo; (73 d-75 d).</span></p>

  <p class="p0">&nbsp;</p>

  <p class="p0"><span class="t10">Platon ve Kant</span></p>

  <p class="p0">Platon&rsquo;un burada savunduğu bakış açısı ile Kant&rsquo;ın bilgi konusunda kendisinden hareket ettiği bakış açısı arasındaki benzerlik dikkatimizden kaçmayacaktır. Bilindiği gibi bilgi konusunda tam bir deneyci olan Hume, nedensellik ilkesinin bize deney tarafından verilmediğini, çünkü bir ateş üzerine konan suyu, suyun kaynamasını deneysel olarak gördüğümüzü, ancak suyun kaynamasının &ldquo;nedeni&rdquo;nin ateş olduğunu &ldquo;deneysel olarak görmediğimizi&rdquo; ileri sürmüştür. Onun bu gözlemini ve bu gözleminde ileri sürdüğü nedenselliğin bize deney tarafından verilmediğini kabul eden Kant ise bundan hareketle nedenselliğin, insan zihninin fenomenleri birbirine bağlamada kendisine dayandığı &ldquo;deneyden gelmeyen, zihnin a priori bir kategorisi&rdquo; olduğu görüşünü savunmuştur.</p>

  <p class="p0">Burada Platon da benzeri bir mantık yürütmektedir. Buna göre kendinde Eşitliği bize deney vermediğine göre &ndash;çünkü deneyde karşılaştığımız şeylerin hiçbiri kendinde Eşitlik fikrimizi veya kavramımızı karşılamamaktadır&ndash; onun kaynağı bizim zihnimiz, aklımız olmalıdır. Ancak Platon ile Kant arasındaki benzerlik burada bitmektedir. Çünkü Kant&rsquo;ın bilgide akıldan gelen <span class="t12">a priori</span> unsurlar yanında deneyden gelen unsurların varlığını kabul etmesine ve bu unsurlara sahip olmayan kavramların boş kavramlar olduğunu (&ldquo;Duyusuz kavramlar boştur&rdquo;) ileri sürmesine karşılık, Platon bilgide deneyin hiçbir rol oynamadığına, hatta bilgi için bir engel oluşturduğuna inanmaktadır. Öte yandan yine insanın sadece fenomenleri bilebileceğini kabul eden Kant&rsquo;tan farklı olarak, Platon insandan bağımsız bir evrende nesnel olarak var olan İdealar dünyasının, yani numen&rsquo;in insan bilgisinin konusu olabileceğini savunmaktadır.</p>

  <p class="p0">Platon&rsquo;un <span class="t12">Phaidon</span> diyalogunda varlığını ileri sürdüğü İdeaların, Kant&rsquo;ın &ldquo;kendinde şeyler&rdquo;inin aynı olmadığına dikkat etmek gerekir. Çünkü Taylor&rsquo;un haklı olarak işaret ettiği gibi Platon&rsquo;un burada varlığını kabul ettiği İdealar, duyusal deneyde &ldquo;bir şekilde karşılığı olan şeylerdir. Başka deyişle &ldquo;duyusal varlıkların kendisinden pay aldıkları&rdquo; veya kendisini taklit ettikleri, kendisine benzemeye çalıştıkları İdealar dışında İdealar yoktur. İster kendinde Güzel, kendinde Doğru, kendinde Adil gibi ahlâkî-estetik İdealar, ister kendinde Üçgen, kendinde Kenar, kendinde Açı, kendinde Bir, kendinde İki, kendinde Eşitlik gibi matematik İdealar söz konusu olsun, bütün İdeaların duyusal varlıkta tam olmayan, eksik ve kusurlu olan birer karşılıkları <span class="t12">vardır.</span> Ancak öte yandan onlar duyusal şeylerin kendileri de değildirler. Onlar &ldquo;duyusal şeylerin olmaya çalıştıkları, ancak hiçbir zaman için olmaya muvaffak olmadıkları şeyler&rdquo;dir. Oysa Kant&rsquo;ın kategorilerinin veya kendinde şeylerinin dış dünyada herhangi bir karşılıkları yoktur (Taylor, 188).</p>

  <p class="p0">&nbsp;</p>

  <p class="p0"><span class="t10">Bilimin Doğru Açıklama Modeli</span></p>

  <p class="p0">Phaidon diyalogunun ne tür bir açıklama modelinin doğru bir açıklama modeli olduğu hakkında önemli bir pasajı içerdiği bilinmektedir. Bu diyalogda Sokrates olayları açıklamak üzere o zamana kadar Doğa Filozofları tarafından ileri sürülen mekanist açıklama modelini reddeder, onun yerine erekbilimci açıklama modelini benimsediğini ilan eder. Doğa Filozofları yine daha önce üzerinde geniş olarak durduğumuz gibi Sokrates&rsquo;in hapiste bulunmasını kaslarının, kemiklerinin, kirişlerinin vb. durumu ile açıklamaya çalışırlarken Sokrates, yasal olarak kurulmuş bir mahkemenin kararına uymasının doğru olduğunu düşündüğü için hapiste bulunduğunu belirtir ve bu açıklama yönteminin sadece insanın iradi kararları ve eylemleri için değil, bütün doğal olaylar için de kullanılması gerektiğini ileri sürer. Söz konusu yeni açıklama yönteminin esasta matematikçilerin kullandığı yöntemin aynı olduğunu söyler. Matematik yöntem ise yine daha önce belirttiğimiz gibi temelde kanıtlanmamış bir ilkeden, yani postüladan hareket ederek ondan onun sonuçlarını veya içerdiği şeyleri çıkarmaktan ibarettir.</p>

  <p class="p0">Öte yandan bir varsayımdan veya postüladan onunla çelişki içinde olmayan sonuçların çıkarılmasının bu varsayımın doğruluğunun kanıtı olmadığı da açıktır. Çünkü bu postülaya karşı çıkan biri bu postülanın kendisinin doğru olduğunun kanıtlanmasını isteyebilir. Bu durumda bu postülanın kendisinin daha başka bir postüla ile temellendirilmesi, bu sürecin böylece tekrarlanarak sonunda doğru olduğu apaçık olarak görülen veya bütün taraflar tarafından öyle olduğu kabul edilen bir ilkede durulması gerektiği ortaya çıkar. Bu apaçık veya kanıtlanmasına ihtiyaç göstermeyen varsayım, İdealar varsayımı, daha doğrusu İdealar varsayımının da gerisinde bulunan İyi İdeası varsayımıdır. Platon <span class="t12">Phaidon</span> diyalogunda bu yeni yöntem hakkında daha fazla derinleştirmeye gitmez. Bu yeni yöntemin ve bu yeni yönteme dayanacak yeni bilimin nasıl bir şey olduğu hakkında asıl görüşünü <span class="t12">Devlet</span> diyalogunda ortaya koyar. Bu diyalog, bu yeni yöntemin ideal amacının bilimin tümünü apaçık olan doğrulardan dedüktif bir şekilde türetmek olduğunu göstermeye çalışır. Bunu da özellikle ünlü <span class="t12">Bölünmüş Çizgi</span> benzetmesi ile ilgili olarak ortaya attığı kuramı etrafında yapar.</p>

  <h3 class="h30"><a id="ncx1027"></a><a id="a56"></a>Bölünmüş Çizgi Benzetmesi</h3>

  <p class="p0"><span class="t10">Bilgi Hiyerarşisinin Temelinde Varlık Hiyerarşisi Vardır</span></p>

  <p class="p0"><span class="t12">Bölünmüş çizgi</span> benzetmesi, bir yandan Platon&rsquo;un varlıklar arasında tesis ettiği hiyerarşiyi gösterirken, öte yandan bu hiyerarşiye uygun olarak bilginin çeşitli türleri veya dereceleri arasında yapılan ayrımı ortaya koyar. Daha kısa bir ifadeyle Platon&rsquo;da varlıkların varlık derecelerine göre hiyerarşik bir şekilde sınıflandırılması, öte yandan, <span class="t12">bilgilerin de bilgi veya doğruluk derecelerine göre hiyerarşik bir biçimde sınıflandırılması</span> anlamına gelir. Çünkü her zaman tekrar ettiğimiz gibi Platon&rsquo;a göre bir bilginin doğruluk derecesi, onun konu olarak aldığı şeyin veya nesnenin varlık derecesine tabidir. Bir şey ne kadar var ve gerçekse, onun bilgisi de o ölçüde doğrudur veya doğruluk içerir.</p>

  <p class="p0">&nbsp;</p>

  <p class="p0"><span class="t10">Temel Varlık Türleri</span></p>

  <p class="p0">Platon, bizden eşit olmayan iki parçaya bölünmüş bir çizgiyi veya doğruyu düşünmemizi ister. Bu iki parçadan daha kısa olanı <span class="t12">görünen dünya,</span> diğeri, yani daha uzun olanı <span class="t12">kavranan</span> veya <span class="t12">düşünülen dünyadır.</span> Sonra bu iki parçadan her birini yine aynı oranda, yani eşit olmayan iki parçaya bölmemizi ister. Daha kısa olan parçanın, yani görünen dünyanın yine daha kısa olan bölümü <span class="t12">kopyaları</span> veya <span class="t12">yansıları</span> temsil eder. Platon bu kopyalar veya yansılardan gölgeleri, suda veya parlak yüzeylerde yansıyan şekilleri ve bunlara benzer başka görüntüleri, hayalleri (images) kastetmektedir. Görünen dünyanın diğer daha uzun parçası ise &ldquo;canlı varlıklar, bitkiler ve insan tarafından yapılmış olan her türlü nesneyi&rdquo;, yani algılarımızla kavradığımız doğal varlıklarla insan elinden çıkmış yapma şeyleri içine alır. Ancak yukarda söylediğimiz gibi gerek kopyalar, gerekse doğal varlıklarla yapma nesneler <span class="t12">birlikte</span> görünen dünyayı, yani algılarla bilinen dünyayı temsil ederler. Buna karşılık kavranan veya düşünülen dünya, duyusal olarak kavranmayan, &ldquo;ruhun gözü&rdquo; ile görülen şeyleri içine alır.</p>

  <p class="p0">Bununla birlikte Platon, bu dünyayı da eşit olmayan iki parçaya ayırır. Bunlardan birincisinde ruh, araştırmalarına varsayımlardan hareketle gitmek zorundadır. Ancak o burada bir ilkeye gitmez, varsayımların sonuçlarına gider. İkinci parçada ise bunun tersine varsayımlardan varsayımsal olmayan, koşulsuz olan ilkeye yönelir veya yükselir (<span class="t12">Devlet,</span> 509 d-510 b).</p>

  <p class="p0">&nbsp;</p>

  <p class="p0"><span class="t10">Temel Bilgi Türleri</span></p>

  <p class="p0">Platon yukarda sıraladığımız varlık türlerine, bilen ruhta dört bilme tarzını veya dört bilgi türünü tekabül ettirir. Konuya <span class="t12">bilginin konusu olan şeyler</span> açısından bakarsak yukardan aşağıya doğru ilk iki bilginin konusu akılsallar, akılla kavranan şeylerdir (noeta). Son iki bilginin konusunu teşkil eden şeylere ise kanının, sanının konusu olan şeyler (doksata) demek durumundayız. Konuya <span class="t12">bilen insanın ruhunun veya zihninin halleri</span> açısından bakacak olursak yine yukardan aşağıya doğru birinci tür bilme, <span class="t12">saf akılsal bilme</span> veya <span class="t12">sezgidir</span> (noesis). İkinci tür bilgiyi ise Platon <span class="t12">çıkarsama</span> veya <span class="t12">çıkarsamaya dayanan bilgi</span> (dianoia) olarak adlandırmaktadır. Bu iki tür bilgi, birlikte, kelimenin asıl anlamda <span class="t12">bilgi</span> veya Mimdirler (episteme). Üçüncü tür bilgiye Platon&rsquo;un verdiği ad, <span class="t12">inanma</span> veya <span class="t12">inançtır</span> (pistis). Dördüncü tür şeylere yönelen dördüncü tür bilgi tarzı veya bilgi için Platon&rsquo;un kullandığı kelime ise <span class="t12">tahmin</span> (guesswork, conjecture), hatta <span class="t12">yanılgı</span> (illusion) anlamına gelen &ldquo;eikasia&rdquo;dır.</p>

  <p class="p0">Platon için görünen dünyaya yönelen ve bu anlamda genel olarak kanı, kanaat, sanı (doksa) diye nitelendirilmesi mümkün olan son iki bilgi tarzı arasındaki fark, temelde, bir güvenilirlik farkıdır. <span class="t12">İnanç</span> (pistis), diğerinden farklı olarak arkasında sağduyuya dayanan bir güvenilirliğe sahiptir. Bu farkı zaten onların ele aldıkları şeylerin varlık tarzlarından veya gerçeklik derecelerinden hareketle de çıkarsayabiliriz (511 d-e; 533 e-534 a).</p>

  <p class="p0">Kanının veya sanının (doksa) konusu olan şeyleri bilginin (episteme) konusu olan şeylerle karşılaştırırsak Platon&rsquo;a göre birinciler ikincilerin olsa olsa birer kopyası olma durumundadırlar. Başka deyişle görünen dünya düşünülen dünyanın, duyularla kavranan şeyler, duyusal varlıklar, tikeller akılla kavranan şeylerin, akılsal şeylerin, İdeaların, tümellerin kopyalarıdırlar. Ancak öte yandan özellikle birinciler, yani duyusal şeyler kendi aralarında da birbirlerinden belli bir anlamda ayrılırlar. Doğal varlıklar ve insan elinden çıkma nesneleri akılsal varlıkların, İdeaların kopyaları, yansıları, gölgeleri olarak kabul edersek, bunların kopyalarından, gölgelerinden de söz edebiliriz. Örneğin güzel sanatların ortaya koyduğu ürünler bu tür şeylerdir. Yani onlar &ldquo;kopyaların kopyaları, yansıların yansıları veya gölgelerin gölgeleri&rdquo;dirler.</p>

  <p class="p0">&nbsp;</p>

  <p class="p0"><span class="t10">Temel Varlık Türlerinin Sayısı Üç mü, Yoksa Dört müdür?</span></p>

  <p class="p0">O halde ortada aslında üç tür varlık olduğunu söyleyebiliriz. A) Önce her türlü varlığın asli örnekleri, orijinalleri, arketipleri olduklarını söylememiz gereken İdealar vardır. Sonra B) bu İdeaların görünen dünyada kopyaları olan doğal veya insan elinden çıkma ürünler vardır. Örneğin İdealar dünyasında bir insan İdeası, bir at İdeası, bir masa İdeası bulunmaktadır. Duyusal dünyada bu İdeaların kopyası veya taklidi olan insan ve at gibi doğal varlıklar olduğu gibi masa gibi insan elinden çıkmış yapma şeyler de vardır. Ama duyusal dünyada bir de C) bu sonuncuları taklit eden şeyler, örneğin insan heykeli, at veya masa resmi vardır. Görüldüğü gibi bu son tür şeyler bir kopyadan daha çok kopyanın kopyası veya taklidin taklididirler (597-599). Benzeri şekilde bir insanın kendisinin İdeaya nispetle bir yansı olmasına karşılık, bu insanın su üzerine akseden hayali, kopyanın kopyası veya hayalin hayalidir.</p>

  <p class="p0">Ancak ilginç olan bir diğer nokta, Platon&rsquo;un görünen dünyaya ilişkin nesnelerle ilgili olarak yaptığı bu ayrımın benzerini düşünülen veya akılla kavranan dünyaya ilişkin nesnelerle ilgili olarak da yapmasıdır. Platon her ikisinin de akılsal dünyaya ait olduğunu kabul etmekle birlikte çıkarsamaya dayanan bilginin konu aldığı nesnelerle saf akılsal sezgiye dayanan bilginin konu olarak aldığı nesneler arasında da bir ayrım yapılması ve birincilerin ikincilerin bir yansısı, bir kopyası olarak düşünülmesi gerektiğini ileri sürmektedir (510 b). Ona göre çıkarsamaya dayanan bilginin örneği, matematiksel bilgidir. Bu bilginin veya bilimin konu olarak aldığı nesneler de matematiğin nesneleridir. Bu nesneler daha önce de bildiğimiz üzere tek, çift gibi sayılar veya kenar, açı, dörtgen gibi şekillerdir. Platon&rsquo;a göre matematikçi akıl yürütürken zorunlu olarak <span class="t12">görünür</span> şekillerden, örneğin <span class="t12">tahtaya çizdiği</span> bir üçgen veya çemberden hareket eder. Aslında onun gerçekten düşündüğü, bu tahta üzerine çizdiği şekil değil, onun temsil ettiği İdeasıdır. Ancak o asıl üzerinde düşündüğü kendinde Üçgen veya kendinde Çember&rsquo;den konuşabilmek için tahta üzerine çizdiği o görünür üçgen veya çemberden hareket etmek zorundadır. Bu görünür üçgen veya çember ise İdealarının birer kopyasıdır.</p>

  <p class="p0">Platon&rsquo;un bu son sözlerini ciddiye alırsak, ortada hiç olmazsa matematiksel varlıklarla ilgili olarak yukarda doğal veya insan elinden çıkma varlıklarla ilgili olarak söylediğimizden bir fazla sayıda kopyanın var olması gerektiği ortaya çıkar. Buna göre önce örneğin tek bir üçgen İdeası veya kendinde Üçgen vardır (1). Sonra matematikçinin kara tahtaya çizdiği üçgen vardır ki bu üçgen o ideal üçgenin bir kopyası olarak alınabilir (II). Görünen dünyaya geçtiğimizde karşımıza üçgen şeklindeki cisimler veya üçgen şeklinde imal ettiğimiz nesneler çıkacaktır. Bunu ikinci türden bir kopya olarak alabiliriz (II). Nihayet bu üçgenin resmini yapacak olan bir ressam veya bu üçgenin bir ayna veya parlak cisim üzerindeki imgesi, hayali, üçgene ilişkin üçüncü kopyayı meydana getirecektir (IV).</p>

  <p class="p0">Ancak kanaatimize göre Platon&rsquo;un burada matematik üçgenin İdeal üçgenin kopyası olduğu sözlerini fazla harfi harfine ele almamak gerekir. Çünkü burada nihayet söz konusu olan kendisinin de belirttiği gibi bir benzetmedir. Bir benzetmeyi ise amacını aşar bir şekilde olduğu gibi almak çoğu zaman tehlikelidir. Platon&rsquo;un matematiksel varlıklarla ilgili olarak nasıl bir varlık tarzını kabul ettiğini söyleyen Aristoteles&rsquo;in görüşlerini daha önce tartışmıştık.</p>

  <p class="p0">Şimdi üzerinde konuştuğumuz bilgi problemi bakımından Platon&rsquo;un burada sözünü ettiği dört bilgi türünü ele alalım. Ancak bu kez aşağıdan yukarıya doğru gidelim:</p>

  <p class="p0">&nbsp;</p>

  <p class="p0"><span class="t10">Tahmin (Eikasia)</span></p>

  <p class="p0">Platon&rsquo;un <span class="t12">tahmin</span> veya hatta <span class="t12">yanılgı,</span> illüzyon (eikasia) diye adlandırdığı bilgiden başlayalım. Platon bu tür bilginin konusu olarak nesnelerin gölgeleri veya onların su veya parlak yüzeyli cisimler üzerindeki yansılarını vermektedir. Ancak değindiğimiz gibi bu bilginin veya yanılgının konusu olan şeyleri sanat eserlerindeki taklitlere kadar uzatmamız mümkün ve doğrudur. Çünkü neticede onlar da doğal veya insan elinden çıkma şeylerin taklidi veya gölgesi, yansısı durumundadırlar.</p>

  <p class="p0">Bu tür bir bilginin bilgi olmadığı açıktır. Çünkü açıkça görüldüğü üzere bu tür bir bilginin bir konusu yoktur veya konusunun bir gerçekliği yoktur. Onun konusu sadece bir hayaldir. Bununla birlikte belki bir gölgenin, gölgesi olduğu bir cisim veya suda yansıyan bir hayalin, hayali olduğu öznesi hakkında bize çok kaba bir bilgi vermesi anlamında onun en aşağı dereceden bir bilgi verdiği de söylenebilir. Öte yandan Cevizci&rsquo;nin haklı olarak işaret ettiği gibi üzere Platon bu bilme tarzını bir de muhtemelen Sofistlerin hitabet sanatının gerçek doğasıyla tragedya, komedya gibi sanatların özünü gösterebilmek için bilginin çeşitli türleri hakkında burada verdiği sınıflamaya dahil etmektedir (Cevizci, 129). Çünkü bildiğimiz gibi Platon bütün diyalogları boyunca Sofistleri söz sanatı yoluyla var olmayanı var veya sahte olanı gerçek imiş gibi gösteren göz boyacılar, sihirbazlar, şarlatanlar olarak göstermektedir.</p>

  <p class="p0">&nbsp;</p>

  <p class="p0"><span class="t10">İnanç (Pistis)</span></p>

  <p class="p0">İkinci tür bilgiye, Platon&rsquo;un <span class="t12">inanç</span> veya <span class="t12">inanma</span> (pistis) diye adlandırdığı bilgiye gelince, onun bir öncekinden farklı olarak belli bir konusu ve bu konusunun belli bir gerçekliği olduğu açıktır. Onun konusu duyusal, tikel nesnelerdir. Ancak Platon&rsquo;un bu tür şeyleri, yani oluş ve yok oluş içinde olan varlıkları gerçek varlıklar olarak görmediği için onları konu alan duyusal, tikel algıları da bilgi olarak kabul etmediğini biliyoruz. Bununla birlikte bu, bu tür şeylerin <span class="t12">hiçbir</span> varlığa sahip olmadığı veya bunları konu alan duyumların <span class="t12">hiçbir</span> bilgi içermediği anlamına gelmemektedir. Tersine eğer duyusal varlıkların orijinalleri veya modelleri olan değişmeyen ve hep kendi kendilerinin aynı kalan tümel nesneler, İdealar olmamış olsaydı, eğer varlık Herakleitos&rsquo;un ve benzerlerinin, Sofistlerin ileri sürdükleri gibi sadece oluş ve yok oluş içinde olan duyusal tikel şeylerden ibaret olsaydı, insanın sahip olabileceği tek bilgi bu bilgi olurdu. Öte yandan Platon&rsquo;un duyumun, duyumun konusu olan şey hakkında bize kesin bir bilgi verdiğinden hiçbir zaman şüphe etmediğini unutmayalım. Problem duyumun, konusu olan şey hakkında bize doğru veya kesin bir bilgi verip vermemesi değildir (Platon rüya gören bir adamın bile duyumlarının doğruluğundan şüphe etmemektedir), konusu sürekli değişen bir şey olduğu için bu bilginin, bilginin veya daha doğrusu bilimin sahip olması gereken en önemli standardı, yani tümellik ve değişmezlik, evrensellik ve zaman-dışılık standardını karşılama imkânına sahip olmamasıdır. Başka deyişle empirik bilgi bilgidir, ancak standartları düşük düzeyde ve insanın gerçek bilgi veya bilim ihtiyacını karşılayamayan bir bilgidir.</p>

  <p class="p0">&nbsp;</p>

  <p class="p0"><span class="t10">Çıkarsamacı Bilgi (Dianoia)</span></p>

  <p class="p0">Üçüncü tür bilgi, yani <span class="t12">çıkarsamacı bilgi</span> (dianoia) ile asıl bilgi, akılsal bilgi alanına giriyoruz. Ancak bu bilginin de Platon&rsquo;un idealindeki bilgiyi tam olarak karşılamadığını anlıyoruz. Platon&rsquo;un bu tür bilginin de duyusal unsurlara dayandığı, çünkü akıl yürütmelerini tahtaya çizdiği duyusal şekiller üzerinde yaptığı düşüncesini fazla ciddiye almamamız gerektiğini yukarda söyledik. Çünkü bizzat kendisinin sözleriyle, evet, geometrici tahtaya çizdiği üçgen veya daireden <span class="t12">hareketle</span> konuşmaktadır, ama onlar <span class="t12">üzerinde</span> konuşmamaktadır. Onların <span class="t12">üzerinden,</span> onlar <span class="t12">aracılığıyla</span> konuştuğu, kendilerinden söz ettiği şey, ideal üçgen veya ideal dairedir. Tahtaya çizdiği üçgen veya daire şekli, bu ideal üçgen ve dairenin bir <span class="t12">kopyası</span> olmaktan çok bir temsili, <span class="t12">illüstrasyonudur.</span></p>

  <p class="p0">Platon&rsquo;un bu bilgi tarzına ve onun örneği olarak sunduğu matematikçinin yöntemine en önemli itirazı bu yöntemin <span class="t12">koşullu</span> ve <span class="t12">varsayımsal</span> olmasıdır. Daha önce de işaret ettiğimiz gibi matematikçi tek, çift sayı, açı, kenar, üçgen gibi şeyleri birer varsayım olarak kabul edip onlardan çıkarsama yapmakta ve mümkün tutarlı sonuçlarını veya içermelerini (implications) çıkarmaktadır. Ancak bu varsayımların veya postülaların kendilerine itiraz edecek olan, onların kendisi için apaçık olmadıklarını ileri sürüp kanıtlanmalarını isteyen birine böyle bir kanıt veya açıklama (logos) verememektedir. O halde burada varlığı ileri sürülen bilgi, son tahlilde, tamamen koşullu ve varsayımsal bir bilgi olduğu için Platon&rsquo;un kafasındaki <span class="t12">mutlak, apaçık, koşulsuz</span> bilginin standardına uymamaktadır:</p>

  <p class="p5"><span class="t13">&ldquo;Geri kalanlara, yani geometri ve benzerlerine gelince belli bir ölçüde gerçeği kavramakla birlikte onlar bu gerçeği sadece düşlemektedirler. Kullandıkları varsayımları sorgulamadan bıraktıkları ve onlar hakkında kanıt veremedikleri sürece düşlerinden hiçbir zaman uyanıp gerçeğe olduğu gibi bakamamaktadırlar. Çünkü hareket noktamız bilmediğimiz bir şey olduğunda ve sonuçlarımız ve ara adımlarımız da bilmediğimiz şeylerden meydana geldiğinde sonuçta ne şekilde ortaya çıkarsa çıksın tutarlılık, bilgi olabilir mi?&rdquo; (533 c).</span></p>

  <p class="p0">&nbsp;</p>

  <p class="p0"><span class="t10">Saf Akılsal Bilgi veya Sezgi (Noesis)</span></p>

  <p class="p0">Bütün bu sözlerinden Platon&rsquo;a göre gerçek bilgi adını almaya layık olan tek şeyin &ldquo;apaçık ilkelere dayanan, herhangi bir duyusal öğe içermeyen&rdquo; veya onun dolayımından geçmeyen, &ldquo;hiçbir şekilde varsayımsal veya koşullu bir nitelik taşımayan, nesnesini doğrudan ve saf bir kavrayışla kavrayan bilgi&rdquo; veya bilim olduğu anlaşılmaktadır. Platon böyle bir bilimin var olduğuna inanmaktadır ve onu <span class="t12">diyalektik</span> diye adlandırmaktadır. O halde Platon&rsquo;da felsefe, bilim veya diyalektik bir ve aynı anlamdadır. Diyalektik &ldquo;duyulardan hiçbir yardım almaksızın sadece akla dayanır. Konusu saf akılsallar olan İdealardır. O kendinde İyi&rsquo;nin özüne ulaşıncaya kadar bütün akılsallar dünyasını saf düşünce ile kavrar&rdquo; (<span class="t12">532</span> a)... &ldquo;Diyalektik kendine sağlam bir temel sağlamak üzere varsayımları teker teker ortadan kaldırarak ilkenin kendisine yükselen tek yöntemdir&rdquo; (<span class="t12">533</span> d)... &ldquo;Diyalektik, bilimlerin, tüm eğitim sisteminin doruğudur. Onun üstüne yerleştirilebilecek başka hiçbir şey yoktur&rdquo; (<span class="t12">534</span> e).</p>

  <p class="p0">&nbsp;</p>

  <p class="p0"><span class="t10">Matematik, Diyalektik midir?</span></p>

  <p class="p0">O halde Platon matematiğe çok önem vermekle birlikte onu felsefeye veya diyalektiğe özdeş kılmamaktadır. Çünkü matematik, içinde hâlâ duyusal bir şeyler içeren bir disiplin olduğu gibi çalışma yöntemi de kanıtlanmamış varsayımlardan onlarla tutarlı olan sonuçları çıkarmaktan ibarettir. Oysa en yüksek bilim, içinde hiçbir biçimde duyusal bir öğe içermemesi gereken bir bilim olması yanında varsayımsal bir temele de sahip olamaz. Bundan dolayı diyalektik;</p>

  <p class="p5"><span class="t13">&ldquo;Varsayımları ilkeler olarak değil, kelimenin gerçek anlamında varsayımlar olarak, yani hareket noktaları olarak alır ve onlardan yukarı doğru giderek kendisi hiçbir varsayım içermeyen ve her şeyin ilkesi olan bir şeye yükselir. Bu ilkeyi kavradığında tekrar ondan çıkan sonuçları göz önünde tutarak sonuçlarına iner. Bütün bu süreç duyusal hiçbir şey içermez, tümüyle bir İdeadan diğerine geçmek suretiyle gerçekleşir ve yine İdealarda sona erer&rdquo; (511 b-c).</span></p>

  <p class="p0">Burada bazı noktalar üzerinde durmak istiyoruz. İlk olarak Platon&rsquo;un burada sözünü ettiği kendisi hiçbir varsayım içermeyen ve her şeyin ilkesi olan bir şeyle genel olarak İdealar dünyasını, ancak daha özel olarak İyi İdeasını kastettiğini biliyoruz. Platon&rsquo;un yöntemi ve büyük varsayımına ayırdığımız bölümde geniş olarak üzerinde durduğumuz gibi o her şeyin kaynağında olan ve her şeyin açıklamasını vermesi mümkün olan tek kayıtsız, şartsız, mutlak varlığı İyi İdeasında görmektedir.</p>

  <p class="p0">İkinci olarak Platon&rsquo;un bu şekilde mutlak, koşulsuz bir ilkeden hareketle kavramdan kavrama geçen bilgi yönteminin temelde yine dedüktif bir yöntem olduğunu anlıyoruz. Platon&rsquo;a göre diyalektiğin matematikten farkı diyalektiğin ilke veya ilkelerinin <span class="t12">mutlak</span> olmasına karşılık matematiğin ilkelerinin <span class="t12">koşullu</span> olmasıdır. Aradaki bu farkı aklımızda saklı tuttuktan sonra her ikisinin de çalışma tarzının tamamen dedüktif olduğunu söyleyebiliriz. Bu şekliyle diyalektiğin veya diyalektik yöntemin Descartes&rsquo;ın yönteminden bir farkı olmadığını söylememizde de bir mahzur yoktur. Çünkü Descartes da her türlü bilimin örneği olarak matematiği vermekte, felsefenin matematiğe benzer bir şey olmasını istemekte, kendisinden şüphe edilmesi mümkün olmayan, insan zihni tarafından sezgisel olarak kavranan ilkelerden hareketle dedüktif bir şekilde elde edilen doğrulardan meydana gelen bir sistemi her türlü doğru bilimin modeli olarak sunmaktadır.</p>

  <p class="p0">&nbsp;</p>

  <p class="p0"><span class="t10">Platon ve Doğa Bilimleri</span></p>

  <p class="p0">Platon&rsquo;un <span class="t12">Devlet</span> diyalogunda bilim hakkındaki bu görüşüne uygun olarak deneysel hiçbir veri içermeyen, tamamen akılsal kavramlara ve onlar arasındaki dedüktif çıkarımlara dayanan disiplinleri bilim olarak kabul ettiğini ve sitesindeki yöneticilerin eğitiminde de sadece bu bilimlerin kullanılmasına izin verdiğini görmekteyiz. Bu bilimler Platon&rsquo;a göre sırasıyla aritmetik, geometri, astronomi, müzik ve nihayet bütün bunların üstünde olan diyalektiktir. Açıkça görüldüğü gibi bu bilimler arasında bugün <span class="t12">doğa bilimleri</span> denen ve <span class="t12">insani deneye dayanan hiçbir bilimin</span> varlığına rastlamamaktayız. Platon&rsquo;un burada sözünü ettiği astronomi biliminin, gök cisimlerin yapısı ve hareketlerinin incelenmesi olarak gözleme dayanan bir bilim olarak tanımladığımız günümüz astronomisine benzer bir şey olduğunu düşünürsek fena halde yanılmış oluruz. Çünkü Platon&rsquo;a göre &ldquo;bilimin işi görülen ile ilgili değildir.&rdquo; O halde astronominin konusu gökte gözlemlenen duyusal cisimler ve onların hareketleri olamaz. Evet, göğü süsleyen yıldızlar görünen şeyler içinde en ince, en mükemmel şeylerdir. Ancak onlar ve onların özellikleri asıl gerçeklerin çok aşağısındadır. Gök bilgininin incelemesi gereken şeyler, gezegenlerin gözlemlenen hızları veya gözlemlenen yörüngeleri de değildir (Çünkü bunların kusurlu, düzensiz olduğunu görmekteyiz), gerçek hızları, gerçek yörüngeleridir ki, bunlar da gözlemle değil, ancak akıl ve düşünce ile kavranırlar. Kısaca astronomide gökte olup bitenler üzerinde değil, <span class="t12">ideal olarak olup bitmesi gereken şeyler</span> üzerinde durmamız gerekir (529 c-530 c).</p>

  <p class="p0">Platon&rsquo;un astronomi hakkındaki bu sözlerini yine harfi harfine kabul ettiğimizde ortaya nasıl bir astronominin çıkacağını doğrusu insan çok merak etmektedir. Ancak bu konuda da Platon&rsquo;un sözlerini fazla olduğu gibi ele almamamız gerekir. Çünkü burada Platon&rsquo;un asıl sözünü etmek istediği şey, kendi zamanında ve kendi okuluna mensup Eudoksos gibi ünlü gök bilginlerinin yaratmaya çalıştıkları <span class="t12">matematiksel astronomidir.</span> İlginç olan ise şudur ki, Platon&rsquo;un ölümünden iki yüz yıl sonra Yunan dünyasında astronomide büyük ilerlemeler meydana getirecek olan şey de, Akademi&rsquo;de astronomi problemlerinin özü bakımından matematiksel problemler olduğu konusunda gösterilen bu ısrar olacaktır.</p>

  <p class="p0">Ancak bu son olguyla, Platon&rsquo;un deney ve gözleme hiç yer vermediği, bu nedenle doğa bilimleri alanında tümüyle yetersiz bir yöntemi önerdiğini bilmemiz gerekir. Galileo&rsquo;dan bu yana modern doğa biliminin yöntemi dedüksiyon değildir. Doğal olayların gözlemlenmesi, onları açıklamak üzere bir varsayımın oluşturulması, bu varsayımı doğrulamak üzere tekrar deneye, yani gözlem ve deneyime başvurulması ve sonuçta mümkün olduğu kadar matematiksel bir biçimde formüle edilen yasalara ulaşılmasıdır. Şüphesiz bu bugün doğa bilimlerinde dedüksiyonun kullanılmadığı anlamına gelmez. Özellikle matematiksel olarak formüle edilen yasalar üzerinde birtakım çıkarsamalar, dönüştürmeler yapılması aşamasında dedüksiyonun en önemli bir rol oynadığını biliyoruz. Ancak Platon, hatta aynı ölçüde olmamakla birlikte Aristoteles bilimde gözlem ve deneyin, endüksiyonun kullanılması konusunda doğru veya yeterli bir çaba göstermemişlerdir. Diğer yandan Platon&rsquo;un asıl ilgi konusunu doğal varlıklarla onların bilgisinin oluşturmadığını, bunlara ikincil hatta tamamen ilineksel bir ilgi gösterdiğini, hatta <span class="t12">Parmenides</span> diyalogunda gördüğümüz gibi insan, at, ağaç gibi doğal türlerin İdealarını kabul etmekte çekingen veya isteksiz olduğunu, buna karşılık bütün diyalogları boyunca ahlâkî-estetik şeyler yanında matematiksel nesnelerin İdealarıyla ilgilendiğini de unutmamamız gerekir. Bunların ise yapıları, doğaları itibariyle zihinsel-akılsal gerçeklikler olmaları Platon&rsquo;un sözünü ettiği metodun bu tür varlıklar hakkında başarılı olarak uygulanabilmesi imkânını sağlamıştır. Şüphesiz akılsal bir doğa bilimi mümkün değildir, ama salt <span class="t12">akılsal bir matematik, ahlâk veya estetik</span> büyük ölçüde mümkündür. Hatta başta Platon, Descartes ve Kant olmak üzere bazılarına göre mümkün olan sadece bunlardır.</p>

  <p class="p0">Ancak bilimin (episteme) nesnelerinin duyusal tikel varlıklardan ayrı bir dünyaya ait tümel, akılsal kavramlar olması gerektiği yolundaki görüşün, özellikle bunun bir uzantısı olarak Aristoteles&rsquo;in Platon&rsquo;un tümellere tikellerden ayrı bir varlık tanıdığı şeklindeki yorumunun ciddi bir güçlüğe yol açtığı da bir vakıadır. Eğer gerçek bilgi, bu tikellerden ayrı ve onlarla hiçbir ilgisi olmayan tümellerin bilgisi ise tümellerin bilgisinin içinde yaşadığımız dünyada mevcut tikellerin bilgisi konusunda bize verebileceği ne olabilir? Kaldı ki değindiğimiz gibi Platon özellikle <span class="t12">Phaidon</span> diyalogunda, duyusal varlıkların kendilerinden pay aldıkları İdealar dışındaki İdeaların varlığını kabul etmiyor gibi görünmektedir. Nitekim bu görüşte olduğu içindir ki, duyusal varlıklarla veya duyusal tikellerle akılsal tümeller arasında sürekli olarak ilişki kurmaya çalışmakta ve bu ilişkiyi pay alma, benzeme, taklit etme ilişkisi olarak tesis etmeye çalışmaktadır.</p>

  <p class="p0">Acaba bu güçlüğü çözmek için ne yapabiliriz? Şöyle bir yorum mümkün mü? Platon&rsquo;un asıl derdi, içinde yaşadığımız dünyada var olan duyusal tikellerin bilgisidir. Ancak duyusal tikeller bilimin aradığı özelliklere sahip olmadıkları içindir ki Platon, onların üzerinde, onlardan ayrı bir akılsal tümeller dünyasının varlığını kabul etmek yoluna gitmektedir. Bu durumda, duyusal tikellerle akılsal tümeller arasındaki ilişkiyi doğru ve doyurucu bir yorumla açıklamak çok zordur. Ancak Platoncu kuramın özü, Copleston&rsquo;un da işaret ettiği gibi (<span class="t12">A History,</span> 151) tümel gerçekliklerin &ldquo;bağımsız&rdquo; bir varlığa sahip oldukları öğretisinde değil, tümel kavramların &ldquo;nesnel bir karşılıkları olduğu&rdquo; inancında yatmaktadır. O halde Platon&rsquo;un bilgi kuramı ile ilgili olarak üzerinde ısrar etmemiz gereken şey, tümellerin tikellerden ayrı ve onlardan bağımsız bir varlığa sahip olup olmadıkları hususu olmamalı, &ldquo;onların bilimin konusunu teşkil edebilecek tümellik ve değişmezlik özelliklerine sahip nesnel bir varlığa sahip şeyler olduğu öğretisi&rdquo; olmalıdır.</p>

  <h3 class="h30"><a id="ncx1074"></a><a id="a57"></a>Mistik Bilgi</h3>

  <p class="p0">Platon&rsquo;un <span class="t12">Devlet</span> diyalogunda matematik ile diyalektik, matematik yöntemle diyalektik yöntem arasında yaptığı ayrım, özellikle diyalektiğin konusu olan akılsal nesneleri veya ilkeleri doğrudan ve entelektüel bir sezgi ile (noeton) kavradığına ilişkin sözleri, <span class="t12">Devlet</span>'te İyi ideası, <span class="t12">Şölen</span>'de ise güzellik İdeası hakkında söylediği sözlerle ve bunun yanı sıra bu İdeaların zihin tarafından ne tür bir sezgi ile kavranacağına dair verdiği açıklamalarla birleştirilirse, onun varlığın en son, mutlak ilkesine ilişkin olarak sahip olabileceğimiz bilginin bir tür mistik coşku (extase) sonucunda erişilen mistik bilgi olduğu yolunda bazı imalar içermektedir. Bundan dolayıdır ki, daha Antik dönemden başlamak üzere başını Plotinos&rsquo;un çektiği ve Platon&rsquo;dan hareket ettiklerini ileri süren Yeni-Platoncularla, Aziz Augustinus gibi Hristiyan, Farabi, İbni Tufeyl, Sühreverdi gibi Müslüman birçok filozof Platon&rsquo;u böyle bir yönde, yani en yüksek varlığın, ilkenin, tözün bilgisiyle ilgili olarak mistik bir bilgi kuramını savunan bir filozof olarak yorumlamakta tereddüt etmemişlerdir. Hatta bunlardan Plotinos, Farabi, Sühreverdi gibi bazı filozof veya düşünürler, bununla da kalmamış, metafizik ve ahlak öğretilerinde bu tür bir bilgi anlayışına uygun bir varlık ve ahlak felsefesi geliştirmişlerdir. Bu varlık felsefesi ilerde göreceğimiz gibi Tanrı&rsquo;yı evrenin tözü, evrenin Tanrı&rsquo;nın bir süduru (emanation), açılımı olarak gören panteist bir varlık felsefesi; söz konusu ahlâk felsefesi ise insan için en büyük mutluluğu bu ilkeye kavuşmak, onunla birleşmekte gören bir ahlak felsefesi olmuştur. Sonuçta Platon, Hristiyan ve Müslüman dünyasında sadece bu tür bir öğretiyi savunan dar anlamda filozofların değil, aynı zamanda daha geniş bir anlamda tüm mistik düşünür ve yazarların temel ilham kaynağı olmuştur.</p>

  <p class="p0">&nbsp;</p>

  <p class="p0"><span class="t10">Aşk Nedir?</span></p>

  <p class="p0">Platon, <span class="t12">Şölen</span> adlı ünlü diyalogunda genel olarak aşkı ele almaktadır. Diyalogda Agathon adlı genç bir tragedya yazarının oyununun festivalde kazanmış olduğu birinciliği kutlamak için bir araya gelen ve aralarında komedi yazarı Aristophanes, ünlü kumandan Alkibiades ve şüphesiz bu arada doğal olarak Sokrates&rsquo;in de bulunduğu Atina&rsquo;nın ileri gelen bazı kişilerinin aşk üzerine verdikleri söylevler söz konusudur. Konumuz açısından bu söylevler içinde bizi ilgilendiren Sokrates&rsquo;in verdiği söylev veya yaptığı konuşmadır. Sokrates bu söylevinde aşkın ne tür bir şey olduğuna dair düşüncelerini, Mantina rahibesi ve kâhini bilge kadın Diotima&rsquo;nın ağzından, yani onun kendisine anlattığı bir efsane veya hikâye (mit) olarak takdim eder. Öte yandan hikâye dikkatle izlendiğinde aslında onun ruhun kurtuluşu yolunda yaptığı yolculuğunun, içinde yaşadığımız duyusal-zamansal dünyadan ebedilik dünyasına, ölümsüzlük dünyasına yükselişinin hikâyesi olduğu anlaşılmaktadır (Taylor, 225).</p>

  <p class="p0">Bu hikâyeyi kısaca özetlemek gerekirse, Diotima&rsquo;ya göre Aşk (Eros) ne hiçbir şeye ihtiyacı olmayan mutlu ve mükemmel bir Tanrı, ne de herhangi bir şekilde arınmak ve mutluluğa ulaşmak imkânına sahip olmayan ölümlü bir yaratıktır, bu ikisi arasında bir şeydir. Aşk&rsquo;ın annesi Yoksulluk, babası Bolluk&rsquo;tur. Dolayısıyla o annesi tarafından pis, kaba, evsiz barksız, yoksuldur. Ancak babası dolayısıyla güzeldir ve iyinin ve mutluluğun bilincine sahiptir. Aşkın veya sevginin ne olduğunu anlamak istiyorsak sevilene değil, sevene bakmalıyız. Sevilen güzeldir, mutludur, üstündür. Seven ise böyle değildir, eksiktir, kusurludur ve mutsuzdur. Bundan dolayı o sevilenin peşinde koşar, onu elde etmek, böylece yoksulluk ve eksikliğinden kurtulmak ister. Sevilen şey iyi, güzel, mükemmel bir şey olduğu için de &ldquo;sevgi en genel anlamda iyi olanı, güzel olanı aramak ve böylece mutlu olmak arzusu&rdquo; olarak tanımlanabilir.</p>

  <p class="p0">&nbsp;</p>

  <p class="p0"><span class="t10">Aşkın Türleri</span></p>

  <p class="p0">İnsanlar bu arzuyu çeşitli yollarla doyurmaya çalışırlar. Kimi bu doyumu bir bedende, kimi alışverişte, kimi ise bilgide arar. Ama bütün bu arayışlarda ortak olan şey, arayan için iyi olan bir şeyin arzu edilmesi ve bunun istenmesidir. Peki, herkes kendisi için iyi olanı arzu ettiğine, onu elde etmeye çalıştığına göre herkes &ldquo;aşık&rdquo; mıdır? Sokrates bir kelimeyi, bazen, onun işaret etmesi mümkün olan geniş bir anlamlar grubu içinde, bir alt grubu ifade etmek için kullandığımıza dikkati çeker. Verdiği örneği Türkçede karşılığı olan bir şeyle ifade edersek, şöyle diyebiliriz: &ldquo;Her sanat erbabı bir şey yapar.&rdquo; Ama &ldquo;yapıcı&rdquo; kelimesini biz genel olarak her sanat için değil, özel olarak bina yapan için kullanırız. Benzeri şekilde seven (aşık) kelimesi de özel olarak iyinin veya mutluluğun belli bir türünün peşinde koşan biri için kullanılır. O halde aşk, &ldquo;ister fiziksel, ister ruhsal olsun &lsquo;güzel olan&rsquo;ı meydana getirme, yapma, üretme arzusudur.&rdquo; Fiziksel aşkta arzunun konusu fiziksel bir varlıkta, yani bir bedende bir döl meydana getirmek, yani üremektir. Kadın ve erkek öyle olduğunu düşünmeseler de aslında bir çocuk meydana getirmek üzere birbirleriyle birleşirler.</p>

  <p class="p0">Peki insanlar niçin böyle bir arzuya sahiptir? Çünkü Sokrates&rsquo;e göre hepimiz ölümlüyüzdür ve ölümsüzlüğü ararız. Yalnız insan değil bütün canlılar bilinçsiz olarak ölümsüzlük peşindedirler. Zamansal bir varlığı ebedi bir varlık olmaya yaklaştırmanın tek yolu ise üremek, yani kendisi ortadan kalktıktan sonra yerini alacak yeni bir varlık meydana getirmektir. O halde aşk, aslında &ldquo;ölümsüzlük sevgisi&rdquo;dir.</p>

  <p class="p0">Güzele göre yaratmanın bir türü olan fiziksel doğurma, meydana getirmeden daha üstün olan hiç şüphesiz tinsel, manevi doğurma, yani yaratımdır. Bu da kendini insanların sahip oldukları ün veya şeref sevgisinde gösterir. Bütün ün veya şeref arzusunun en yüksek ürünleri ise insanların edebi, yasal vb. yaratımlarıdır. Böylece Homeros ve Hesiodos şiirleri, Solon ise kanunları ile ölümsüzlüğü yakalamaya çalışmışlardır. Ancak ebedi iyi ve mutluluk arzusunun bundan daha üstün ürünleri veya görüntüleri de vardır (203 b-208 a).</p>

  <p class="p0">&nbsp;</p>

  <p class="p0"><span class="t10">Aşkın En Yüksek Türü: Bilgelik Aşkı</span></p>

  <p class="p0">Bu noktada Diotima&rsquo;nın (veya Platon&rsquo;un) dili yavaş yavaş değişmeye, açıkça mistik diye nitelendirebileceğimiz bir havaya bürünmeye başlar. Söz konusu arzunun en yüksek basamağı, <span class="t12">bilgelik sevgisi</span> veya aşkıdır (philosophia) ve bu aşamaya yükselebilecek olan kişi de bu arzuya ve sevgiye sahip olan kişi, yani filozoftur. Diotima, Sokrates&rsquo;e buraya kadar kendisini takip etmesinin çok zor olmadığını, ancak bu noktadan sonra kendisini anlamasının çok kolay olmayacağını hatırlatır. O, aşkın insanı götürebileceği en yüksek sırra, insan düşüncesinin erişebileceği en son durağa gidişte Sokrates&rsquo;in kendisini takip edebileceğinden emin değildir. Ne var ki, peşi sıra gelebilirse Sokrates&rsquo;e bu en son durakta kendisini veya insanı neyin beklediğini anlatmaya çalışacaktır.</p>

  <p class="p0">Filozofun, bilgelik aşığının, bu en üstün aşığın sözünü ettiği noktaya varması için tutması gereken yol şudur: O önce bir bedendeki güzelliği sevecek, daha sonra bu bedendeki güzelliğin başka bedenlerdekinin aynı olduğunu anlayıp bütün bedenlerdeki güzelliğe, bedensel güzelliğin kendisine aşık olacaktır. Arkasından ruhun güzelliğinin bedensel güzellikten daha üstün olduğunu anlayacak, bu aşamada da önce genç ve güzel ruhlara aşık olacak ve onlarla birlikteliğinde güzel konuşmalar ve düşünceler üretecektir. Bundan sonra meslekler, işler, yaşayış ve davranış şekillerinde sergilendiği veya kendilerini gösterdikleri biçimde güzellikleri arayacak ve bütün bunlardaki güzelliğin de bir ve aynı güzellik olduğunu fark edecektir. Diotima&rsquo;ya göre bütün bunlardaki güzellikten bir aşama daha yüksekteki güzellik, bilimlerdeki güzelliktir. Bu safhaya ulaştığında da bilimlerdeki veya bilgelikteki güzellik onun gözleri önüne serilecek ve bu engin güzellik okyanusu karşısında en büyük bir hazzı duyacaktır. Bu da onda birçok soylu, güzel konuşma ve düşünceye yol açacak ve böylece incelediği bilimleri yüksek keşiflerle zenginleştirecektir.</p>

  <p class="p0">Ancak bilimdeki güzellik ve onun bilinmesi de ruhun yukarı doğru yükselişinde son durak değildir. Bu yükselişin bir en son noktası ve bu en son noktasında onun yaşayacağı bir nihai zevk ve mutluluk vardır. Bu en son noktaya ulaştığında birdenbire bütün bu arayış safhası boyunca peşinden koştuğu en yüksek, eşsiz güzellik onun gözleri önüne serilecek veya o bu güzelliği <span class="t12">birdenbire keşfedecektir.</span> Onun bütün emekleri bu güzelliğe erişmek için verilmiştir. O bütün o yolu bu güzelliğe varmak için kat etmiştir. Gözleri önünde bulunan güzellik ebedi, değişmez, mükemmel, sonsuz bir güzelliktir. Kendisini bir elde, yüzde, sözde, hatta <span class="t12">en yüksek bilgide</span> göstermeyen bir güzelliktir. Bu anlamda o, o zamana kadar karşılaştığı hiçbir şeyin güzel olmadığını söyleyebilir. Bütün o güzellikler olsa olsa ancak bu eşsiz güzelliğin bir yansısından ibaret olabilirler. Bütün diğer güzellikler bu güzelliğin soluk kopyasından başka bir şey değildirler. İnsan bu güzelliği görmeye başladığı anda aşkın en yüce sırlarına ermiş demektir.</p>

  <p class="p5"><span class="t13">&ldquo;İnsanın salt güzellikle karşı karşıya geldiği an yok mu? Sevgili Sokrates, işte yalnız o an için insan hayatı yaşanmaya değer&rdquo; (210 a-211 c).</span></p>

  <p class="p0">&nbsp;</p>

  <p class="p0"><span class="t10">Varlık ve Akılsallığın Üstü ve Ötesi Olarak İyi İdeası</span></p>

  <p class="p0"><span class="t12">Şölen</span>&rsquo;de bulunan bu mistik pasajı gördükten sonra daha önce bir başka bağlamla ilgili olarak üzerinde durduğumuz <span class="t12">Devlet</span>&rsquo;teki İyi İdeası üzerine ünlü pasajı hatırlayalım. Platon, <span class="t12">Bölünmüş Çizgi</span> benzetmesinden hemen önce gelen bu pasajda, hatırlayacağımız gibi, görünen dünya ile akılsal dünya arasında ayrım yapmakta ve İyi İdeasını görünen dünyadaki Güneş&rsquo;in karşılığı olan bir şey olarak tasvir etmektedir. Güneş&rsquo;in görünen dünyanın nesnelerine görülebilirlik, gören göze görme gücü vermesine benzer bir şekilde İyi İdeasının da aklın nesnelerine, yani İdealara akılsallık, onları kavrayan zihne ise onları kavrama gücünü verdiğini söylemektedir. Benzetmeyi daha da ileri götürerek görünen dünyada Güneş&rsquo;in, ışığın ve duyusal nesnelerin varlıklarının ve görünebilirliklerinin nedeni ve kaynağı olması gibi İyi İdeasının da akılsal dünyanın nesnelerinin varlıklarının ve bilinebilirliklerinin kaynağı ve nedeni olduğunu belirtmektedir. Nihayet bununla da kalmayarak İyi İdeasının diğer İdeaların varlık ve gerçekliklerinin kaynağı olmakla birlikte, bu varlık ve gerçekliğin kendileri olmadığını, tersine bu varlık ve gerçekliğin <span class="t12">ötesinde</span> ve <span class="t12">üstünde</span> bir şey olduğunu söyleyerek sözlerine son vermektedir (<span class="t12">Devlet,</span> 507 a-509 b).</p>

  <p class="p0">&nbsp;</p>

  <p class="p0"><span class="t10">Doğrudan Temas, Görü, Keşif ve Aydınlanma Olarak Bilgi</span></p>

  <p class="p0"><span class="t12">Şölen</span>&rsquo;den yukarda zikrettiğimiz pasajı yorumlayan Taylor, onu <span class="t12">Devlet</span>&rsquo;te genç devlet adamı adayının eğitimi için Platon tarafından teklif edilen şema ile karşılaştırmaktadır. Ona göre bu her iki yerde de bağımsız bilimlerin incelenmesi bizi diyalektik diye bir bilime, en yüksek bilime götürmektedir. Bu bilim, bütün diğer bilgilerin kendisine bağlı olduğu ilkeleri veren bilimdir. Taylor haklı olarak <span class="t12">Şölen&rsquo;deki</span> güzellik biliminin <span class="t12">Devlet</span>&rsquo;teki diyalektik biliminin benzeri olduğu noktasına dikkatimizi çekmektedir. Her iki pasajda da insan ruhu en yüksek aşamaya, nihai amacına eriştiğinde <span class="t12">bilimin ötesinde bir şeye ulaşan</span> bir varlık olarak tasvir edilmektedir. Başka bir ifade ile yine Taylor tarafından haklı olarak işaret edildiği gibi, bilim bu aşamada yerini <span class="t12">doğrudan temasa, görüye</span> (vision), keşfe (revelation), bilinen şeye <span class="t12">sahip olma</span> ve onun tarafından <span class="t12">sahip olunmaya</span> bırakıyor görünmektedir (Taylor, <span class="t12">Plato, the Man...,</span> 230 vd).</p>

  <p class="p0">Öte yandan <span class="t12">Şölen</span>&rsquo;de ruhun kendisi ile birleştiği Güzellik&rsquo;in, <span class="t12">Devlet</span>&rsquo;te her türlü varlık ve iyiliğin nedeni olmakla birlikte kendisi varlığın ötesinde olan İyilik&rsquo;le aynı şey olduğu da açıkça görülmektedir. Aslında daha önce de birkaç kez işaret ettiğimiz gibi, Güzellik ve İyilik terimleri Platon&rsquo;da tamamen özdeştir. Varlık ve gerçekliğe ruhun yükselişinde onlara tahsis edilen yer de aynıdır. Her iki durumda vurgulanan nokta, en yüksek İdea keşfedildiğinde veya temaşa edildiğinde onun keşfi ve temaşasının birdenbire ortaya çıkan bir <span class="t12">aydınlanma</span> (revelation, illumination) şeklinde olduğudur.</p>

  <p class="p0">Platon&rsquo;da bu keşfin veya aydınlanmanın öncesinde uzun bir hazırlık devresi bulunmaktadır. Bu, <span class="t12">entelektüel</span> bir hazırlık devresidir. Platon&rsquo;da daha önceki Orpheusçu veya Dionizosçu kültlerde olduğu gibi içki veya dansla, müzikle, yani entelektüel olduğu söylenemeyecek birtakım pratiklerle veya Hint ve Müslüman mistiklerinde olacağı gibi riyazet, oruç, ibadet gibi esasta yine birtakım bedensel tekniklerle söz konusu keşfe, görüye ulaşılması söz konusu değildir. Ancak entelektüel bir hazırlık, düşünme ve akıl yürütme safhası veya sürecinin arkasından gelmekle birlikte Platon&rsquo;da da sonuçta varılan şey, güzel veya iyinin kavranması, mistiklerin sözünü ettikleri o ansal, doğrudan temasa, görüye benzer bir görünüm göstermektedir. O bütün çağların büyük mistiklerinin sözünü ettikleri evrenin tözü, ilkesi olan varlığa, gerçekliğe kavuşma, onu görme, seyretme, onunla birleşme, kaynaşma konusunda, onun tarafından istila edilme, ona sahip olma veya onun tarafından sahip olunma olarak ifade edilmesi mümkün bir deneyimdir.</p>

  <p class="p0">Taylor&rsquo;un da belirttiği gibi bu, en gerçek varlığın <span class="t12">irrasyonel</span> olduğu anlamına gelmemektedir. Ancak onun rasyonel olarak kavranıp, ifade edilmesi, örneğin bir üçgenin veya elipsin özünün tanımı olduğu gibi özünün ne olduğu hakkında rasyonel bir tanımın verilmesinin imkânsız olduğu anlamına gelmektedir. Onunla karşılaşıldığında aklın, onun ifadesi olan dilin, kavramların artık bir anlam ifade edemeyeceği; çünkü bu durumda yaşanan şeyin <span class="t12">ifade edilemez</span> ve <span class="t12">başkasına aktarılamaz</span> bir deneyim, zevk, heyecan ve aydınlanma olduğu anlamına gelmektedir. Bundan dolayıdır ki bu deneyimle ilgili olarak insan olsa olsa ancak mecazi bir dil kullanabilir. Bu, şüphesiz mecazın, bilimsel-rasyonel hakikatten daha üstün olması demek değildir. Sadece varlık ve ona ilişkin sahip olunan bu deneyimin bilimsel-rasyonel bir dille ifadesi imkânsız olduğu için onun hakkında ancak birtakım benzetmelerle bir fikir verebileceğimiz anlamına gelmektedir. Nitekim başta Platon olmak üzere diğer büyük mistik filozof ve yazarların bu varlığı ve bu deneyi ifade etmek için hemen her zaman birtakım mecazlara (Güneş, ışık, aydınlanma vb) başvurmak ihtiyacını duyduklarını biliyoruz.</p>

  <p class="p0">Öte yandan Platon&rsquo;un varlık ve bilgi anlayışının bu cephesi daha sonra, Platon&rsquo;dan hareket ettiklerini ileri süren birçok filozofun benzeri bir varlık ve bilgi anlayışını ileri sürmelerine veya savunmalarına imkân vermiştir. Bunların başında gelen Plotinos&rsquo;un sisteminin en yüksek ilkesi olan Bir olan&rsquo;ı hakkında her hangi bir pozitif belirlemede bulunma imkânını reddedeceği, onun hakkında varlık, öz, akıl gibi sıfatların kullanılmasını bile yasaklayacağına değinmiştik. Başka deyişle Plotinos Bir olan&rsquo;ın varlığın (existence), aklın, özün (essence) ötesinde bir şey olduğunu söyleyecek ve bunu söylerken de esas olarak <span class="t12">Devlet&rsquo;</span>te Platon&rsquo;un İyi İdeası hakkında söylediği şeylere dayanacaktır. Buna bağlı olarak Plotinos bilgi kuramında da Bir olan&rsquo;ın veya İlkenin bilgisinin akıldan (Nous) geçmekle birlikte akılsal olmayan, onun üstüne yükselen bir deneyim (experience), mistik bir temaşa (contemplation), görü (vision), keşif (revelation) olduğu üzerinde ısrar ederken yine Platon&rsquo;un işaret ettiğimiz yöndeki düşüncelerini açıklığa kavuşturmaktan başka bir şey yapmadığını savunacaktır.</p>

  <p class="p0">Bu aynı durum büyük Müslüman Platoncusu Farabi için de söz konusudur. O da Tanrı&rsquo;yı Aristotelesçi kavramlar yanında ve onlardan daha fazla Platoncu terimlerle tanımlama yoluna gidecek ve ona ulaşmak için yine entelektüel, ancak son derecede mistik bir bilme tarzını, <span class="t12">entelektüel sezgiyi</span> teklif edecektir. İyi İdeasının her türlü varlığın, gerçekliğin, özün üzerinde olduğu, var olan her şeyin varlık, gerçeklik ve özünü ondan aldığı yönündeki Platoncu düşünce, öte yandan Plotinos gibi Farabi&rsquo;yi de panteist bir metafiziğe götürecektir. Bu metafizikte Tanrı ile geri kalan varlıklar arasında tözsel bir birlik olduğu savunulacak ve evrenin Tanrı&rsquo;dan, ışığın Güneş&rsquo;ten veya bir pınarın kaynağından çıktığı gibi çıktığı, südur ettiği (emanation, feyz) ileri sürülecektir.</p>

  <h3 class="h30"><a id="ncx1102"></a><a id="a58"></a>İkili Bölme Yöntemi</h3>

  <p class="p0">Fakat Platon&rsquo;un sözünü ettiği bu mistik bilgi, keşfe dayanan bilgi, sezgisel bilgi de Platonculuğun bilgi kuramında son veya nihai aşama değildir. Platon nasıl İdealar Kuramı&rsquo;nı hayatı boyunca yeniden ele almış, işlemiş ve üzerinde önemli değişiklikler yapmışsa, bilgi kuramını da aynı ölçüde olmasa bile benzeri şekilde yeniden ele almış ve son diyaloglarında bazı noktalarda değiştirmiştir. Bu değişiklik özellikle en yüksek bilim olan diyalektiğin nasıl bir şey olması gerektiği yönündeki düşüncelerinde kendini göstermektedir.</p>

  <p class="p0"><span class="t12">Devlet</span>&rsquo;e göre diyalektiğin, diyalektik yöntemin özü, matematik yöntemden farklı olarak, varsayımları, daha ileriye gitmek için sadece bir hareket noktası olarak almak, sonunda koşulsuz, mutlak, yani kendi kendine yeten ve doğruluğunu göstermek için başka bir şeye ihtiyaç göstermeyen bir ilkeye ulaşmaktan ibaretti. Bu nihai, kesin, varsayımsal olmayan, mutlak, koşulsuz ilkeye varıldıktan sonra gerçeğin kendisi bütün görüntüleri veya sonuçları ile gözlerimiz önüne serilecekti. Bir anlamda burada da dedüksiyon vardı. Ancak bu matematikçininkinden tamamen farklı türden bir dedüksiyondu. Çünkü gerçek anlamda ilke olan bir ilkeden hareketle yapılan bu dedüksiyonda duyusal sezgiye dayanan hiçbir şey yoktu. Düşüncenin bütün hareketi burada saf akılsalın içinde gerçekleşecekti. Düşünce bu hareketinde, kendinde şeylerden kalkacak ve kendinde şeyler aracılığıyla yine kendinde şeylere varacaktı.</p>

  <p class="p0">Platon&rsquo;un Devlet diyalogunu yazdığı sırada ortaya koyduğu bu bilgi anlayışının şüphesiz bu sırada İdealar hakkında sahip olduğu anlayışla yakından ilgisi vardı. Platon daha önce de işaret ettiğimiz gibi bu sırada İdealarla İdealar arasındaki ilişkiler problemini ele almamıştı. Bu dönemde o İdeaları Parmenides&rsquo;in Bir olan&rsquo;ı gibi ezeli, ebedi, hareketsiz, değişmez, mutlak şeyler veya birimler olarak tasarlamaktaydı. Ancak <span class="t12">Sofist</span> diyalogunda Elealı Yabancı&rsquo;nın değindiği gibi bu durumda İdealar dünyasının bütünü içinde ne hayat, ne ruh, ne de hareket mümkün olmaktaydı. Bu dünyayı teşkil eden İdealar muhteşem yalnızlıkları içinde parıldayıp durmaktaydılar. Bunun ise başta her türlü önermeyi imkânsız kılması olmak üzere çeşitli güçlüklere yol açtığını ve Platon&rsquo;un bu güçlükleri ortadan kaldırmak üzere İdealarla İdealar arasında ilişkiler kurmaya, onlar anısında bazı geçişler sağlamaya, birbirlerinden pay alma imkânlarını yaratmaya çalıştığını görmüştük.</p>

  <p class="p0">Platon bilginin nesnesini tanımlamak için nesnesinin akılsal özler olduğunu ve bu özlerin basit ve dolaysız sezgilerle kavranması, bu sezgilerden hareketle dedüksiyon yapılmasının mümkün olduğunu söylemenin yeterli olmadığını; onun konusunun <span class="t12">bileşikler</span> veya <span class="t12">karışımlar</span> (mixtes), yani birbirleriyle ilişki içinde olan, birbirlerinden pay alan İdealar olması gerektiğini düşünmüş ve varlığın bu ilişkilerden (relations) meydana geldiğini fark ettiği anda, diyalektik diye adlandırdığı bilgi yöntemini buna uygun olarak değiştirmek ihtiyacını duymuştur. Bunun ilk örneğini ise <span class="t12">Phaidros</span>'ta vermiştir. <span class="t12">Sofist</span> ve <span class="t12">Devlet Adamı</span> adlı diyaloglarında da bu yeni bir tarzda tanımlanan diyalektiğin nasıl bir şey olması gerektiği konusunu biraz farklı bir şekilde ortaya koymuştur.</p>

  <p class="p0">&nbsp;</p>

  <p class="p0"><span class="t10">Tanımlamanın İki Ana İşlemi: Bölme ve Toplama</span></p>

  <p class="p0">Sokrates, konusu esas olarak iyi bir nutkun hangi özelliklere sahip olması gerektiği meselesi olan <span class="t12">Phaidros</span> diyalogunda, iyi bir nutkun veya konuşmanın (discour) canlı bir varlık gibi belli bir organik yapısı olması ve kısımlarının birbirlerini belli bir düzen içinde izlemesi gerektiğini belirtir. Ona göre herhangi bir konunun sergilenmesinde hayati öneme sahip olan husus, onun tanımlanmasıdır. Bunun için ise düşüncenin birbirini takip eden iki işlemi yapması gerekir: Bunlardan biri sentez, diğeri analizdir veya biri toplama, diğeri bölmedir. Bunun için önce ele alınan ve tanımlanmak istenen konuyla ilgili unsurları bir kavram (eidos) altında bir araya toplamak (sentez), sonra bu kavramı bir hayvanı uygun eklem yerlerinden doğru bir şekilde parçalamayı bilen bir kasap gibi düzgün bir şekilde alt kavramlarına ayırmak veya bölmek (analiz) gerekir. O halde diyalektikçi, bu bölmenin veya parçalara ayırmanın nasıl yapılmasını gerektiğini bilen bir tür kasaptır (<span class="t12">Phaidros,</span> 264 b-265 e) Tabii onun nesnesi hayvan değil, kavramlardır. O şeyler arasındaki gerçek yakınlıkları bilen, onları iyi tanımlanmış cinslerde (genera) bir araya toplayan, gruplandıran, sonra bu cinsler içinde özel türleri birbirlerinden ayıran ayrımları (differences) keşfederek onları doğru bir şekilde tanımlamayı bilen kişidir.</p>

  <p class="p0">&nbsp;</p>

  <p class="p0"><span class="t10">Doğru Bölme, İkili Bölmedir</span></p>

  <p class="p0">Platon <span class="t12">Sofist</span> ve <span class="t12">Devlet Adamı</span> diyaloglarında, bir cinsin kendisini meydana getiren türlere bölünmesi uygulamasını çeşitli örneklerle gösterir. Bu örneklerde ortaya konduğu biçimde bu bölme, daha doğrusu ikili bölme yönteminin genel şeması şudur: Bir x türünü tanımlamak istediğimizi farz edelim (Tanımlanacak olan bir tür veya alt türdür, çünkü bireyin bilimin konusu olmadığı ve tanımlanamadığını biliyoruz). Bunun için x&rsquo;in bir alt bölümü olduğu daha geniş ve bizim tarafımızdan bilinen bir a sınıfından veya cinsinden hareket etmemiz gerekir. Burada önce a sınıfını veya cinsini birbirlerini karşılıklı olarak dışlayan b ve c alt sınıflarına böleriz. Bununla ilgili ölçütümüz x&rsquo;te olduğunu bildiğimiz bir özelliğe b&rsquo;nin sahip olması, c&rsquo;nin ise sahip olmamasıdır. Bu noktada artık c alt sınıfını bir tarafa bırakabiliriz. Diğer alt sınıf olan b üzerinde çalışmamız ve ona aynı işlemi uygulamamız ve onu da bir önceki bölmede dayandığımız aynı ilkeye göre birbirini karşılıklı dışlayan iki alt sınıfa bölmemiz ve bu bölmeyi, ikili bölmeyi x&rsquo;in içinde olduğunu gördüğümüz en alt bölüme kadar böylece devam ettirmemiz gerekir. İşte böylece a&rsquo;dan hareketle x&rsquo;e gelinceye kadar bulduğumuz birbirini izleyen bütün özellikleri bir araya topladığımızda x&rsquo;in tam bir belirlemesine, dolayısıyla tanımlamasına ulaşmış oluruz.</p>

  <p class="p0">&nbsp;</p>

  <p class="p0"><span class="t10">İkili Bölme Yöntemine Göre Sofistin Tanımlanması</span></p>

  <p class="p0">Şimdi bu genel şemayı Platon&rsquo;un <span class="t12">Sofist</span>&rsquo;te verdiği eğlenceli bir örnekle sergileyelim. Bu diyalogda tanımlanması istenen şey, Sofistin ne tür bir varlık olduğu, kim olduğudur. Ancak Sokrates böyle ele avuca sığmaz bir yaratığı tanımlamanın zor olduğunu belirterek önce sözünü ettiği yöntemi daha kolay bir örnek üzerinde göstermek istediğini belirtir. Bunun için bu ikili bölme yöntemini uygulayarak oltayla balık avlayan insanı tanımlamaya girişir. Bu konudaki akıl yürütmesi ve yaptığı bölmeleri şöyle özetleyebiliriz:</p>

  <p class="p0">Olta ile balık avlayan insanın (x) yaptığı bir sanat veya iştir (a). Sanatlar (a) ise çiftçilik, alet yapma vs. gibi meydana getirmeye (making, producing) dayanan sanatlarla (c) yapılmış, meydana getirilmiş olan şeyleri söz veya işle elde etmeye, kazanmaya yarayan savaş, avlanma gibi sanatlar (b) olarak ikiye ayrılırlar. Olta ile balık avlayanın bir şey meydana getirmediği, üretmediği açık olduğuna göre (c)&rsquo;yi bir tarafa bırakıp (b)&rsquo;yi ele almaya ve bölmeye girişmemiz gerekir.</p>

  <p class="p0">Bu, yani kazanmaya dayanan sanatlar, bağışlama, kiralama, satın alma gibi karşılıklı istek ve rıza ile elde edilen kazanma ile söz ve işle elde etmeye dayanan sanatlar, kısaca yakalamaya dayanan sanatlar olarak ikiye ayrılırlar. Olta ile balık avlamada karşılıklı istek veya rıza olmadığına göre bu alt bölümü yine bir tarafa bırakıp diğeri üzerinde çalışmaya ve onu ikiye bölmeye girişmemiz gerekir.</p>

  <p class="p0">Yakalama sanatı ya savaş gibi açıktan açığa veya avlanma gibi gizli ve hileli olarak gerçekleştirilir. Oltayla balık avlama şüphesiz ikinciye girecektir.</p>

  <p class="p0">Gizli veya hileli yakalama veya avlanma ise ya cansız varlıkları veya canlıları konu alır. Herhalde bizim balıkçımız canlı varlıkları yakalayan veya avlayan insandır.</p>

  <p class="p0">Canlı varlıklar avı da karada yaşayan canlı varlıkların veya akıcı bir ortam içinde (suda veya havada) yaşayan canlı varlıkların avı olarak ikiye ayrılabilir. Şüphesiz bizi ilgilendiren bu ikinci olacaktır.</p>

  <p class="p0">Akıcı bir ortam içinde yaşayan canlılar, uçan veya suda yüzen canlılar olarak ikiye ayrılabilirler. Bizim adamımız suda yaşayan canlıları, yani balıkları tutandır.</p>

  <p class="p0">Balıklar ya ağ, sepet gibi aletlerle avlanırlar &ndash;ki buna kapana dayanan balık avı diyebiliriz&ndash; veya olta veya zıpkınla vurularak yakalanırlar. Balıkçımızın ikinci grup içine gireceği doğaldır.</p>

  <p class="p0">Olta veya zıpkınla avlanma da ya gece veya gündüz yapılır. Bizim balıkçı gündüz avlanandır.</p>

  <p class="p0">Gündüz avlanan balıklar ya yukardan kafalarına vurularak (zıpkınla) veya aşağıdan ağızlarına vurularak (oltayla) avlanırlar.</p>

  <p class="p0">Böylece olta ile avlanan insana ve onun tanımına erişmiş oluruz. Burada bu birbirini takip eden ikili bölmelerde, bu bölmeleri meydana getiren ayrımları (kazanma, yakalama, avlanma, canlı varlık, akıcı ortam, balık, vurma, gündüz vurma, aşağıdan vurma) bir araya getirdiğimizde olta ile balık avlamanın ve bunu yapan kişinin tanımına ulaşmış oluruz. Buna göre oltayla balık avlama &ldquo;suda yaşayan canlılar arasında bulunan balıkların aşağıdan yukarı vurulan bir darbe sonucu gündüz vakti tutulmasına dayanan bir hileyle avlanma sanatadır. Oltayla balık avlayan ise bu sanatı icra eden kişidir (<span class="t12">Sofist,</span> 219 a-221 c).</p>

  <p class="p0">Platon bu ikili bölmeyi aynı yöntemi izleyerek farklı özelliklerinden hareketle birden fazla tarzda Sofiste uygular. Bu, onun aynı türün farklı cinslerin bölünmesiyle tanımlanabileceği gibi bir aynı kavramın birden fazla uygun tanımının olabileceğini düşündüğü anlamına gelir. Söz konusu ikiye bölmelerin birinci şeklini yine basit bir şema aracılığıyla verelim: Sofistlik bir sanattır, balık avcılığı gibi üretime değil kazanmaya, hile ile kazanmaya dayanan bir sanattır. Konusunun canlı bir varlık olması bakımından da onunla oltayla balık avlama arasında bir benzerlik vardır. Yalnız oltayla balık avlayanın avladığının balık olmasına karşılık, Sofistin avladığı karada yaşayan, evcil bir hayvan olan insandır. İnsan avı ise haydutluk veya köle avı gibi zora dayanan avlanma ile kandırmaya dayanan avlanma olarak ikiye ayrılabilir. Tahmin edileceği gibi Sofist, bu ikinci, yani kandırmaya dayanan insan avcısıdır. Sonuç: Sofistlik &ldquo;öğretme kılıfı veya görüntüsü altında para elde etme hırsı ile yapılan bir menfaat avcılığıdır&rdquo; (221 c-223 b).</p>

  <p class="p0">&nbsp;</p>

  <p class="p0"><span class="t10">İkili Bölme Yöntemi ve Karışımlar veya Türler Olarak İdealar</span></p>

  <p class="p0">Sofistin diğer tanımlanma şekilleri üzerinde durmamızın gereği yoktur. Bunların da bu aynı yönteme göre ikili bölmelere dayanılarak yapılan tanımlamalar olduğunu belirtmek yeterlidir. Aynı şekilde sözü uzatmamak için Platon&rsquo;un <span class="t12">Devlet Adamı</span> diyalogunda bu ikili bölme yönteminin uygulaması ile verdiği örnekler üzerinde de durmayacağız. Ancak burada şu sorunun sorulmasında yarar vardır: Platon&rsquo;un bu yeni diyalektik saf sınıf mantığı, entelektüel realizminin terk edilmesi anlamına mı gelmektedir? Hayır. Platon&rsquo;un <span class="t12">Phaidon, Şölen</span> ve <span class="t12">Devlet</span> diyalogunda ortaya koyduğu şekilde bilgiden bir özü saf olarak soyutlamak, onu tek başına ve kendisi için ele almak olarak söz ederken <span class="t12">Phaidros, Sofist</span> ve <span class="t12">Devlet Adamı&rsquo;nda</span> onu, yani özü bağlı olduğu diğer özlere tabi kılmak ve bu özün diğer özlerle ilişkisinde yetini belirlemek yönünde bir çaba içinde olduğunu görmekteyiz. Başka deyişle söz konusu ilk diyaloglarda saf, diğerleriyle ilişkisiz, mutlak özler olarak karşımıza çıkan İdealar, ikinci gruba ait diyaloglarda artık <span class="t12">türlere</span> dönüşmektedirler. Bu hiç şüphesiz Platon&rsquo;un düşüncesinde daha önce belirttiğimiz özler hiyerarşisi kavramının zamanla kazanmış olduğu önemin sonucudur. Öte yandan bu yine daha önce işaret etmiş olduğumuz gibi, özlerin soyut tözler veya tözsel varlıklar oldukları gerçeğine zarar vermemektedir. Şüphesiz bununla, yani İdeaların türlere dönüşmesiyle onlar <span class="t12">mutlak birliklerini</span> kaybetmektedirler. Ancak bu durumda ortaya çıkan şey, birbirleriyle yan yana duran unsurların bir araya gelmesinden oluşan ve kendisine bu durumda daha çok çokluk denmesi gereken şey değildir. Birbirlerini içeren, dolayısıyla bir birlik teşkil eden mantıksal unsurların meydana getirdiği bir birliktir.</p>

  <p class="p0">Son olarak bu ikili bölme yönteminin Platon&rsquo;un ve onun araçsız takipçilerinin kendi alanlarına başarılı olarak uyguladıkları ve tamamen Akademi&rsquo;ye has özgün bir yaratım olduğunu söyleyelim. Bu yöntemin Akademi&rsquo;de kullanılışı pratikte büyük önemi olan sonuçlar ortaya koymuştur. Örneğin Akademi&rsquo;nin geometri üzerine çalışmalarının bir devamı ve zirvesi olan Euklides&rsquo;in <span class="t12">Elementler</span>&rsquo;inde<span class="t12">,</span> Aristoteles&rsquo;in zoolojiye ilişkin eserinde karşımıza çıkan sınıflandırma çalışmalarında, hukuk ve politika alanında yapmaya çalıştığı bu yöndeki sınıflamalarında, bu yöntemin kullanılışının sonuçlarını görmekteyiz (Taylor, 376-77). Aristoteles&rsquo;in Platon&rsquo;un bilimin yöntemi olarak ileriye sürdüğü bu diyalektik yönteme, ikili bölme yöntemine olan eleştirilerini ve onun kendisinin ortaya attığı kıyas yönteminden farklılığı ve yetersizliği üzerine olan düşüncelerini ise onun bilgi kuramına ve bilim yöntemine ayırdığımız bölümde göreceğiz.</p>

  <p class="p0">&nbsp;</p>
</body>
</html>
