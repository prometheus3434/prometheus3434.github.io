<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Felsefe tarihinde hayatı ile düşünceleri, öğretisi arasında tutarlılık ve uyum bulunan kişiler vardır, bulunmayan kişiler vardır. Başka bir ifade ile düşüncelerini ve öğretilerini kendi hayatlarında uygulamaya koyan, onlarla uyum içinde bir hayat sürdürmüş olanların yanı sıra bunun tersini yapanlar olmuştur. İlk türden bir hayat tarzının en aşırı ve en dramatik örneği şüphesiz sadece fikirleri ve öğretisine uygun olarak yaşamak değil gerektiğinde <span class="t12">onlar uğruna ölmek, düşünceleri için can vermektir.</span> İşte Sokrates, kişiliğinde bu iki özelliği en iyi bir biçimde bir araya getiren, yani inandığı gibi yaşayan ve inançları uğruna ölen ilk büyük filozof ve düşünür olarak karşımıza çıkmaktadır.</p>

  <p class="p0">Şüphesiz böyle bir durum veya özellik, öte yandan, filozofun sahip olduğu düşünce ve inançlarının yapısı ile de ilgilidir. Bir düşünür genellikle evrenle, doğa ile ilgili bilgileri veya düşünceleri adına yaşamaz ya da ölmez. Tanrı&rsquo;yla, insanla, ahlak veya siyasetle ilgili düşünceleri uğruna yaşar ve ölür. Aristoteles <span class="t12">Nikomakhos Ahlâkı</span>&rsquo;nda ahlakla ilgili görüşlerin diğer görüşlerden farklı olan özelliğine değinirken bu noktayı hatırlatmaktadır. Bunun nedeni, örneğin doğa ile ilgili görüşlerimizin doğru veya yanlış olduğunun kanıtlanması için gereken doğrulama yöntemi ile ahlakla ilgili görüşlerimizin öyle olduklarının gösterilmesi için başvurulan doğrulama yönteminin birbirinden farklı olmasıdır. Aristoteles&rsquo;in haklı olarak işaret ettiği gibi <span class="t12">ahlâkî görüşler, bu görüşleri ileri sürenler tarafından ciddiye alınmak zorundadır.</span> Bu görüşlerin doğru olduklarının ilk ve en büyük göstergesi, onları ileri sürenler tarafından benimsenmesi ve onlara uygun yaşanmasıdır. Oysa doğa ile ilgili görüşlerin böyle bir doğrulama yöntemlerine ihtiyaçları olmadığı gibi onların böyle bir doğrulama yöntemleri ile değerlendirilmeleri de mümkün değildir. Dünyanın bir gezegen olup olmadığını anlamak için yapmamız gereken şey, fizik ve astronomik kanıtlara başvurmak ve onların böyle bir iddiayı doğrulayıp doğrulamadığına bakmaktır. Ama cesaretin veya yardımseverliğin en büyük ahlâkî hasletler, erdemler olduğunu ileri süren birinin kendi hayatında cesur ve yardımsever olmasını isteme hakkına sahibiz. Cesaretin veya yardımseverliğin en büyük ahlâkî değerler olduğunu ileri süren ancak kendisinin bir zaafından, diyelim ki hayatı veya parayı çok fazla sevmesinden ötürü bu değerleri gerçekleştiremediğini savunan birine o halde onun gerçekte bu değerlerin değil de hayatın kendisinin veya paranın, zenginliğin en büyük bir değer olduğu görüşünde olduğu yolunda bir itirazı, haklı olarak, yapabiliriz.</p>

  <p class="p0">Sokrates&rsquo;in esas itibariyle bir ahlâk filozofu olması, onun hayatına, kişiliğine ve özellikle daha sonraki bütün kuşakları derinden etkilemiş olan trajik ölümüne daha özel bir dikkat ve ilgiyle eğilmemizi gerektirmektedir, hele bir de onun hayatı boyunca hiçbir şey yazmamış olduğunu göz önüne alırsak.</p>

  <p class="p0">Sokrates&rsquo;in oldukça uzun hayatının belli başlı olayları, kişiliğinin temel özellikleri ve ölümünün ayrıntıları hakkında geniş ve güvenilir bilgilere sahibiz.</p>

  <p class="p0">Sokrates İÖ. 399 yılında ölmüştür ve Platon bu sırada onun yetmişini aşmış bir insan olduğunu belirttiğine göre (<span class="t12">Sokrates&rsquo;in Savunması,</span> 17 d) İÖ. 470 civarında doğmuş olmalıdır. Annesinin bir ebe, babasının ise taş yontucu olduğu söylenmektedir. Annesinin mesleğiyle ilişki kurarak, onun bedenleri doğurtması gibi, kendisi de insanların ruhlarında bulunan ancak bilincinde olmadıkları ahlâkî doğruları doğurttuğunu söylemiştir. Ancak annesinin gerçekte profesyonel bir ebe olmadığı, Sokrates&rsquo;in yaptığı ruhları doğurtma işiyle bir benzerlik kurmak üzere bunun Platon tarafından uydurulmuş olduğunu söyleyenler de vardır. Sokrates&rsquo;in ağır zırhlı yaya askeri (hoplit) olarak Peloponnes savaşı sırasında katılmış olduğu muharebelere, Atina toplumunda işgal ettiği yer ve yaptığı görevlere (örneğin Arginos deniz savaşı sırasında kurulan halk mahkemesindeki yargıçlık görevi) dikkat çekilerek onun, babasının mesleğinin ima ettiği gibi yoksul bir aileden gelmediğini ileri sürenler de vardır.</p>

  <p class="p0">Sokrates&rsquo;in Peloponnes Savaşı sırasında çeşitli muharebelere katıldığını ve bu muharebelerde cesaret ve kahramanlığı ile temayüz ettiğini biliyoruz. Bu muharebelerden birincisi olan İÖ. 432&rsquo;deki Potideia kuşatmasında genç Alkibiades&rsquo;in hayatını ve silahlarını kurtarmış, bunun karşılığında kendisine verilmesi düşünülen yiğitlik madalyasından Alkibiades lehine feragat etmiştir. İÖ. 424&rsquo;te Atinalıların Boiotia&rsquo;yı fethetmek üzere gönderdikleri bir ordunun Delion&rsquo;da Sparta kuvvetleri karşısında uğradığı büyük hezimette soğukkanlılık ve cesaretini kaybetmeyen ve Spartalılara karşı direnen birkaç Atinalıdan biri olmuştur (<span class="t12">Şölen,</span> 219 e vd). Aynı tutumunu İÖ. 422&rsquo;te senesinde Kleon&rsquo;un kumandasında Trakya&rsquo;ya gönderilen, ancak ünlü Spartalı kumandan Brasidas tarafından yenilgiye uğratılan Atina ordusunun bir mensubu olarak Amphibolis&rsquo;te de göstermiştir.</p>

  <p class="p0">Sokrates&rsquo;in söz konusu olan yargıçlık veya jüri üyeliği görevinin hikâyesi ise şudur: Peloponnes Savaşı&rsquo;nın sonuna doğru, 406 yılında Midilli Adası&rsquo;nın güneyinde Peloponnes donanması ile Atina donanması arasında meydana gelen deniz muharebesinde Atina&rsquo;nın galip gelmesine karşılık, hemen sonra çıkan büyük bir fırtına yüzünden Atinalıların bazı gemileri batar. Atina donanmasının komutanları fırtına yüzünden batan bu gemilerin boğulmakta olan askerlerini (aşağı yukarı dört yüz kişi) kurtarma çabasına girmeksizin bir an önce diğer gemileri kurtarmak üzere oradan uzaklaşırlar. Bu haberi alan Atina halkı galeyana gelir ve toplanan halk meclisi donanmayı idare eden on amirali ölülerini denizden toplamadıkları gerekçesiyle yargılar. Bu sırada Sokrates&rsquo;in mensup olduğu Anitokhis oymağı söz konusu komutanların duruşmasında yönetici-yargıçlık (prytanlık) görevi yapmaktadır. Sokrates&rsquo;in kendisi de bu kurulda görev almaktadır. O, yasalara aykırı bir şekilde bu komutanların toptan yargılanmasına cesurca karşı çıkan tek üyedir.</p>

  <p class="p0">Sokrates&rsquo;in bir başka cesur davranışına şu olay vesilesiyle tanık olunur: Peloponnes Savaşı&rsquo;nın Atina&rsquo;nın mağlubiyeti ile sonuçlanmasının hemen arkasından oligarşi taraftarları başa geçip, Otuzlar Hükümeti&rsquo;ni kurar ve birtakım tedhiş hareketlerine girişirler. Verdikleri emirler içinde Salamisli Leon&rsquo;un oradan getirtilip öldürülmesi de vardır. Bu emre dört kişi uyar, ancak Sokrates uymaz ve korkusuzca evine gider. Kendisinin de Platon&rsquo;un <span class="t12">Sokrates&rsquo;in Savunması</span>&rsquo;nda işaret ettiği gibi (32 d) eğer Otuzlar Hükümeti bundan kısa bir süre sonra devrilmemiş olsaydı, bu cesur davranışının bedelini muhtemelen hayatıyla ödeyecekti.</p>

  <p class="p0">Ayrıca gerek Platon, gerekse Ksenophon tarafından anlatılan ve gençleri ayarttığı, Atina&rsquo;nın tanrıları dışında bazı tanrıları kabul ettiği suçlamasıyla hakkında açılan davada gösterdiği metanet ve cesaret de herkes tarafından bilinmektedir. Bütün bu olaylar Sokrates&rsquo;in hayatı hakkında bildiğimiz kesin ve somut olaylardır ve onlar ayrıca Sokrates&rsquo;in kişiliğinin en önemli yanı olan karakterinin sağlamlığı ve cesareti, direnme gücü hakkında bize kâfi derecede bilgi vermektedir.</p>

  <p class="p0">Bundan başka Sokrates&rsquo;in Ksantippos adlı bir kadınla evli olduğunu, karısının felsefeyle uğraşıp kocalık görevlerini yerine getirmediği ve ev işlerini ihmal ettiği için Sokrates&rsquo;ten şikâyetçi olduğunu; Sokrates&rsquo;in bizzat üç oğluna ve dostlarına karısının bu şikâyetlerinde haklı olduğunu söylediğini biliyoruz. Diogenes Laertius, Sokrates hakkındaki bilgilerimize, Peloponnes Savaşı&rsquo;nın Atina&rsquo;nın erkek nüfusunda meydana getirdiği yıkımı telafi etmek için geçici olarak kabul edilen çok kadınla evlilik izninden yararlanarak bir başka kadınla da evlendiğini eklemektedir (DL, II 26). Bu arada Sokrates&rsquo;in evlilik kurumu ile ilgili olarak öğrencilerine &ldquo;Evlenin, eğer iyi bir kadına rastlarsanız mutlu, kötü bir kadına rastlarsanız filozof olursunuz&rdquo; şeklinde sevimli bir öğüt verdiği rivayet edilmiştir. Yine Atina halk mahkemesinin hakkında idam kararını verdikten sonra &ldquo;Seni haksız olarak idama mahkûm ettiler &ldquo;diye ağlayan karısına (Ksenophon&rsquo;da bu sözü söyleyen Sokrates&rsquo;in karısı değil biraz saf bir dostu olan Apollodoros&rsquo;tur: <span class="t12">Sokrates&rsquo;in Savunması,</span> 81) &ldquo;Sus, haklı olarak etselerdi daha mı iyi olurdu&rdquo; dediği şeklindeki haberi de Sokrates&rsquo;in kişiliğine uygun düşen bir davranışı hikâye eden zarif bir anekdot olarak aktaralım.</p>

  <p class="p0">Sokrates&rsquo;in fizik özelliklerine gelince; onun zengin olmadığı gibi yakışıklı da olmadığı, hatta geniş, yuvarlak yüzü, kel kafası, Aristoteles&rsquo;in kitaplarında sık sık örnek olarak verdiği yumruk yemiş bir boksörünkini andıran basık burnu, göğe doğru çevrilmiş geniş burun delikleri, Tolstoy&rsquo;un yaşlılık dönemindeki resimlerine benzeyen gür ve biçimsiz sakalı, vücuduna göre oransız olan bacakları, şişman göbeği ile çirkin bir adam olduğunu, hatta belki &ldquo;Atina&rsquo;nın en çirkin adamı&rdquo; olduğunu söylemek mümkün. Platon&rsquo;un <span class="t12">Şölen</span>&rsquo;inde Alkibiades&rsquo;in onu bir Silen heykeline benzettiğini (Silenler Yunan efsanesinde dazlak kafalı, sivri kulaklı, kuyruklu, göbekli ve bütün bedenleri kıllı yaratıklardır) (<span class="t12">Şölen</span> 215 b), Aristophanes&rsquo;in <span class="t12">Bulutlar</span>&rsquo;ında ise patlak gözlü, kalın dudaklı ve gözlerini devirerek konuşan bir insan olarak tasvir ettiğini görüyoruz. Ancak hoş olan Sokrates&rsquo;in kendisinin bu fizik özelliklerinin farkında olması ve çirkinliğine ilk gülenin yine kendisi olmasıdır.</p>

  <p class="p0">Fakat fizik görünüşündeki bu kusurlarını onun sağlam ve sağlıklı bedeni büyük ölçüde telafi etmiş görünmektedir. Hayatı boyunca damla hastalığından muztarip olan Epikuros&rsquo;un tersine yaz kış ince bir harmani ile Atina sokaklarında, çarşı ve pazarlarında yalınayak dolaşması beden sağlığına ve sağlamlığına işaret eden unsurlar olarak alınabilir. Ancak bu son iki özelliği öte yandan bizi Sokrates&rsquo;i çileci hayattan hoşlanan bir Hristiyan keşişi veya bir Kinik, hatta bir Stoacı gibi görmek yanlışına da itmemelidir. Sokrates bir aziz veya keşiş değildir. Tam tersine kendi zamanının diğer Yunanları gibi dünya nimetlerinden zevk almasını, yemesini, içmesini, gerektiğinde küp gibi şarap içmesini bilen bir insandır. Onun evliliği reddetmediğini, tersine iki defa evlendiğini ve üç erkek çocuk sahibi olduğunu gördüğümüz gibi kadınlardan, hatta Alkibiades gibi genç ve yakışıklı erkeklerden hoşlandığını da biliyoruz. Bununla birlikte Sokrates&rsquo;i dünya nimetlerine bedensel, duyusal zevklere aşırı hoşgörüsü olan bir insan olarak düşünmenin büyük bir yanlışlık olacağını da kaydedelim. Tersine onun bedensel zevklerle ilgili en büyük özelliklerden biri, ölçülülük, ılımlılık ve nefsine hâkimiyeti olmuş görünmektedir.</p>

  <p class="p0">Sokrates özet olarak &ldquo;büyük bir fiziksel ve entelektüel güce sahip, sert, inatçı, kendi kendisine karşı acımasız, doğuştan cesur, kanaatkâr, yorgunluklara dayanıklı bir insan&rdquo; olarak karşımıza çıkmaktadır (Lange, 1, 72). Sokrates&rsquo;in kişilik ve karakterindeki karmaşıklık, hatta birbirine zıt unsurlar, farklı ahlâk ideallerini ve iyi hayat görüşlerini savunan farklı insanların ve okulların kendisini örnek almalarına imkân vermiştir. Bu bağlamda olmak üzere, örneğin hazzın, hem de Epikuros&rsquo;un önerdiği gibi acı yokluğu demek olan pasif hazzın değil, yeme, içme, cinsel ilişkide bulunmadan doğan aktif, canlı hazzın en büyük &ldquo;ahlâkî iyi&rdquo; olduğunu savunan Aristippos ve Kirene okulu yanında dünya nimetlerini ve uygarlığın konfor ve rahatlığını tamamen reddeden, en büyük mutluluğu özellikle bedensel, duyusal hazlara karşı kayıtsızlık ve bağımsızlıkta bulan Antisthenes, Sinoplu Diogenes, bunların ait oldukları Kinik okulu ve bu okulun devamı sayılabilecek Stoacılar aynı ölçüde ve aynı hakla Sokrates&rsquo;in öğrencileri olduklarını iddia edebilmişlerdir.</p>

  <p class="p0">&nbsp;</p>
</body>
</html>
