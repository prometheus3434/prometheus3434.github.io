<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Platon&rsquo;un aslında bir siyaset filozofu olduğunu, çünkü ana sorununun siyasal olduğunu belirtmiştik. Hocası olan Sokrates&rsquo;in dar anlamda siyasetle ilgilenmemesine, esas ilgisini ahlak ve mutlulukla ilgili konulara yöneltmesine karşılık, Platon&rsquo;un bütün hayatı boyunca şu veya bu şekilde sitenin siyasal hayatında aktif olarak yer almak istediğini, hatta bunun için İtalya&rsquo;ya üç yolculuk yaptığını, Atina&rsquo;nın siyasî hayatında aktif olarak rol oynama isteğinin daha gençliğinde suya düşmesinden sonra en büyük ilgisini geleceğin siyaset adamları olacak insanların eğitimini üstlenecek olan Akademi&rsquo;nin kurulmasına tahsis ettiğini de biliyoruz.</p>

  <p class="p0">Öte yandan onun siyasete ayırmış olduğu <span class="t12">Devlet</span> diyalogunun hemen her devirde siyasetle şu veya bu şekilde ilgilenen insanların, devlet adamı ve politikacıların, aydınların temel başvuru kitapları arasında yer alacağını biliyoruz. Bu diyalogda ortaya attığı &ldquo;ideal devlet&rdquo; tasarımının kendisinden sonra aynı yönde yazılacak başka birçok kitabın, örneğin Campanella&rsquo;nın <span class="t12">Güneş Ülkesi,</span> Bacon&rsquo;un <span class="t12">Yeni</span> Atlantis&rsquo;i, Farabi&rsquo;nin <span class="t12">el-Medinetü&rsquo;l-Fazıla</span>&rsquo;sı<span class="t12">,</span> Thomas Morus&rsquo;un <span class="t12">Ütopya</span>&rsquo;sının, hatta daha yakın zamanlarda yazılmış olan Aldous Huxley&rsquo;in <span class="t12">Yeni Cesur Dünya,</span> George Orwell&rsquo;in <span class="t12">1984</span> gibi <span class="t12">Kara Ütopya</span> diye adlandırılan türe giren eserlerinin temel ilham kaynağı olacağını da biliyoruz. <span class="t12">Devlet</span> Müslümanların <span class="t12">Kur&rsquo;an</span>&rsquo;ı<span class="t12">,</span> Hristiyanların <span class="t12">Kitab-ı Mukaddes</span>'i ile birlikte yazıldığı tarihten bu yana Doğu&rsquo;da ve Batı&rsquo;da en fazla okunmuş ve bugün de sık sık yeni baskıları yapılan birkaç eser içinde yer almaktadır.</p>

  <p class="p0">Platon&rsquo;un siyaset konusunu ele aldığı bundan başka iki önemli eseri daha vardır ki bunlar esas olarak yasa koyucu ile yasa arasındaki ilişkileri ele aldığı ve bunlardan hangisinin daha önemli olduğunu tartıştığı <span class="t12">Devlet Adamı</span> ile <span class="t12">Devlet</span> diyalogunda ortaya attığı &ldquo;ideal devlet&rdquo;e ilişkin düşüncelerini ve öğretisini bir kez daha ele alıp o zamana kadar edinmiş olduğu siyasetle ilgili yeni tecrübeleri ve bilgileri ışığında yenilediği, bu bilgi ve tecrübelerini göz önüne almak suretiyle değiştirdiği ve en büyük bir kısmını iyi bir yasa koyucunun koyması gereken yasaların ne tür yasalar olması gerektiğine tahsis ettiği <span class="t12">Yasalar</span>&rsquo;dır<span class="t12">.</span></p>

  <h3 class="h30"><a id="ncx1325"></a><a id="a63"></a>Platoncu Siyaset Felsefesinin Temel Varsayımları</h3>

  <p class="p0">Platon&rsquo;un bu eserlerde sergilediği biçimde siyasal görüşlerini, siyaset kuramını veya ideal devlet öğretisini ayrıntılı olarak incelemeye başlamadan önce her zamanki yöntemimize uygun olarak yine bazı genel ön açıklamalarda bulunmamız gerekmektedir. Bunlardan ilki Platon&rsquo;un genel olarak siyasal varlığa ve siyasal soruna nasıl bir model ve perspektiften baktığı hususuyla ilgili olacaktır.</p>

  <p class="p0">&nbsp;</p>

  <p class="p0"><span class="t10">Evren, Toplum ve İnsan Benzerliği</span></p>

  <p class="p0">Platon&rsquo;un siyaset konusuna yaklaşırken evren, site ve insan arasında kurulan bir benzerlik fikrinden hareket ettiğini söylememiz uygun olacaktır. Platon&rsquo;a göre kozmos, yani &ldquo;düzenli bütün&rdquo; siteyi ve insanı içine alan bir şeydir ki, sitenin ve insanın nasıl olması gerektiğine dair ana planı verir. Başka bir ifade ile kozmos, düzenli bütün veya doğal evren, politik evrenle bireysel insani evrenin kendisine göre düzenlenmesi gereken şablonu, paradigmayı temsil eder. Ortaçağ dünyasının temel kavramının <span class="t12">Tanrı,</span> Yeniçağ Batı dünyasının temel kavramının birey <span class="t12">İnsan</span> ve bu insanın psikolojisi olmasına karşılık, Antik dünyanın temel veya merkezi kavramı <span class="t12">Kozmos,</span> yani doğadır. Yine başka türlü ifade etmek gerekirse Ortaçağ&rsquo;ın Tanrı&rsquo;yı merkeze alarak ve Tanrı&rsquo;dan hareketle doğayı ve insanı açıklama ve anlamlandırmaya çalışan bir modelden hareket etmesine, Yeniçağ&rsquo;ın birey insandan, insan psikolojisinden, birey insanın itki, ihtiyaç ve arzularından hareketle toplumu ve Tanrı&rsquo;yı anlamak ve açıklamak istemesine karşılık Antik Yunan dünyası büyük ve düzenli bütün olan kozmostan, doğadan hareketle hem siteyi, hem de onun içinde yer alan birey insanı anlamaya çalışır. Bu perspektiften hareketle Platon ve Aristoteles sitenin <span class="t12">doğal bir varlık</span> olduğunu, doğanın bize ilkesini verdiği bir düzeni içinde taşıması ve ona benzer bir şekilde düzenlenmesi gerektiğini ileri sürerler (Ancak Sofistlerin daha önce gördüğümüz fikirleri ile bu konuda da belli bir istisna oluşturduklarını hatırlatalım). Bu bakış açısı Platon ve Aristoteles&rsquo;i insanın da <span class="t12">doğal olarak toplumsal-politik bir varlık</span> olduğu ve iyi bir hayatı, mutluluğu ancak toplum veya site içinde elde edebileceği yönündeki ünlü görüşlerine götürür.</p>

  <p class="p0">&nbsp;</p>

  <p class="p0"><span class="t10">Ahlâkî Sorunla Siyaset Sorunu Arasındaki İlişkiler</span></p>

  <p class="p0">Doğal evren, politik evren ve bireysel psikolojik evren arasındaki bu benzerlik Platon&rsquo;da ikinci önemli bir hususu anlamamıza imkân verir. Bu, Platon&rsquo;da ahlak veya ethikle siyaset arasındaki ilişkiler hususudur. Daha açık olarak Platon&rsquo;un ahlâkî sorun veya ethikle politik sorun veya politika arasında genelde bir ayrım yapmaması ile ilgili konudur. Genel olarak ifade etmek istersek Platon (ve daha sonra aynı geleneği takip eden Aristoteles) bireyin bireysel kaderi ile toplumun, sitenin kaderi arasında sıkı bir bağ kurarlar. Buna göre bireyin bireysel kurtuluş ve mutluluğu sitenin toplumsal kaderi ve mutluluğuna ne kadar bağlıysa bireyin bozukluğu da aynı ölçüde sitenin bozukluğunun kaynağını teşkil eder. Bundan dolayı Platon ve Aristoteles&rsquo;te ahlâk öğretisi ile politik öğreti, konuyla ilgili araştırıcılar tarafından her zaman ve haklı olarak işaret edilmiş olduğu üzere, birbirlerinden kesin hatlarla ayrılamazlar.</p>

  <p class="p0">&nbsp;</p>

  <p class="p0"><span class="t10">Platon&rsquo;da Ahlak Sorunu Siyaset Sorununa mı Tabidir?</span></p>

  <p class="p0">Peki, politik sorunla ahlâkî sorunun birbirinden ayrılamazlığında, politika ile ahlâk arasındaki bu sıkı bağlılıkta temel veya belirleyici olan nedir? Başka deyişle kişinin bireysel mutluluk ve kaderinin sitenin mutluluk ve kaderinden ayrılamazlığından hareketle Platon&rsquo;da ahlâk sorununun fazla önemli bir yer işgal etmediği veya onun ahlâk sorununu politik soruna tabi kılıp, ona indirgediği şeklinde bir sonuca geçebilir miyiz? Platon&rsquo;un politikaya ilişkin üç önemli ve hacimli eser yazmasına, bunlarda toplumun, devletin kaynağından iyi ve kötü siyasal rejimlere, bunların birbirlerine dönüşümüne, ideal bir yöneticinin hangi özelliklere sahip olması ve nasıl yetiştirilmesi gerektiğine kadar siyasal sorunları derinlemesine araştırmış olmasına karşılık, özel olarak ahlâk konusunu ele alan hiçbir eser yazmamış olmasını da göz önünde tutarak, ahlâk sorununu politik soruna göre ikincil bir sorun olarak gördüğü sonucuna varabilir miyiz?</p>

  <p class="p0">Bu çıkarsamanın veya böyle bir sonuç çıkarmanın doğru olmayacağını veya bu konuya daha dikkatli yaklaşmamız gerektiğini hatırlatmamızda yarar vardır. Platon&rsquo;un hocasının Sokrates olduğunu, Sokrates&rsquo;in ise bütün hayatı boyunca dar anlamda politika ile hiç ilgilenmeyen, politikadan hoşlanmayan biri olduğunu, bu tutumunu <span class="t12">Sokrates&rsquo;in</span> <span class="t12">Savunması</span>&rsquo;nda açıkça ve gururla ifade ettiğini bundan daha önemli olarak Platon&rsquo;un Sokratesçi diye adlandırılan gençlik diyaloglarının tümünde esas olarak ele alınan konuların erdeme, onun ne olduğuna, kısımları olup olmadığına vb. ilişkin ahlâk konuları olduğunu unutmamamız gerekir. Buna ek olarak Platon&rsquo;un siyasete ilişkin en tanınmış ve en hacimli eseri olan <span class="t12">Devlet</span>&rsquo;in kendisinin siyasete ilişkin bir inceleme <span class="t12">olduğu</span> kadar ahlâka ilişkin bir eser olarak göz önüne alınmasının mümkün ve doğru olduğunu söylememizde yarar vardır.</p>

  <p class="p0"><span class="t12">&nbsp;</span></p>

  <p class="p3"><span class="t15">Devlet</span> <span class="t10">Diyalogunun Diğer Adı:<br /></span><span class="t15">Adalet Üzerine</span> <span class="t10">veya</span> <span class="t15">Adil Adam Üzerine</span></p>

  <p class="p0">Gerçekten Platon&rsquo;un Devlet diyalogunun adına bakıldığında bu diyalogda dar anlamda siyasete ilişkin sorunların ele alındığı izlenimi doğmaktadır Diyalogda ele alınan meselelerin bir dökümünü çıkardığımız zaman bu meselelerin büyük ölçüde politik meseleler (devletin kaynağı, nasıl meydana geldiği, çeşitli siyasî sistemler veya rejimler, bunlar arasındaki ilişkiler, yöneticilerin özellikleri, yasalar vb.) olduğu da görülmektedir. Öte yandan bu kitapta dar anlamda yasal, anayasal, hukuki meselelerin az yer tuttuğunu gördüğümüz gibi eğitim, psikoloji, din, sanat vb. ile ilgili meselelerin en büyük bir genişlik ve ilgiyle ele alındığı gözlemlenmektedir. Kitabın ana konusuna gelince o öncelikle ve özellikle adalet ve adaletsizliğin ne olduğu, insanlar arasında doğru ve yanlış, haklı ve haksız davranışların hangileri olduğu, kime adil insan kime adil olmayan insan denmesi gerektiği meselesi olarak karşımıza çıkmaktadır. Bu ise bize bu eserin ana konusunun politik olmaktan çok ahlakla ilgili sorun veya <span class="t12">en az politik olduğu kadar ahlâkî sorun</span> olduğunu göstermektedir. Nitekim bu özelliğinden ötürü de daha İlkçağ&rsquo;dan bu yana bazı el yazmalarında onun bildiğimiz yaygın başlığı yanında <span class="t12">Adalet Üzerine</span> veya <span class="t12">Adil Adam Üzerine</span> adlı ikinci bir başlıkla adlandırıldığını da görmekteyiz (Guthrie, <span class="t12">History, 434</span>)<span class="t12">.</span></p>

  <p class="p0">&nbsp;</p>

  <p class="p0"><span class="t10">Ahlâkî Bir Kavram Olarak Adalet</span></p>

  <p class="p0">Burada sözü edilen adaletin bugün genellikle bu kelimeden anladığımız anlamda toplumsal, siyasal, hukuki bir kavram olarak adalet olduğunu düşünebiliriz. Bu düşüncemiz temelde yanlış da olmaz. Ancak <span class="t12">Devlet</span> diyalogunun ilk iki kitabında başta Sokrates olmak üzere kahramanların üzerinde konuştukları adalet ve adaletsizliğin ne olduğu, adil ve adil olmayan insanın kim olduğunu dikkatli bir biçimde incelediğimizde bu kavramların Sokrates&rsquo;in erdem ve onun kısımları veya türleri konusundaki tartışmalarından tanıdığımız şekilde, yani siyasal-toplumsal içerikli birer kavram olmaktan çok veya ona oranla daha büyük ölçüde <span class="t12">ahlâkî kavramlar</span> olarak ele alındıklarını görmekteyiz. Platon&rsquo;un Sokratesçi konuları ele alıp tartıştığı diyaloglarında adalet veya adil insan kavramları, genel olarak bugün hukuki-siyasal literatürümüzde kazanmış oldukları anlamlarından, örneğin Adalet Bakanlığı, adil yargıç kavramlarımızda olduğu gibi salt hukuki anlamda adaletten veya yine örneğin adil gelir dağılımı, sosyal adalet kavramlarımızda olduğu gibi sosyal-siyasi anlamda adaletten farklı olarak, özü itibariyle <span class="t12">ahlâkî, bireysel bir erdem</span> ve <span class="t12">böyle bir erdeme sahip kişi</span> olarak karşımıza çıkmaktadırlar. Bu diyaloglarda adalet &ldquo;insanın kendisine düşeni&rdquo;, &ldquo;doğası itibariyle kendisinin en iyi ve en uygun olduğu bir işi yapması&rdquo; vb. olarak tanımlanmaktadır. Sokrates&rsquo;e göre genel olarak erdem bir bilgi olduğu için adaletin insanın doğası, ereği, işlevinin, insan için iyi olan şeyin ne olduğuna ilişkin doğru bilgi olduğunu söylememiz gerekmektedir.</p>

  <p class="p0"><span class="t12">Devlet</span> diyalogunun giriş kısmında ele alınan adalet de tam bu anlamda, yani bireysel ahlâkî bir erdem olarak ele alınmakta ve bu açıdan tanımlanmaktadır. Örneğin buna göre &ldquo;adalet insanın herkese hakkını vermesi&rdquo;dir veya &ldquo;dosta iyilik, düşmana kötülük yapmaktır&rdquo; veya &ldquo;adalet güçlünün işine gelendir&rdquo; vb.</p>

  <p class="p0">Platon bu kısımda adalet ve adaletsizlik veya haklılık ve haksızlığın ne olduğuna ilişkin çeşitli görüşleri, bu arada Thrasymakhos&rsquo;un ve Glaukon&rsquo;un adaletin güçlünün işine gelen şey olduğu yönünde daha önce üzerinde durduğumuz tezini ele alıp inceledikten sonra bu konuların o zamana kadar olduğu gibi <span class="t12">birey planında</span> ele alınmasının tartışmaları sona erdirmediğini söyleyerek onun <span class="t12">toplum ve site planında</span> ele alınmasının belki daha iyi bir sonuç vereceğini ileri sürüp şöyle bir teklifte bulunmaktadır: Gözü keskin olmayan bir insanın kendisinden uzakta bulunan bir levha üzerindeki küçük harfleri seçmesi nasıl zorsa, ancak eğer biri aynı harflerin başka bir yerde daha büyük olarak bulunabileceğini akıl edip bu büyük harfleri okumak suretiyle birinci harflerin neler olduğunu görmenin nasıl daha kolay olacağını düşünebilirse acaba bu adalet meselesini de böyle inceleyemez miyiz?</p>

  <p class="p0">Yani onu görünmesi zor bir yapıda olan birey insan ölçeğinde değil de görülmesi daha kolay olacak olan toplum denen büyük ölçekte ele alıp inceleyemez miyiz?</p>

  <p class="p0">Eğer bunu yapıp devlette veya sitede daha büyük boyutta adalet ve adaletsizliğin, haklılık ve haksızlığın ne olduğunu ortaya koyabilirsek asıl konumuz olan birey insanda adalet ve adaletsizliğin veya haklılıkla haksızlığın ne anlama geldiğini görme imkânına kavuşuruz (<span class="t12">Devlet</span> 368 d vd). Bu önerisinin kabul edilmesinden sonradır ki, Sokrates insanla ilgili haklılık veya haksızlık, adalet veya adaletsizlik meselesini bir yana bırakmakta ve devlet veya toplum denilen daha geniş bütünde aynı konuyu incelemeye girişmektedir.</p>

  <p class="p0">Sonuç olarak Platon Devlet diyalogunda, evet, toplumsal, siyasal adalet ve adaletsizliği ele alıp incelemektedir. Ancak yukarda işaret ettiğimiz gibi bunları açıkça adil insan ve adil olmayan insanla ilgili sonuçlarının neler olduğu soruları dolayısıyla ele almaktadır. Bu hususu Devlet&rsquo;in başında sözünü ettiğimiz girişte açıkça ifade ettiği gibi tüm kitap boyunca da sık sık aynı konuya yeniden ve yeniden dönmektedir. O halde Platon&rsquo;un ahlak ile politika arasında bir ayrım yapmadığı, onları bir ve aynı şey olarak gördüğü yönünde belirttiğimiz görüş doğru olmakla birlikte onun ahlak ile politika arasındaki ilişkilerde politikaya daha fazla ağırlık tanıdığı, ahlakı politikaya doğru götürmeye çalıştığı ve hele hele ona indirgemek istediği yönünde bir yanlış anlamadan kesinlikle kaçınmamız, hatta belki bunun tersinin daha doğru olduğunu, yani Platon&rsquo;un siyasetle ahlak arasındaki ilişkiler konusunda ikinciye birinciden daha fazla önem verdiğini ve birinciyle ilgili sorunu ikinciyle ilgili sorun çerçevesinde gördüğü ve ele aldığını kabul etmemiz gerekir.</p>

  <p class="p0">&nbsp;</p>

  <p class="p0"><span class="t10">Platon, Makyavel ve Hegel</span></p>

  <p class="p0">Çünkü Platon&rsquo;un <span class="t12">Devlet</span>&rsquo;te söylemek istediği, doğrunun veya adaletin yasalarının bireyler için neyse sınıflar veya siteler için de o olduğu, o olması gerektiğidir ve ona göre bu yasalar temelde bireysel ahlak yasalarıdır. Bu manada Platon&rsquo;un bir Makyavel veya Hegel olmadığını söylemek mecburiyetindeyiz. Platon Yeniçağ&rsquo;da birçok &ldquo;kolektivist&rdquo; (toplulukçu), &ldquo;etatist&rdquo; (devletçi), &ldquo;holist&rdquo; (bütüncü) toplum veya siyaset filozofunun veya kuramlarının ileri süreceği gibi devletin kendine mahsus bir varlığı olduğuna inanmadığı gibi zaman zaman aksi yönde bazı tehlikeli sözler sarf etse de onun kendisine mahsus bir ahlakı olabileceğini, bu ahlakın ve yasalarının bireylerin bireysel ahlak ve yasalarının dışında ve üstünde oldukları, bireysel ahlak bakımından yanlış olan bir şeyin devlet için, hikmet-i hükumet, devlet mantığı (raison d&rsquo;etat) için doğru olacağını düşünmemektedir. Platon sözünü ettiğimiz tehlikeli sözler bağlamında örneğin politikacının zaman zaman halka, yönetilenlere yalan söylemesi gerektiğini ileri sürüyorsa, bunun nedeni onun yalanın bazı durumlarda bireysel ahlak planında <span class="t12">da</span> ahlâkî bir değer taşıdığını, ahlâkî bakımdan doğru olduğunu düşünmesidir. Buna göre kişisel ahlâk planında da bir insan aklı başında olmayan bir dostuna ondan ödünç almış olduğu bir silahı kendisine veya başkasına bir zarar vermesi tehlikesini göz önünde tutarak iade etmeme, bunun için yalan söyleme, yani böyle bir borcunu inkâr etme hakkına, daha doğrusu görevine sahiptir.</p>

  <p class="p0">Yine bu cümleden olmak üzere eğer Platon politikada sanat alanında denetlemenin, hatta sansürün gerekli olduğunu savunuyorsa bunun nedeni de politikanın ahlâktan farklı ve kendisine has bir ahlâkîyete sahip olması değildir, kişisel ahlâk planında da bazen insanların örneğin bir babanın çocuğunun iyiliği için onun neyi okuyacağı, neyi seyredeceğine kendisinin karar vermesinin, böylece ona zararlı olabilecek bir eseri okuması veya seyretmesini yasaklamasının doğru olduğunu düşünmesidir.</p>

  <p class="p0">&nbsp;</p>

  <p class="p0"><span class="t10">Doğru İnsan İçin Doğru Site</span></p>

  <p class="p0">Böylece konuya bu açıdan baktığımızda Platon&rsquo;da ahlâkın politikaya dayanması veya ona indirgenmesinden çok belki bunun tersinin daha doğru olduğunu söylememiz gerekir. Yani Platon&rsquo;un ahlâkının politik olmasından çok politikasının ahlâkî, hatta bazen gereğinden fazla ahlâkî olduğunu söylemek bize daha doğru gibi görünmektedir. Platon&rsquo;un <span class="t12">Devlet</span>&rsquo;te ve politikaya ilişkin diğer iki eserindeki dili zaman zaman peşinden koştuğu şeyin sanki esas itibariyle devletin veya sitenin mutluluğu olduğu fikrini telkin ettiği bir vakıadır. Ancak dilinin bu yerlerdeki yanıltıcı ifadesi bir yana bırakılır ve düşüncesinin, bakış açısının özü göz önüne alınırsa onun bunu sitenin mutluluğunu bireyin mutluluğunun şartı olduğunu düşündüğü için savunduğunu söylememiz de mümkündür. Platon hiç şüphesiz doğru <span class="t12">sitenin doğru bir insanı meydana getirmek için zorunlu olduğunu</span> düşünmektedir. Ancak öte yandan doğru insanın veya insanların da doğru siteyi meydana getireceğini bilmektedir. Sokrates&rsquo;in sitesinin insanına, özellikle yöneticisine politik bir eğitim kazandırmak istediği ve bu eğitimi en ince ayrıntılarına kadar düzenlediği doğrudur. Ama bu eğitim özü itibariyle ahlâkî bir eğitimdir. O halde ve sonuç olarak diyebiliriz ki Platon&rsquo;da devletin ana sorunu yukarda işaret ettiğimiz gibi ahlâkî bir sorundur veya en az politik sorun olduğu kadar ahlâkî sorundur ve politik sorun, bu ahlâkî sorunun başarılı bir şekilde çözülmesi için bir araçtır, nasıl ki sitenin kendisi son tahlilde onu meydana getiren insanların kendileri için iyi olanı bilmeleri ve onu yapmaları suretiyle mutlu olmaları için bir araçsa.</p>

  <p class="p0">&nbsp;</p>

  <p class="p0"><span class="t10">Bir Organizma Olarak Toplum ve Devlet</span></p>

  <p class="p0">Platon&rsquo;un doğal düzen ile politik düzen arasında kurduğu ilişki bizi Platon&rsquo;un siyaset felsefesinin özelliğini teşkil eden bir başka, üçüncü önemli noktaya götürür. Bu Platon&rsquo;un toplumu veya siteyi büyük evrenle, makrokozmosla aynı özelliğe sahip bir tür organizma olarak görme ve ele alma eğilimidir. Platon&rsquo;un <span class="t12">Timaios</span>'unu veya doğa felsefesini incelediğimizde onun evreni veya doğayı kısımları arasında bir düzen ve uyum bulunan hiyerarşik bir bütün olarak tasarladığını ve bu görüşünü destekler mahiyette olmak üzere bir alem ruhu anlayışına sahip olduğunu görmüştük. İşte Platon&rsquo;un bu görüşünün bir devamı olarak siteyi, daha doğrusu iyi, doğru bir siteyi de kendisini meydana getiren kısımlar, yani sınıflar arasında yine değişmez ilişkiler olması gereken düzenli ve uyumlu, hiyerarşik bir organizma olarak aldığını söylememiz mümkündür. Platon&rsquo;un <span class="t12">Timaios</span>&rsquo;unda sözünü ettiği kozmosun yürütücü, düzenleyici ilkesi olan alem ruhunun sitedeki karşılığı ise hiç şüphesiz sitenin aklını veya ruhunu temsil eden filozof olacaktır.</p>

  <p class="p0">Antik Yunan düşünce dünyasına hâkim olan politik dünyayı doğal dünyaya tabi kılan, politik sorun ile ahlâkî sorun arasında önemli bir ayrım yapmayan ve siteyi bir canlı varlık gibi gören bu Platoncu görüşlerin ve onun bu görüşlerinin mantıki sonuçları olarak ortaya çıkan bazı başka önerilerinin uygulama imkânlarının daha sonra bir kısmı bizzat Antik Yunan dünyasının içinde ortaya çıkacak olan bazı gelişmelerin sonucu olarak ortadan kalkacağını biliyoruz. Bu gelişmelerle kastettiğimiz başta İskender&rsquo;in fetihleri ile birlikte Yunan sitesinin politik bir gerçeklik olarak ortadan kalkmasıdır. Sitenin ortadan kalkışı tahmin edilebileceği gibi bireyi siteye bağlayan sıkı bağları ortadan kaldırmış veya hiç olmazsa büyük ölçüde çözdürmüştür. İskender&rsquo;in ölümünden sonra da varlığını devam ettiren büyük Helenistik merkezi devletler, sitenin bireyin bireysel mutluluk ve kurtuluşu için zorunlu politik-ahlâkî çerçeve olma imkân veya işlevini ortadan kaldırmış, bu ise deyim yerindeyse tek başına kalan bireyin kendi üzerine dönmesine ve kurtuluşunu devletle veya devletin içinde değil, devletin <span class="t12">dışında</span> ve hatta devlete <span class="t12">rağmen</span> gerçekleştirmek yönünde bazı arayış çabalarına yöneltmiştir.</p>

  <p class="p0">Bu süreci en iyi gösteren şey Helenistik dönemde ortaya çıkan Epikurosçuluğun siyasete, devlete karşı geliştirdiği olumsuz tutum ve kişilerin bireysel kurtuluş ve mutluluğunu ön plana alan &ldquo;bireyci&rdquo; ahlâk kuramıdır. Hristiyanlığın ortaya çıkışı bilindiği üzere bu vurgunun politikadan ahlâka, devletten veya toplumdan bireye geçiş sürecini daha da hızlandırmıştır. Onun Sezar&rsquo;ın hakkını Sezar&rsquo;a, İsa&rsquo;nın hakkını İsa&rsquo;ya vermek gerektiği yönündeki ünlü öğretisi politik toplum ile ahlâkî dinsel toplumun birbirinden ayrışması ve bireyin site ile olan ilişkisi yerine Tanrı ile olan özel ilişkisinin geçmesi sonucunu doğurmuştur. Yeniçağ&rsquo;ın başlarında ortaya çıkan ister Makyavel&rsquo;ci, Hobbes&rsquo;çu, ister Locke&rsquo;çu siyaset kuramları ise doğal evrenle politik-insani evreni birbirinden daha da ayırmışlardır.</p>

  <p class="p0">Bu siyaset kuramlarından birinin sahibi olan Makyavel yine bilindiği üzere siyasetin ahlâktan tamamen bağımsızlaşmasının temellerini atmış, devletin uyması gereken normlar ile bireyin ahlâkî ödevleri arasında bir uçurumun varlığını tespit veya tesis etmiştir. Hobbes insanlar arasında doğal bir dayanışma ve işbirliği yönünde bir arzu ve eğiliminin var olduğu görüşünü savunmak bir yana insanın insanın kurdu olduğunu söylemiş ve bunun doğurduğu sürekli savaş ve güvensizlik durumundan kurtulmak üzere <span class="t12">yapma</span> bir cisim, bir <span class="t12">alet</span> olarak devletin ortaya çıktığını ileri sürmüştür. Locke, Hobbes&rsquo;ten tamamen farklı bir insan anlayışından hareket etmekle birlikte o da sonuçta devleti insanların iradeleriyle bir araya gelerek doğal ihtiyaçlarını karşılamak veya doğal haklarını korumak üzere <span class="t12">eşitlik</span> esası üzerine dayanan bir <span class="t12">sözleşme</span> ile vücuda getirdikleri ve yine hiyerarşik ve uyumlu bir organizmayla hiçbir ilgisi olmayan yapma bir varlık, <span class="t12">teknik bir enstrüman</span> olarak tanımlamıştır.</p>

  <p class="p0">Platon&rsquo;un siyaset kuramının ana özelliklerine ilişkin bu ön açıklamalardan veya genel mülahazalardan sonra onun siyaset felsefesinin teknik ayrıntılarına girebiliriz. Bu ayrıntıları ortaya koymak üzere Platon&rsquo;un siyaset felsefesine ilişkin eserlerini yazılış sırasına göre ele almak en uygun yol olacaktır. O halde bu eserler içinde zaman bakımından önce gelen <span class="t12">Devlet</span>&rsquo;ten başlayalım ve ilk olarak insanları topluma ve devlete götüren nedenlerin neler olduğunu görelim.</p>

  <h3 class="h30"><a id="ncx1362"></a><a id="a64"></a>Devlet</h3>

  <p class="p0"><span class="t10">Toplumun Kaynağı</span></p>

  <p class="p0">Platon&rsquo;a göre toplumu meydana getiren ana neden birey insanın kendine yetmemesi, yaşamak ve varlığını devam ettirmek için başka insanların yardımına ihtiyaç duymasıdır (Platon <span class="t12">Yasalar</span>&rsquo;da insanları toplum halinde bir araya gelmeye sevk eden bu salt ihtiyaç ve çıkarlara dayanan nedene ilave olarak psikolojik bir nedenden, insanın insana karşı duyduğu doğal bir sevgiden de söz etmektedir. İnsanın doğal sosyabilitesini ön plana çıkaran bu açıklamaya göre ilk toplumu meydana getiren insanlar belki de sayıları az olduğundan birbirlerine karşı doğal bir sevgi duymakta, birbirlerini gördüklerinde sevinmekte ve birbirlerini hoş tutmaktaydılar (678 d-679 a). Aristoteles de <span class="t12">Politika</span>&rsquo;sında insanları toplum halinde yaşamaya iten nedenleri açıklamaya çalışırken Platon gibi insanın insana karşı bu doğal yakınlığına, doğal sevgisine bir gönderme yapmayı ihmal etmeyecektir). İnsanın yaşamasını sağlamak için yiyecek, giyecek, barınak gibi çeşitli ve farklı şeylere ihtiyacı vardır. Tek insanın bunların tümünü karşılaması imkânsız değilse bile çok zor ve zahmetlidir. Oysa insanlar farklı kabiliyetlere sahiptirler. Dolayısıyla herkes özel kabiliyetine uygun bir işi yapar ve diğer insanlarla işbirliğine girerse bu herkes için çok verimli olur. O halde ihtiyaçların farklılık ve çeşitliliği, kabiliyetlerin farklılığı ve çeşitliliğiyle birleşince iş bölümü hem zorunlu hem de herkes için en yararlı bir durum ortaya çıkarır. Böylece insanların yaşaması için zorunlu işleri yapan meslek sahipleri bir araya gelerek ilk toplumu oluşturmuşlardır (<span class="t12">Devlet,</span> 369 b-371 d.).</p>

  <p class="p0">&nbsp;</p>

  <p class="p0"><span class="t10">İlk veya İlkel Toplum</span></p>

  <p class="p0">Platon&rsquo;un bu ilk toplumu veya <span class="t12">ilkel</span> toplumu, Locke&rsquo;un ve Rousseau&rsquo;nun medeni durum öncesi toplumları, daha doğrusu doğal durumun ilk aşamasında bulunan toplumları gibi tasvir ettiğini görüyoruz. Bu ilk toplumda <span class="t12">henüz devlet veya yasalar yoktur.</span> Çünkü onlara ihtiyaç yoktur. İnsanların ihtiyaçları sınırlı, tutkuları az, buna karşılık doğanın sunduğu imkânlar bol ve herkes için yeterlidir. Dolayısıyla insanlar arasında çatışma veya anlaşmazlık henüz ortaya çıkmamıştır. Platon bu toplumu <span class="t12">asıl toplum,</span> henüz <span class="t12">bozulmamış, sağlıklı</span> veya <span class="t12">gürbüz toplum</span> olarak nitelendirmektedir (372 e). Böylece Platon&rsquo;un ilk toplumu Hobbes&rsquo;un medeni durum öncesi herkesin herkesle savaş halinde olduğu toplumu gibi değil, Locke&rsquo;un ve Rousseau&rsquo;nun herkesin herkesle barış içinde yaşadığı ve henüz devletin ve yasaların olmadığı iyi doğal toplumları olarak karşımıza çıkmaktadır.</p>

  <p class="p0">&nbsp;</p>

  <p class="p0"><span class="t10">Medeni veya Siyasal Toplum</span></p>

  <p class="p0">Ancak bu sağlıklı, gürbüz toplumun devam etmesi, Platon&rsquo;a göre, mümkün değildir; çünkü insanlar bu aşamada sahip oldukları şeylerle yetinmeyecek, daha ileri düzeyde şeyler, &ldquo;yataklar, masalar, kadınlar, kokular, tatlılar, süsler vb.&rdquo; isteyecekler, &ldquo;nakış, resim, altın, gümüş vb.&rdquo; gibi şeylerin peşinden koşacaklardır (373 a). İnsanların karmaşık varlıklar olmaları, istek ve tutkulara sahip olmaları, lüks ve konfor peşinde koşmaları onların bu toplum aşamasında kalmamaları, daha ileriye geçmelerini doğuracaktır. Bu safhada toplum genişleyecek, şişecek, içine şairler, oyuncular, aşçılar, lalalar, hizmetçiler, hekimler vb.&rsquo;ni alacaktır. Bu genişleme sonucunda da otlakları, tarlaları, arazileri insanlara yetmeyeceği, sonsuz mal edinme hırsı aralarında anlaşmazlıklara, çekişmelere yol açacağı gibi bu durum onları aynı aşamada ve aynı durumda bulunan başka toplumlarla kavga ve savaşlara da sürükleyecektir (373 d). Savaş başladı mı orduya, yani içerde iç kavgaları, dışarda ise yabancı toplumların saldırılarını önlemek için bir savaşçılar sınıfına, bekçi veya muhafızlar grubuna ihtiyaç duyulacaktır. Böylece de toplumda yönetenler ve yönetilenler ayrımı ortaya çıkacaktır.</p>

  <p class="p0">Bu noktada birkaç hususun üzerinde durulması gerekir. Platon&rsquo;un toplumun meydana gelişine ilişkin bu açıklaması acaba <span class="t12">salt mantıki</span> bir açıklama mıdır, yoksa o sözünü ettiği gelişmelerin tarihte <span class="t12">fiilen</span> ortaya çıkmış olduğunu ve toplumların fiilen söz konusu aşamalardan geçtiğini mi düşünmektedir? Anlaşılan odur ki Platon da Locke gibi insanların doğal durum ve bu doğal durumdan medeni durumla geçişleriyle ilgili açıklamasını hem insanları toplum halinde yaşamaya iten nedenlerin ne olduğunu göstermek üzere sosyolojik-kuramsal bir açıklama olarak vermek istemekte, hem de onların tarihsel olarak da gerçekten sözünü ettiği aşamalardan geçmiş olduklarını düşünmektedir. Başka deyişle nasıl ki Locke Amerikan yerlilerinin geçmişte ve kendi yaşadığı çağda medeni durum öncesi doğal diye adlandırdığı bir durum içinde bulunmuş olduklarına inanmaktaysa Platon da ilk toplumunun, doğal toplumunun tarihte bir zamanlar <span class="t12">gerçekten mevcut olduğuna</span> inanmaktadır.</p>

  <p class="p0">İkinci olarak üzerinde durmak istediğimiz husus Platon&rsquo;un devletinde koruyuculara duyulan ihtiyacın kaynağında neyin bulunduğudur. Devlet&rsquo;te onun bu konuya ilişkin sözlerinden Platon&rsquo;un koruyucuların varlığını her şeyden önce toplumun <span class="t12">dışardan gelecek</span> saldırılara karşı korunması ihtiyacı ile açıklamak istediği anlaşılmaktadır. Bunun da nedeni zorunlu ihtiyaçlar sınırını aşan şeylerin peşinde koşan insanlardan meydana gelen toplumların doğal olarak saldırgan, emperyalist toplumlar veya devletler haline dönüşmeleri ve böylece her bir toplumun veya sitenin başka bir toplumun veya sitenin saldırısından korunma ihtiyacını duymasıdır. Ancak öte yandan Platon devletlerin ölümünün kaynağında dıştan gelen tehlikeler kadar insanların zorunlu olmayan ihtiyaçlarının toplumda yarattığı çatışma ve ihtilal ortamını da görmektedir. Dolayısıyla söz konusu koruyucular sınıfının sadece <span class="t12">dışarıya karşı</span> siteyi korumak için değil, içerde de toplumun bozulan doğal düzenini yeniden sağlayacak veya toplumda ortaya çıkması artık zorunlu hale gelen <span class="t12">kargaşa ve ihtilal ortamını önleyecek</span> bir kolluk kuvveti işlevini yerine getirmek üzere tasarlandığı anlaşılmaktadır.</p>

  <p class="p0">Üçüncü olarak Platon&rsquo;un o zamana kadar Atina demokrasisinin uyguladığı politikanın sonucu olarak ortaya çıkan eli silah tutan tüm yurttaşların meydana getirdiği bir halk ordusu yerine bütün işi savaşmak olan profesyonellerden meydana gelen bir profesyonel ordu yaratmak niyetinde olduğunu görmekteyiz. Böyle bir profesyonel koruyucular veya bekçiler grubunun yaratılması görüşünün temelinde de Platon&rsquo;un iş bölümüne verdiği büyük önem bulunmaktadır. Platon bir sitenin gerek dıştan gelecek saldırılara, gerek içte ortaya çıkacak anarşi ve kargaşalara karşı birlik ve güvenlik içinde tutulması işinin bu iş için gerekli özelliklere sahip olan ve bu yönde eğitilmesi gereken meslekten bir gruba teslim veya tevdi edilmesini, çok önem verdiği iş bölümü ilkesinin doğal bir sonucu olarak görmektedir.</p>

  <p class="p0">Nihayet Platon&rsquo;un <span class="t12">ideal toplumu</span> aslında sözünü ettiğimiz o ilk safhadaki kendiliğinden toplum, yani insanların henüz bir devlete, yasalara, yöneticilere ihtiyaç duymadıkları toplumdur. Ancak insan doğasının karmaşıklığının, insan ruhunun hırs, istek ve tutkularının buna imkân vermediğini bildiği için Platon&rsquo;un <span class="t12">Devlet</span>&rsquo;teki sorunu, bu toplum değil, insanları <span class="t12">oldukları gibi, yani söz konusu kusur ve meziyetleri ile kabul etmek şartıyla mümkün olan ideal toplumun nasıl olabileceğidir. Devletin</span> ana problemi budur (Guthrie, <span class="t12">History, 449</span>)<span class="t12">.</span></p>

  <p class="p0">&nbsp;</p>

  <p class="p0"><span class="t10">Yönetenler ve Yönetilenler</span></p>

  <p class="p0">İnsanların hırs, istek ve tutkuları sonucu geçmeleri mukadder olan bu ikinci aşamada, o halde, toplum esas olarak iki gruptan meydana gelecektir. Yönetenler ve yönetilenler. Yönetilenler derken Platon bazen yanlış olarak zannedildiği gibi sadece işçi sınıfını veya emekçileri kastetmemektedir, toplumun bütün üretici güçlerini, toplumun varlığını sürdürmek için ihtiyacı olan maddi-ürün veya malların üretimi ve dağıtımı için çalışan kesimlerin tümünü kastetmektedir. Bunu Osmanlı yönetim sisteminde ve literatüründe varlığını bildiğimiz &ldquo;reaya&rdquo; denen grup ve terimle karşılamamız belki en doğrusudur. Bu sınıf, o halde, yalnız ücret karşılığı çalışan işçileri değil, tarımla uğraşan çiftçileri ve köylüleri, kendi adına çalışan her türlü serbest meslek erbabını, üretilen malları pazarlayan veya değiş tokuşunu yapan tüccarları, her türlü büyük ve küçük esnafı, büyük veya küçük sanayiciyi içine alır. Tek kelime ile bu sınıf <span class="t12">para kazananlar</span> ve <span class="t12">vergi verenler</span> sınıfıdır (Farabi güzel bir terimle bunları &ldquo;mâliyyûn&rdquo; diye adlandırır).</p>

  <p class="p0">Yönetenler veya Platon&rsquo;un kendi tabiriyle bekçiler veya koruyucular ise <span class="t12">hiçbir ekonomik faaliyette bulunmayan,</span> para kazanmayan, sadece bu çalışan kesimlerden alınan vergilerle ücretleri karşılanan, görevleri bu toplumu barış ve güvenlik içinde yaşatmak olan askeri ve sivil yöneticiler, bürokratlar, kısaca hizmetliler sınıfı, memur sınıfından meydana gelir. Bu sınıfın tümünü bekçiler veya koruyucular olarak adlandırmamız mümkün olmakla birlikte onları a) bizzat yönetimle ilgili kararları alanlar, yani yönetimin ilke ve kurallarını, yasalarını koyanlar ile b) alınmış olan bu kararları uygulayanlar, yani asker ve polis, kolluk güçleri olarak ikiye de ayırabiliriz. O halde bir bakış açısına göre Platon&rsquo;un toplumu iki gruba, bir başka bakış açısına göre ise üç gruba ayırdığını söylememiz mümkündür.</p>

  <p class="p0">&nbsp;</p>

  <p class="p0"><span class="t10">Kast Toplumu mu, Sınıflı Toplum mu?</span></p>

  <p class="p0">Şimdi bu noktada yine mümkün bir yanlış anlamayı düzeltmek gerekmektedir. Platon&rsquo;un sözünü ettiği toplumun sınıflı bir toplum olduğu açıktır. Onun hiyerarşik bir toplum olduğu da açıktır. Ancak bu toplum ilkesi itibariyle bir kast toplumu veya bu sistem bir kast sistemi değildir. Çünkü bir kast sisteminde sınıflar arasında geçişler, giriş ve çıkışlar yoktur. Bir kastın içinde doğulur ve ölünür. Oysa Platon&rsquo;un sınıfları büyük ölçütle doğuştan getirilen birtakım özelliklere dayanmaktaysa da (Çünkü Platon insanlar arasında zihin ve karakter farklılıkların temelinde büyük ölçüde kalıtımın bulunduğuna inanmaktadır) birbirlerine mutlak olarak kapalı değildir. Onlar arasında seyrek olmakla birlikte ilke olarak geçişler vardır. Platon&rsquo;un yöneticileri doğuştan asil oldukları veya ünlü deyimle &ldquo;mavi kanlı&rdquo; oldukları için yönetmezler, doğuştan kabiliyetli ve yüksek ruhlu oldukları için yönetirler. Ayrıca da bu kabiliyet yalnız başına yetmez, onun uygun ve sıkı bir eğitimle işlenmesi ve geliştirilmesi gerekir. Platon&rsquo;un devletinde yönetici sınıfların çocukları arasında doğuştan bu sınıfın mensupları için gerekli olan niteliklere sahip olmadıkları anlaşılanların yönetilenler sınıfına indirilmeleri ilke olarak mümkün, hatta zorunlu olduğu gibi yönetilenlerin çocukları arasında da kabiliyetli oldukları anlaşılanların kendi sınıflarından alınarak yönetici sınıfının çocukları arasına katılmaları ve onlarla birlikte yetiştirilmeleri gerekir. Kısaca Platon&rsquo;un yönetimi bir aristokrasidir, ama bir soy veya kan aristokrasisi değildir, bir kabiliyet, yetenek aristokrasisidir. Başka deyişle o insanların liyakatlerine göre yönetmelerinin gerektiği bir &ldquo;meritokrasi&rdquo;dir.</p>

  <p class="p0">&nbsp;</p>

  <p class="p0"><span class="t10">Yönetenlerin Eğitimi</span></p>

  <p class="p0">İkinci olarak üzerinde doğru bir fikre sahip olmamız gereken mesele, bu toplumda kendi özellik veya kabiliyetine uygun olarak herkesin mi eğitileceği, yoksa sadece yöneticiler sınıfının üyelerinin mi eğitileceğidir. Bu konuda Platon yorumcuları arasında tartışma vardır. Bazıları bizim bugünkü mecburi temel eğitim sistemimize benzer bir şekilde Platon&rsquo;un bütün sınıfların çocuklarının bir ortak eğitimden geçmesi görüşünde olduğunu ileri sürmektedirler (Cornford, 62). Ancak <span class="t12">Devlet</span>&rsquo;te bu görüşü destekleyen herhangi bir unsurun olmadığını söylemek zorundayız. Çoğunluk gibi biz de o düşüncedeyiz ki Platon yönetilenler grubunun eğitilmesine herhangi bir ihtiyaç duymamakta veya buna herhangi bir önem vermemektedir. Öyle görünmektedir ki bu grubun mensupları doğaları gereği ve kabiliyetlerine uygun olarak toplumun tümü için ihtiyaç duyulan malları, ürünleri bildikleri gibi üreteceklerdir. Yöneticilerin kendilerine sağlamış oldukları güven ve barış ortamı içinde bu faaliyetlerini devam ettirecekler ve onların kendilerine sağlamış oldukları bu koruma, barış ve güvenliğin karşılığını da verecekleri vergilerle ödeyeceklerdir.</p>

  <p class="p0">Bekçiler veya koruyucular sınıfına gelince, Platon bunların eğitilmesi, hem de çok inceden inceye hazırlanan ayrıntılı bir programa göre özenle eğitilmesi gerektiği görüşündedir. Bu eğitimin iki aşamadan meydana geleceği anlaşılmaktadır: Bizim bugün orta öğretim dediğimiz eğitime karşılık olacak olan bir eğitimle, yükseköğretimimize karşılık olacak olan bir üst eğitimden. Ortaöğretim eğitiminin kendisinin ise iki ana parçası olacaktır. Onlardan biri koruyucuların bedenlerinin uygun eğitimi (idman veya jimnastik), diğeri ise ruhlarının uygun eğitimidir (müzik). Şüphesiz bunlar içinde önemli olan da ikinci olacaktır. Çünkü ruh bildiğimiz gibi bedenden önce gelir ve daha değerlidir. Orta öğretimin bütününü bir karakter ve moral eğitimi olarak düşünmemiz mümkün olduğu gibi özellikle müzikle ilgili eğitimin burada oynadığı rolün ağırlığını düşünürsek onu edebi-hümanist bir eğitim olarak adlandırmamız da mümkündür.</p>

  <p class="p0">Yükseköğretime gelince, o dar anlamda felsefi-bilimsel bir eğitimdir ve sadece koruyucular içinde asıl yöneticiler olacak olanlara, yasalar ve kuralları koyacak olanlara, yani filozof olacaklara verilecek bir eğitimdir. Bu eğitim artık bir beden ve karakter eğitimi, moral eğitimi değildir (Çünkü bu eğitim onlara daha önce verilmiştir). Platon&rsquo;un zamanının bilimlerini veya kendisinin bilim olarak kabul ettiklerini, yani aritmetik, geometri, katılar geometrisi, astronomi, armoni gibi esas olarak matematiğe dayanan bilimleri ve şüphesiz bütün bunların üstünde de asıl anlamda felsefeyi, yani en yüksek hakikat olan İyi İdeasının bilgisini oluşturan diyalektiğin öğretimini içine alacak bir eğitimdir.</p>

  <p class="p0">Önce genel olarak koruyucuların eğitiminden, yani orta öğretim dediğimiz şeyden bahsedelim. Platon, müzik derken sadece bizim bugün ondan anladığımız şeyi kastetmemektedir. O dar anlamda müziğin kendisi yanında Musalar&rsquo;ın bağışı olan her şeyin eğitimini, yani her türlü söz ve sahne sanatlarını, şiiri, edebiyatı, komedyayı, tragedyayı vb. içine almaktadır (377 a vd). Öte yandan bu eğitimde göz önünde tutulması gereken hedefi de Platon açık olarak özü itibariyle sanatsal olmaktan çok ahlâkî-toplumsal bir amaç olarak belirlemektedir.</p>

  <p class="p0">&nbsp;</p>

  <p class="p0"><span class="t10">İdeal Toplumda Sanat ve Sansür</span></p>

  <p class="p0">Şüphesiz Platon sanatın bizzat kendisinin yüksek bir ahlâkî değere sahip olduğunu bilecek kadar büyük bir sanatkârdır: Müzik insanı yumuşatır, tragedya ve şiir insanda yüce ve asil duygular yaratır vb. Ancak sanatın özü itibariyle bir <span class="t12">taklit</span> olduğunu düşündüğü için onun Tanrıları, kahramanları, ataları onların iyi, yani olumlu ahlâkî niteliklerini tebarüz ettirmek suretiyle taklit etmesi gerektiğini belirtmektedir. Tanrılar iyi olduğuna göre şairler, tragedya veya komedya yazarları onları iyi göstermek zorundadırlar. Tanrıları insana özgü zaafları, ahlâkî kusurları olan varlıklar olarak tasvir eden şairler Platon&rsquo;un sitesine giremeyeceklerdir. Aynı şekilde öte dünyadaki, Hades&rsquo;teki hayatı kötü, korkunç olarak anlatan yazarların, örneğin Homeros&rsquo;un kendisinin bile bu pasajları eserlerinden çıkarılmalıdır. Aynı durum toplumun geçmişteki büyükleri, kahramanları için de söz konusu olacaktır. Onlar da aciz, korkak, acınacak durumlarda tasvir edilemezler.</p>

  <p class="p0">O halde Platon sanat ve edebiyatta sansürü son derecede doğal ve doğru bir şey olarak gören ilk büyük düşünürdür. Hatta gerçeğin ve hakikatin o kadar sarsılmaz savunucusu olan o, Sokrates&rsquo;in bir öğrencisi olan o, insanların ahlâkî ve dinî duygularına olumlu bir katkısı olması şartıyla yöneticilerin &ldquo;dindarca yalanlar&rdquo; söylemelerine bile karşı olmadığını belirtmekte herhangi bir mahzur görmez. Yöneticinin yönetilene yalan söylemesi, hastasının menfaati için ona yalan söyleyen hekiminki gibiyse mesele yoktur, hatta böyle bir yalan doğru ve gereklidir. Platon devletin veya daha doğrusu toplumun çıkarı için içi kan ağlasa da sözünü ettiği ölçülere uymayan şairleri, sanatçıları sitesinin sınırları içine sokmamaya, hüzünlü sözlerin eşlik ettiği müzik makamlarını yasaklamaya, hatta müzik aletleri içinde bazılarının yapımına yasak koymaya gidecek kadar ahlakçılığını ileri götürür. Bu yasaklardan şairin, müzisyenin yanında şüphesiz ressam da nasibini alacaktır.</p>

  <p class="p0">Bekçilerin yalnız ruhlarına değil, bedenlerine de itina göstermemiz gerektiğini biliyoruz. Bu beden eğitimi onları görevleri olacak olan şeye, yani dışta veya içte düşmanlara, kötülere, yasa tanımazlara karşı savaşa hazırlayacak bir eğitim olmalıdır. Bundan dolayı Platon&rsquo;un onların yiyeceklerine, içeceklerine karışacak kadar işi ileri götürdüğünü görürsek şaşmamamız gerekir (Koruyucular baharatlı, yağlı yiyecekleri, tatlıları vb. ağızlarına koymayacaklardır).</p>

  <p class="p0">Demek ki koruyucular uygun bir ruh ve beden eğitimi alacaklardır. Ancak sadece bu eğitimle iş bitmemektedir. Onların aralarındaki dayanışmanın devam ettirilmesi, kıskançlık ve çekememezliğin ortaya çıkmaması, diğer insanların insan olarak sahip oldukları hırs, istek ve tutkuların onların ruhlarında yeşermemesi ve böylece tüm toplumun barış ve güvenliğinin tehlikeye düşmemesi için yapılması gereken bazı başka şeyler de olmak zorundadır.</p>

  <p class="p0">&nbsp;</p>

  <p class="p0"><span class="t10">Mülkiyet ve Aile</span></p>

  <p class="p0">Bunların başında Platon koruyucuların kesin olarak mal mülk sahibi olmamaları gerektiğini görmektedir. Onların hizmetleri karşılıkları alacakları cüz&rsquo;i ücretler veya maaşları dışında mal mülkleri, servetleri olamaz. Platon çalışan sınıfın mensupları ile ilgili olarak da bazı kısıtlamalar getirmekle birlikte (Onlar da aşırı zengin olamazlar; çünkü Platon&rsquo;a göre bir toplumun içine düşebileceği en büyük tehlike onun aşırı yoksul ve aşırı zenginlerden meydana gelmesidir. Hatta Platon böyle bir toplumda veya sitede bir değil, iki sitenin bulunduğunu belirtir: 423 a), onların özel mülkiyetini ve teşebbüs özgürlüğünü yasaklamayı düşünmemektedir. Bundan dolayı Platon&rsquo;un devletinin bazılarının iddia ettikleri gibi komünist veya sosyalist bir devletle herhangi bir benzerliğinin olmadığına burada yeri gelmişken işaret etmemiz uygun olacaktır.</p>

  <p class="p0">Platon çalışan sınıfların teşebbüs özgürlüğüne, özel mülkiyetlerine karşı olmadığı gibi üretim araçlarının, bu arada tasarladığı temelde tarım ekonomisine dayanan toplumun başlıca üretim aracı olan toprağın ve diğer işyerlerinin, atölyelerin vb. devleştirilmesi şeklinde bir düşünceye de tamamen yabancıdır. Hatta Platon&rsquo;da ekonominin devletin kontrolünde olduğu bile söylenemez. Yukarıda söylediğimiz sınırların dışında devletin ekonomiyle bir ilgisi yoktur. O halde Platon&rsquo;un siyasal bakımdan devletçi olduğu, Platon&rsquo;un toplumunun kapalı, güdümlü bir toplum olduğu, profesyonel bir ordu ve yöneticiler sınıfının başında bulunduğu tekno-bürokratik bir toplum peşinden koştuğu söylenebilir; ancak onun bugün bu terimlerden anladığımız anlamda ne komünist, hatta ne de sosyalist bir toplum olduğu söylenemez. Platon&rsquo;un şiddetle karşı olduğu şey sadece koruyucular sınıfının özel mülkiyet sahibi olmasıdır, o kadar. Bu sınıfa mensup insanların oturdukları yerler, evleri, hatta sofraları ortak olacaktır. Savaştaki askerler gibi her zaman bir arada yaşayacaklar, ortak yemeklerde buluşacaklar, altına, gümüşe, hatta bunlardan yapılmış tabak, bardak vb.ne el sürmeyeceklerdir (416 d-417 b).</p>

  <p class="p0">Kısaca Platon <span class="t12">ekonomik güçle politik gücü birbirinden kesin olarak ayırmayı</span> sağlıklı bir toplumun ve iyi bir siyasal rejimin vazgeçilmez koşulu olarak görmektedir. Yöneticinin yönetim görevinden ötürü para kazanması, varlığını sürdürmesi için gerekli olan miktardan fazla para kazanması doğru olmadığı gibi sahip olduğu politik güç sayesinde servet edinmesi de onun bozulmasına ve böylece ana görevini yerine getirmesine engel olacağı için en büyük tehlikedir.</p>

  <p class="p0">Bunun yönetilenlerle ilgili karşılığı olarak Platon üreticinin veya çalışan sınıfın sahip olduğu ekonomik güç sayesinde yönetimden pay istemesi veya ona katılmasını da kabul edemez. Çünkü bu takdirde de bu sınıf bu politik gücü kendi çıkarı için ve toplumun bütününün zararına olarak kullanmak isteyecektir. Paranın, mal mülkün bizzat kendisini Platon&rsquo;un sağlıklı toplumdan hastalıklı topluma geçişin kaynağı olarak gördüğüne yukarda işaret ettik. Onun bu şekilde yönetim ve yöneticiler üzerinde yıkıcı etkisini göstermesi ise doğal olarak en büyük zararlara yol açacaktır. Platon&rsquo;un servetin veya servete sahip olan grupların hakim olduğu bir siyasî rejimi (oligarşi veya plütokrasi) dört bozuk rejimden biri olarak niteleyeceğini birazdan göreceğiz. Onun ekonominin politikaya karışması fikrinin bu kadar şiddetle karşı olmasının kaynağında da muhtemelen kendi döneminde hakim olduğunu gördüğü ve Atina&rsquo;yı felâketlere sürüklediğini düşündüğü Atina burjuva demokrasisi hakkındaki olumsuz gözlemleri bulunmaktadır. Çünkü bu demokrasi, siyasetten hiç anlamayan deri tüccarı Kimon gibi insanları başa geçirdiği gibi bu tür yöneticiler de kendi servetlerini arttırmak amacıyla Atina halkını altından kalkamadığı emperyalist bir savaşa sürüklemiş ve sonunda mahvolmasına neden olmuştur.</p>

  <p class="p0">&nbsp;</p>

  <p class="p0"><span class="t10">Toplumsal Adalet ve Hiyerarşi</span></p>

  <p class="p0">Platon&rsquo;un devlete ilişkin bu araştırmasının temelinde adalet ve adaletsizliğin ne olduğunu anlamak için ona birey insan planında değil de ona her bakımdan benzer olan toplum planında bakmanın işe yarayacağı varsayımından hareket ettiğini söylemiştik. Toplum veya devlet planında adalet nedir? Toplumu veya devleti meydana getiren kısımların veya sınıfların kendi işini doğru bir biçimde yapmasıdır, her sınıf insanın kendi alanında kalıp yalnız kendi işiyle uğraşmasıdır. Adaletsizlik nedir? Söz konusu sınıfların birbirine karışması, görevlerini değiştirmesidir. Bu ise devletle ilgili olarak en büyük suçu meydana getirir (434 c-d).</p>

  <p class="p0">Peki şimdi bu sonucu birey insana uygulayalım. İyi kurulmuş bir devlette bulduğumuz bu değeri insan üstünde deneyelim. Acaba insan denilen varlık hangi kısımlardan meydana gelmektedir veya onun fiillerinin ilkeleri nelerdir? Acaba onun fiillerinin, davranışlarının tek bir ilkesi veya kaynağı mı vardır, yoksa üç ayrı ilkesi veya kaynağı mı söz konusudur? (434 d-436 b)</p>

  <p class="p0">Ruh kuramına ayırdığımız bir önceki bölümde gördüğümüz üzere Platon ruhumuzun üç kısmı veya üç farklı yetisi olduğuna inanmaktadır. Bunlar insanın bilgi edinmesini sağlayan ruh veya yeti, yani akıllı ruh, düşünen ruh; yemesi, içmesi, çiftleşmesi ve böylece türünü devam ettirmesini sağlayan ruh veya yeti, yani isteyen, arzulayan veya iştah sahibi olan ruh; nihayet bazen aklın veya akıllı ruhun, bazen arzunun veya arzulayan ruhun yanına geçen, onun isteğini gerçekleştirmeye yönelen, akıldan da istekten de ayrı bir şey olduğunu kabul etmemiz gereken, bizde öfke, taşkınlık veya heyecan dediğimiz davranışların kaynağı olan ruh veya yeti, yani cesur veya kızan ruhtur.</p>

  <p class="p0">Toplumun kısımları veya sınıfları kuramını ruhun bu üç kısmı veya kuramıyla tam bir karşılıklılık içine sokmak üzere yönetici sınıfı ikiye ayırmamız gerekmektedir. Koruyucular veya bekçiler sınıfını a) akla karşılık olan asıl anlamında yöneticiler ile b) cesarete, öfkeye, kızgınlığa, heyecana, iradeye karşılık olan, bu yöneticilerin akıllı emirlerini, direktiflerini uygulayan yardımcıları, geniş anlamda savaşçılar olmak üzere ikiye ayırabiliriz ve de ayırmalıyız. Asıl yöneticiler dediğimiz sınıf, yukarda işaret ettiğimiz gibi, genel olarak koruyucular dediğimiz o daha geniş sınıfın içinden çıkacaktır. Bu sınıfın mensupları yine o koruyucular sınıfı ile aynı eğitimi alacaklardır. Ancak bu daha geniş koruyucular sınıfına mensup olanlar içinde belli aşamalardan ve testlerden, sınavlardan geçtikten sonra bilgi ve karakter, eğitim ve yaratılış itibariyle en yetenekli oldukları anlaşılanlar daha özel bir eğitim, yani yukarda işaret ettiğimiz gibi felsefi eğitim almak üzere onlardan ayrılacaklar ve asıl yöneticiler grubuna terfi edeceklerdir.</p>

  <p class="p0">Platon devlet veya site ile insan arasında kurduğu benzerlikten hareketle site ve insan için adalet ve adaletsizliğin veya haklılık ve haksızlığın ne olduğunu ortaya koyduktan sonra çeşitli anayasaları veya siyasal rejim türlerini ele almaya girişir. Buraya kadar söylediklerimizden anlaşılacağı üzere ortada doğru ve adil olan tek bir siyasal yönetim biçimi veya anayasa vardır. Bu &ldquo;en iyilerin yönetimi&rdquo; demek olan aristokrasidir. Buna karşılık temelindeki ilkenin, kötü ilkenin türüne göre birden çok bozuk, kusurlu anayasa veya siyasal rejim olmasının mümkün olduğu anlaşılmaktadır. Platon bu ikincilerin sayısının da dört olduğu kanaatindedir. Bu doğru ve bozuk anayasalara veya siyasal rejim tiplerine şüphesiz aynı miktarda doğru insanla bozuk insan tipleri karşılık olacaktır. Bozuk anayasaların sayısı dört olduğuna göre bozuk veya adil olmayan insan tipi örneklerinin sayısının da dört olacağı aşikârdır.</p>

  <p class="p0">Ancak Platon bu bozuk anayasaları tasvir etmeye başlamadan önce (bu tasviri Devlet&rsquo;in VIII. kitabında yapacaktır) doğru veya adil bir devletle ilgili olarak hiç de önemsiz olmayan bir meselenin es geçildiği ortaya çıkar. Bu, sözü edilen adil devlet veya sitede kadınlarla çocukların durumunun ne olacağı, onların nasıl yetiştirilecekleri meselesidir.</p>

  <p class="p0">&nbsp;</p>

  <p class="p0"><span class="t10">İdeal Toplumda Kadının Yeri</span></p>

  <p class="p0">Platon&rsquo;un kadınlarla ilgili genel ilkesi o zamanki Sparta istisna olmak üzere tüm Yunan toplumunun alışılagelen uygulamaları ve değerlerine tamamen ters düşen son derece cesur bir ilke, koruyucu sınıfa ait kadınların her şeyi erkeklerle birlikte yapmalarının veya erkeklerle her bakımdan eşit olmalarının doğru olduğu ilkesidir. Bu ilkenin bir sonucu olarak kadınlar da erkekler gibi eğitileceklerdir, yani onlar da koruyucu erkekler gibi beden eğitimi ve müzik eğitimi alacaklardır. Platon bu önerisinin devrimci niteliğinin farkındadır ve özellikle kadınların erkekler gibi ve onlarla birlikte çırılçıplak soyunup jimnastik yapmalarının herkes tarafından (Spartalılar hariç) gülünç karşılanacağını bilir. Ancak düşüncesinin sonuna kadar gitmekten de korkmaz. Kadınla erkeğin yaratılış bakımından ayrı oldukları, dolayısıyla bu farklı yaratılışlara aynı işleri yaptırmanın doğru olmayacağı şeklindeki bir itiraza kulak asmaz. Kadınla erkek birçok bakımdan farklı olabilir ve farklıdır. Şüphesiz erkek doğuramaz ve ancak kadın doğurabilir. Yine şüphesiz kadının fizik gücü, hatta entelektüel gücü erkeğinkinden aşağıdır. Dolayısıyla kadının savaştaki performansı şüphesiz erkeğinkinden düşük olacaktır. Ama bütün bunlar yönetim bakımından, koruyucu olma hakkı veya görevi bakımından niteliksel bir farklılık meydana getirmez. Kadın da erkek gibi yönetime katılabilir. Yalnız kadınlara cinslerinin zayıflığı göz önünde tutularak daha az yorucu işler verilecektir. Öte yandan kadınların yönetimden uzak tutulması bir toplumu meydana getiren bireylerinin yarısının gücünden, kabiliyetinden yararlanılmaması yönünde büyük bir insan kaynağı israfını doğurmaktadır (451 c- 457 b).</p>

  <p class="p0">&nbsp;</p>

  <p class="p0"><span class="t10">İdeal Toplumda Evlilik ve Çocuklar</span></p>

  <p class="p0">Platon için bu meseleden daha zor bir mesele koruyucu erkeklerle kadınlar arasındaki ilişkiler veya evlilik meselesidir. Platon koruyucular sınıfı ile ilgili olarak özel mülkiyeti reddettiği gibi aileyi de reddetmektedir. Bu onun koruyucu erkek ve kadınların birbirleriyle, hem de kutsal törenlerin eşliğinde, evlenmelerine karşı çıktığı veya her kadının her erkeğin kendisiyle serbestçe aşk yapabileceği bir tarzda bütün erkekler tarafından ortaklaşa olarak paylaşılmasına izin verdiği anlamına gelmemektedir. Platon sadece ailenin karşısındadır. Başka deyişle bir erkekle bir kadın arasında kalıcı ve hukuki olarak meşru kabul edilen bir bağ kurulmasına karşıdır.</p>

  <p class="p0">Sözünü ettiğimiz evlilikler sonucu doğacak olan çocuklara gelince, onların koruyucu sınıfın mensupları arasında ortak olacağını, yani babanın oğlunu, oğulun babasını bilmeyeceğini, bütün çocukların bütün koruyucu erkeklerin ve kadınların ortak çocukları olacaklarını ilan eder.</p>

  <p class="p0">Platon evlenme, çocuk yapma konusundaki düşüncelerini daha da ileri götürür. Ortaya sağlıklı ve zeki, kabiliyetli çocukların çıkabilmesi için koruyucu sınıfa ait erkek ve kadınlar arasında seçme yapılması ve birbirlerine en yakışanlarının birbirleriyle birleştirilmesi gerektiğini savunur. Nasıl iyi bir döl almak için hayvanlar, örneğin en iyi yarış atları üretmek amacıyla atlar arasında seçme ve çiftleştirme yapılmaktaysa aynı şekilde koruyucu sınıfa mensup erkek ve kadınlar arasında da böyle bir seçme ve birleştirmenin yapılması doğru, hatta toplumun ve devletin menfaati için zorunludur.</p>

  <p class="p0">Platon&rsquo;u bu konuyla ilgili &ldquo;çağdışı&rdquo; düşüncelerinde uzun boylu izlememizin yararı yoktur. Onun koruyucu sınıfın mensupları ile ilgili olarak teklif ettiği yukarda belirttiğimiz anlamda kadın ve çocuk ortaklığı görüşünün temelinde mülkiyet ortaklığı kuramının temelinde bulunan motif veya gerekçenin aynının veya benzerinin bulunduğunu belirtmekle yetinelim. Platon nasıl özel mülkiyetin koruyucular sınıfı içindeki dayanışmayı azaltacağını düşünüyorsa, ailenin, özel kadın ve çocukların da aynı yönde zararlı bir rol oynayacağını düşünmektedir. Özel mülkiyet gibi özel ailenin olmadığı ve her koruyucunun her çocuğun babası olduğu yerde &ldquo;birimiz hepimiz, hepimiz birimiz için&rdquo; ilkesi hakim olacak, her bir koruyucu diğer koruyuculardan herhangi bir şeyi (özel bir malı, kadını, çocuğu) kıskanmayacağı gibi onların her biri ve tümü için savaşı ve ölümü göze alacaktır.</p>

  <p class="p0">Öte yandan Platon&rsquo;un aileye karşı çıkışının gerisinde devletle birey arasında aracı hiçbir kurumun varlığını kabul etmemesi şeklinde bir amacının bulunduğunu veya onun uygulamasının doğal olarak bu tür bir sonuç vereceğini de söyleyebiliriz (457 d-464 b). (Platon&rsquo;un bu mal, kadın ve çocuk ortaklığı varsayımının insan doğası hakkında ne kadar gerçekçi-olmayan bir düşünceye dayandığına ve insan tecrübesi tarafından ne ölçüde yanlışlandığına daha Aristoteles&rsquo;ten itibaren Akademi içinde işaret edilecektir. Kadın ve çocuklar gibi insan için çok mahrem, çok özel ve kendilerine özel duygularla bağlı bulunulan varlıkların ortak mülkiyeti bir yana üretim araçları gibi aynı duygu ve heyecan yüküne sahip olmayan şeylerin ortak mülkiyetinin veya mülkiyetsizliğinin, bu ilkeyi temele alan ekonomik ve toplumsal bir sistemi ne hale getirdiğini Sovyet blokunun yakın komünizm tecrübesi herhalde en açık bir biçimde göstermiştir).</p>

  <p class="p0">&nbsp;</p>

  <p class="p0"><span class="t10">İdeal Devlet Gerçekleşebilir mi?</span></p>

  <p class="p0">Daha önce işaret ettiğimiz gibi Platon ideal devlete ilişkin düşüncelerini, onun gerçekleşebilir olup olmadığı meselesinden bağımsız olarak ele almaktadır. O sözünü ettiği ideal devletin <span class="t12">gerçekleşemez</span> olduğunun bilincindedir. Kusursuz devleti bu dünyada kurmamızın mümkün olmadığını bilmemiz, onun ve bizim ona ilişkin düşüncelerimizin değerini azaltmaz. O, kendisini varmak istediğimiz bir ideal olarak almamız ve her şeyimizi kendisine göre ayarlamamız gereken bir ölçüttür, standarttır. (Kaldı ki Platon&rsquo;un bir iki yerde çok zor olsa da böyle bir devletin pratikte gerçekleşebileceğine inandığı yönünde bir dil kullandığı da olur:</p>

  <p class="p5"><span class="t13">&ldquo;Geçmiş bütün yüzyıllar içinde bugün bizim gözlerimizden uzakta, yabancı bir memlekette, ya da gelecek zamanlar içinde bir defa olsun, gerçek filozoflar devletin başına gelmiş veya gelecek olurlarsa bizimkine benzer bir devlet kurulmuş, kuruluyor veya kurulacak, felsefe Tanrısı orada hüküm sürecek diyebiliriz. Çünkü böyle bir şeyin olması imkânsız değildir&rdquo; (499 e-d)).</span></p>

  <p class="p0">Bu standardın gerçekleşmesi ise her şeyden önce ideal insanın, yani filozofun var olmasına ve toplumun başına geçmesine bağlıdır. Platon böylece <span class="t12">VII. Mektup</span>&rsquo;unda daha önce kendisiyle karşılaştığımız ünlü düşüncesini ilan eder:</p>

  <p class="p5"><span class="t13">&ldquo;Filozoflar sitede yönetici olmadıkça veya yöneticiler gerçekten filozof olmadıkça, yani bir aynı insanda devlet gücü ile akıl gücü birleşmedikçe, bunun yanında kesin bir yasayla herkese kendi yapacağı iş verilmedikçe, insanlığın, sitenin başı dertten kurtulamaz&rdquo; (473 d-e).</span></p>

  <p class="p0">&nbsp;</p>

  <p class="p0"><span class="t10">İdeal Toplumun Yöneticisi Olarak Filozof, Filozofun Özellikleri ve Eğitimi</span></p>

  <p class="p0">Bunu filozofun ne tür bir insan olduğu ve hangi özelliklere sahip olduğu yönünde uzun bir bölüm izler. Filozof, hem doğuştan gelen bazı en mükemmel niteliklere sahip olan hem de en mükemmel bir eğitim alması gereken bir insandır. O hem ahlak ve karakter, hem akıl ve zihin bakımından en üstün niteliklere sahip biridir. Bununla da kalmaz. Platon&rsquo;a göre filozof ruh bakımından olduğu gibi beden bakımından da en güçlü, en kusursuz bir yapıda olması gereken insandır. Filozofun doğuştan sahip olması gereken entelektüel nitelikleri arasında belleğinin güçlü olması, kavrayışının hızlı olması, kolay öğrenme kabiliyetine sahip olması gibi bazı meziyetlerini sayabiliriz. Yine doğuştan sahip olması gereken karakter özellikleri, moral nitelikleri olarak onun cesur olması, bilgiyi, hakikati sever olması, yüce ruhlu olması, yalandan, riyadan nefret eder olması, maddi zevkleri küçümser olması gibi iyi özelliklerini sıralayabiliriz (484 a-490 d).</p>

  <p class="p0">Ancak bütün bu doğal niteliklerin yalnız başlarına yeterli olmadığı, onların aynı zamanda çok uzun ve zahmetli bir ortaöğretim veya eğitimle yükseköğretim veya eğitimden geçmek suretiyle işlenmesi, geliştirilmesi gerektiğini de biliyoruz. Özel olarak filozofun yüksek eğitimi Platon&rsquo;a göre otuz yaşında başlayacak ve çok sıkı sınav ve çalışmaların başarı ile sonuçlanması durumunda elli yaşında tamamlanacaktır (537 b-540 a). Bu arada Platon&rsquo;un söz konusu yüksek eğitimi alma ve sonuçta filozof olma şansı veya imkânı bakımından erkek ve kadın koruyucular arasında bir ayrım yapmadığını da vurgulayalım (540 c).</p>

  <p class="p0">Bütün bu çalışmalar sonucunda siteyi yönetecek, bunun için kararlar alacak, kurallar ve yasalar koyacak olan insanın bir Einstein&rsquo;a, hele Stephen Hawking&rsquo;e benzeyecek bilim adamı gibi bir varlık olacağını düşünürsek çok yanılmış oluruz. Platon&rsquo;un filozofu buraya kadar söylediklerimizden anlaşılacağı üzere Albert Schweitzer + Einstein + Carl Lewis gibi bir şey olacaktır. Yani o şüphesiz artık olgunluk döneminde bulunan, bundan dolayı fiziksel olarak genç bir atletle aynı güçte olmayan bir insan olacaktır. Ancak yine de görmüş olduğu eğitim sonucunda hem fiziki sağlık, hem karakter ve ahlak sağlamlığı, hem de entelektüel güç bakımından mümkün olan en yüksek nitelikleri şahsında toplamış biri olacaktır.</p>

  <p class="p0">Filozofun nasıl bir eğitim alacağından yukarda söz ettik. Bu, savaşçı ile birlikte aldığı beden ve karakter eğitimi yanında özel olarak kendisine has olacak bir felsefe ve bilim eğitimi olacaktır. Onun bu felsefe ve bilim eğitimi içine hangi disiplinlerin girdiğini de yukarda belirttik. Aritmetik, geometri, katılar geometrisi, astronomi, armoni gibi disiplinlerin pratik faydaları yanında ve onlardan daha önemli olarak soyut niteliklerinden ötürü, yani kesin bilimler olmaları, duyusal nesnelerle değil tam olarak belirlenmiş akılsal nesnelerle ilgili olmalarından ötürü seçilmiş olduklarını tahmin etmemiz zor olmamalıdır (522 c-531 d).</p>

  <p class="p0">Filozofun eğitiminin zirve noktasını ise hiç şüphesiz İyi&rsquo;nin veya İyi İdeasının bilimi olan Diyalektik oluşturacaktır. İyi İdeası&rsquo;nın Platon&rsquo;un varlık ve bilgi kuramında sahip olduğu ve daha önce üzerinde birçok vesileyle ayrıntılı olarak durduğumuz özel yer ve önem düşünülürse Platon&rsquo;un filozofunun eğitiminin en üst noktasını neden Diyalektik&rsquo;in teşkil etmesi gerektiği kolayca anlaşılabilir. İyi&rsquo;nin her şeye, bütün İdealara varlık ve gerçekliğini, hakikatini veren şey olduğunu biliyoruz. Onun bilgisine erişmenin aklı bile aşan özel bir temaşanın konusu olduğunu da biliyoruz. Bu temaşanın veya deneyin insanın sahip olabileceği en yüksek mutluluk olduğunu da biliyoruz. Bundan dolayı filozofun bu dünyada mümkün olan en bilgili insan olması, en ahlaklı insan olması yanında veya tam da bunlardan dolayı aynı zamanda en mutlu insan olduğunu da söyleyebiliriz (532 a-534 e).</p>

  <p class="p0">&nbsp;</p>

  <p class="p0"><span class="t10">Bozuk ve Kusurlu Rejimler, Devletler</span></p>

  <p class="p0">Platon bundan sonra ele almayı vadettiği doğru, adil, kusursuz sitenin zıddı olan dört bozuk, kusurlu sitelerin hangileri olduğu meselesine geçer (VIII. Kitap). Bu dört bozuk anayasanın veya sitenin veya devlet biçimimin dört bozuk insan tipine karşılık olması veya onların sonucu olarak ortaya çıkması gerektiğini düşünebiliriz. Farklı insan tipleri ile ruhun farklı yetileri veya insan eylemlerinin farklı hareket ettiricileri arasındaki ilişki ise biraz daha karmaşıktır. Çünkü bildiğimiz gibi Platon&rsquo;un bu yetilerin sayısını üç tane olarak belirtmesine karşılık ortada üçten fazla anayasa ve bu insanlara karşılık olması gereken insan tipi vardır.</p>

  <p class="p0">Platon bu dört bozuk yönetim biçiminin sadece kuramsal olarak düşünülmesi veya tasarlanması mümkün şeyler olduğu görüşünde değildir; onlar aynı zamanda <span class="t12">tarihsel</span> olarak eskiden ortaya çıkmış veya şimdi fiilen mevcut olan siyasal rejim biçimleridir. Ayrıca Platon bu siyasal rejimler veya anayasa biçimleri arasında kusurluluk bakımından bir derecelenme yaptığı gibi onların birbirlerinden nasıl ve hangi mantıki-tarihi sırayla çıktıklarına ilişkin belli bir öğretiyi de geliştirmektedir. Bu rejim biçimlerine dayanan devletleri ise sırasıyla <span class="t12">şeref devleti</span> (timarşi veya timokrasi), <span class="t12">zenginlik devleti</span> (oligarşi veya plütokrasi), <span class="t12">halk devleti</span> (demokrasi) ve nihayet <span class="t12">zorbalık devleti</span> (tiranlık) olarak listelemektedir.</p>

  <p class="p0"><span class="t10">Şeref Devleti</span>: Bu devlet en iyi devlet olan aristokratik devletten sonra gelen devlettir ve ondan çıkmaktadır. Ancak şüphesiz aristokrasinin bozulmuş bir şeklidir ve bütün bozuk rejimler arasında da göreli olarak en iyi olanıdır. Bu devletin amacı barıştan çok savaş, eğitimde üstünlük verdiği şey müzik değil beden eğitimi, önem verdiği değerler ise esas olarak şan ve şereftir. Buna karşılık olan insan, tahmin edileceği gibi kızma, öfke gücü (thymos) ağır basan insandır. Bu insan savaş gücüne, askerlik değerine inanır, jimnastiğe, ava düşkündür, iyi konuşmasını bilmez, ama nutuk dinlemesini sever vb. Platon bu insan tipinin yasaya saygı, cesaret, yiğitlik, dayanıklılık gibi bazı temel olumlu ahlâkî değerlere sahip olduğuna inanmaktadır. Ancak onun sadece savaş değerlerine önem vermesi, kabalığı, acımasızlığı, kültür ve sanata olan kayıtsızlığından hoşlanmamaktadır. Bu rejimin tarihsel ve somut örneği olarak Girit ve Sparta devletini vermektedir (544 c-550 b). Bu nokta öte yandan Platon&rsquo;un Atina&rsquo;ya karşı Sparta rejimini en mükemmel, ideal bir rejim olarak gördüğünü ileri sürenlerin bu görüşlerinin hatalı olduğunu ortaya koyan önemli bir işarettir. Kaldı ki Platon <span class="t12">Yasalar</span>&rsquo;da bundan daha da açık olarak Sparta rejimine karşı olan eleştirilerini ortaya koyar (<span class="t12">Yasalar, 666</span> e).</p>

  <p class="p0">Platon&rsquo;un kusurlu devletleri analizinde ilginç olan, sadece her politik rejime karşılık olan insan tipleri hakkında çizdiği renkli portreler değildir; her bozulma veya soysuzlaşmanın nasıl ortaya çıktığına ilişkin verdiği açıklamalardır. Bu açıklamaların tümüne, bozulma veya soysuzlaşmanın yönetici sınıflar içinde bir ihtilafın ortaya çıkması sonucu meydana geldiği görüşü hakimdir. Timokrasiden oligarşiye veya zenginlik devletine geçiş için verdiği açıklama da yönetici sınıflar içinde meydana gelen bu tür bir ihtilafa dayanmaktadır.</p>

  <p class="p0">Buna göre timokrasi rejiminde, çalışanlar sınıfı bir süre sonra zenginleşip kendi başına hareket etmek veya bağımsız olmak ister. Yönetici sınıf veya sınıflar ise bu hareketi durdurmak için kendi aralarında geçici olarak birleşirler ve bu başkaldırıyı bastırırlar. Ancak onlar içinde bazıları bu zaferlerinden diğer sınıfın aşırı kazançlarından elde ettikleri zenginliği kendi ellerine geçirmek üzere yararlanma yoluna giderler. Bunun sonucu olarak yönetici sınıf içinde özel mülkiyet ortaya çıkar ve buna paralel olarak da çalışan sınıfın mensupları köle statüsüne indirilirler. Yönetici sınıflara bu zaferlerini sağlayanlar onlar arasında savaşçılar sınıfı olduğu için bu sınıfın mensupları kazandıkları bu zaferin meyvelerini toplamak isterler. Bu cümleden olmak üzere onlar artık asıl yöneticiler olan filozofların otoritelerine boyun eğmemek, onların denetiminden çıkmak isterler. Bunu da başardıklarında bu kez kendi aralarında birbirleriyle dövüşmeye başlarlar. Ellerine geçirdikleri zenginlikler onları zevk ve sefahate sürükler. Böylece bu sınıf içinde aynı zamanda utanç verici bir hasislik ve sefahat ortaya çıkar. İşte bütün bu gelişme sonucunda timokrasi devleti bir başka devlete, zenginlik devletine dönüşür.</p>

  <p class="p0"><span class="t10">Zenginlik Devleti</span>: Bu devlet şeref devletinden sonra gelen, onun kendisinden çıkan ve değer bakımından ondan daha kötü olan kusurlu devlet, paraya, servete sahip olan küçük bir azınlığın hakim olduğu devlettir. Platon&rsquo;un zenginliğin kontrol edici gücünden hiç hoşlanmadığını biliyoruz. Kendi sözleriyle &ldquo;zenginlikle doğruluk öyle şeylerdir ki ikisini bir teraziye koydun mu kefelerin biri hep aşağı iner, öteki yukarı çıkar.&rdquo; Dolayısıyla &ldquo;bir devlette zenginlik ve zenginler baş tacı olunca, doğruluğun ve doğru insanların şerefi azalır&rdquo; (<span class="t12">Devlet,</span> 550 e). Böyle bir site küçük zengin bir azınlığın karşısında yoksul bir çoğunluğu ortaya çıkardığı için de içinde en kötü ve en tehlikeli cinsten iç savaş tohumları taşımaktadır. Daha önce de söylediğimiz gibi böyle bir devlette aslında bir değil, iki devlet vardır: Bir yanda zenginlerin, diğer yanda yoksulların devleti (551 d). Bu devlette, savaşçı soylular sınıfının kaba tutkularının yerini zenginler oligarşisinin parasal tutkuları almıştır. Böyle bir devlette baştakilerin dışında herkes dilencidir (552 d). Dilencilikten yankesiciliğe, hırsızlığa, katilliğe giden yol ise yine tahmin edilebileceği gibi hiç de uzun değildir. Bu tür bir rejimin karşılığı olan insan tipine gelince, onun yeme, içme, cinsel ilişki vb. gibi bedensel duyusal zevklerin peşinde koşan ruh yetisinin, yani arzu yetisinin ağır bastığı bir insan tipi olacağını söyleyebiliriz (550 c-555 a). Platon bu ikinci tür bozuk sitenin tarihsel veya somut karşılığı olarak hangi toplum veya devleti düşündüğü hakkında bir şey söylememektedir. Ancak eğer bu tür bir devletin somut bir örneğini düşünmüşse Sicilya&rsquo;ya yaptığı son yolculukta hakkında daha fazla bilgi sahibi olduğu ve tüccar bir topluluk olduğunu ileri sürdüğü Kartaca&rsquo;yı düşünmüş olması mümkündür.</p>

  <p class="p0"><span class="t10">Demokratik Devlet</span>: İdeal veya adil devletten uzaklaşma sırası içinde üçüncü sırada bulunan, demokrasiyle yönetilen site veya devlettir. Demokrasinin neden oligarşinin sonucu olarak ortaya çıkacağını anlamak zor değildir. Bir tarafta küçük zengin bir azınlık, diğer yanda kaybedecek şeyleri olmayan çok büyük bir yoksullar grubu ve ikincilerin birincilere karşı duydukları sonsuz nefret. Bir yanda servetin sağladığı zevk ve safa hayatının yumuşattığı bir avuç zayıf, güçsüz insan, öbür yanda zincirlerinden başka kaybedecek şeyleri olmayan gözlerini hınç ve öfke bürümüş bir açlar ordusu. Sonuç, devrimdir ve yoksulların zenginleri yenmesi sonucunda da herkesin her şeyi, devletin bütün imkân ve nimetlerini, işlerini eşit olarak paylaştıkları demokrasi ortaya çıkacaktır.</p>

  <p class="p0">Platon&rsquo;un demokratik rejim derken göz önünde tuttuğu somut tarihsel örneğin özellikle kendi içinde yaşadığı Atina devleti olduğu şüphe götürmez. Platon Atina demokrasinin çekici yanlarını bilmektedir: O her türden insanı bir araya getirme ve onların çeşitli ve farklı isteklerini karşılama vaadinde bulunur. Onun temel değeri ölçüsüz özgürlük ve sınırsız eşitliktir. Demokratik bir sitede herkes efendi olmak ister, hiç kimse itaat etmeyi kabul etmez; herkes kendi keyfine ve arzusuna göre yaşamak imkânına kavuşur. Herkes serbestçe konuşur, dilediğini serbestçe yapar, yaşayışına istediği düzeni verebilir. Canı isterse savaşa gider, canı istemezse savaş karşıtlığında bulunur. Kabiliyeti olsun olmasın devlet katında her işe talip olabilir. Bu rejimde mahpuslar bile özgürdür, halkın arasında ellerini kollarını sallayarak hayaletler gibi dolaşırlar, kimse onlara dokunmaya cesaret bile edemez (555 b- 562 a). Bu rejimde artık zenginlik devletinde olduğu gibi sadece iki devlet yoktur, ne kadar insan varsa o kadar çok devlet vardır.</p>

  <p class="p0">Platon&rsquo;un oldukça kötü niyetli olarak karikatürize ettiği böyle bir rejimi şiddetle eleştireceği açıktır. Bu eleştirisini ise kabaca iki noktada toplayabiliriz. Birincisi yönetiminin ciddi ve hayati bir iş, bir bilgi ve bilim konusu olduğu, sıradan insanın veya halkın doğası gereği ondan anlamadığı, dolayısıyla yönetimle, örneğin yasalar, savunma vb. ile ilgili konularda doğru karar veremeyeceği noktasıdır. İkincisi ise demokrasinin kötü önderler, demagoglar, halk dalkavukları yarattığı noktasıdır. Halk aklından çok duyguları, içgüdüleri veya önyargıları ile davranma alışkanlığındadır. Onun bu zaaflarını bilen ve onlar üzerinde oynayan yöneticiler her zaman böyle olmayan dürüst ve bilgili yöneticileri alt etme imkânına sahip olurlar. Dolayısıyla demokrasinin yöneticileri hiçbir zaman filozoflar, devlet adamları olmaz; Sofistler, halk dalkavukları olan politikacılar olur. Bu tür insanların kötü önderliğince yönetilen toplumların ise kısa zamanda her türlü felâketlerle karşılaşmaları mukadderdir. Nitekim Platon&rsquo;a göre Atina&rsquo;nın Perikles&rsquo;in başkanlığı da dahil olmak üzere demokrasi rejimine geçtiğinden bu yana olan tarihi, kim ne derse desin, bir çöküş, bozuluş ve mahvoluş tarihidir.</p>

  <p class="p0"><span class="t10">Zorbalık Devleti</span>: Demokrasiden daha da kötü bir rejim varsa o zorbalık yönetimidir (tiranlık). Platon&rsquo;un böyle bir yönetimin özel bir örneğini vermesine gerek yoktur. Çünkü Yunan dünyasının büyük bir kısmında bu tür yöneticilerin varlıkları bilinmektedir. Zorbalık yönetimi demokrasinin kendisinden çıkar ve onun bozukluklarının sonucudur. Platon her rejimin, kendi iyisi olarak peşinden koştuğu ve ilkesini kendisinde bulduğu şeyin aşırılığı yüzünden soysuzlaştığı ve yerini bir sonraki rejime bıraktığı kanaatindedir. Timokrasi veya şeref devletini yıkan, gücün aşırı veya kötü kullanımıdır. Zenginlik devletini paraya karşı duyduğu gözü doymaz açlık yıkar. Demokrasiyi yıkan şey ise ölçüsüz özgürlük olacaktır. Böylece ölçüsüz, sınır tanımayan özgürlük demokrasiyi diğer aşırı uca, sınırsız köleliğe, yani zorbalık rejimine götürür.</p>

  <p class="p0">Bu süreci ise Platon şöyle tasvir eder: Demokrasinin yarattığı aşırı özgürlük havası, özgürlük sarhoşluğu, her türlü görev ve sorumluluk bilincinin ortadan kalkışı, öğretmenin öğrenciden, yaşlıların gençlerden çekinmesi, onların hoşuna gitmek için dalkavukluklar yapmaları, yurttaşların kanunlara uyma konusunda gösterdikleri gevşeklikler, toplumsal dayanışmanın her türünün ortadan kalkması, bir süre sonra anarşiye, kaosa yol açar. Bu düzensizlik, kargaşa zirve noktasına ulaştığında ve partiler arasındaki çekişme oligarşiye dönüş tehlikesini gösterdiğinde tiran ortaya çıkar, kendisini halkın temsilcisi, halkın başkanı olarak takdim eder. Halkın elinden hükümranlığını almak isteyen düşmanlara karşı onu koruyacağını vaat eder ve böylece popüler olur. Ona bu korumayı sağlamak için gerekli olan silahlı bir güç verilmekten çekinilmez. Bu gücü elde eder etmez ise ondan kendi düşmanlarını ortadan kaldırmak için yararlanır. Kendisine rakip kimseyi istemediği için toplumun ileri gelen değerli insanlarını ortadan kaldırır. İstediğini sürer, istediğinin malını gasp eder. Her türlü kanunsuzluğu yapar (562 b vd.).</p>

  <p class="p0">Platon&rsquo;un ruhun yetileri veya insan tipleri ile devlet tipleri arasında, yukarda belirttiğimiz gibi, tam bir karşılıklılık tesis etmenin mümkün olmadığı anlaşılmaktadır. Çünkü aristokrasiyi akıllı ruha, timokrasiyi öfkeli ruha, oligarşiyi arzu eden ruha karşılık olarak görmemiz mümkünse de bu son iki rejim tipinin hangi ruha veya ruhun hangi yetisine karşılık olabileceği anlaşılmamaktadır. Aslında bu konuyla ilgili olarak kabul etmemiz gereken daha doğru görüş, genel olarak hiçbir insanın ruhun belli bir yetisinin mutlak hâkimiyeti altında olan saf bir varlık olmadığı gibi hiçbir siyasal rejimin de ruhun bu yetilerinden herhangi birinin saf karşılığı olmayacağıdır. İnsanların kendileri karma varlıklar oldukları gibi rejimlerin kendileri de karma rejimlerdir. Olsa olsa ruhun hangi yetisinin daha ağır bastığını belirlemek suretiyle gerek insanlar, gerek rejimlerle ilgili bazı belirlemelerde bulunabiliriz. Bu durumda timokrasi, içinde ruhun diğer kısımları veya motivasyon ilkeleri mevcut olmakla birlikte <span class="t12">thymos,</span> yani öfke duyan kısmının ağır bastığı ve diğerlerini bastırdığı rejim olacaktır. Aynı durum diğer yetiler, diğer insan tipleri ve rejim türleri için de söz konusu olacaktır.</p>

  <h3 class="h30"><a id="ncx1445"></a><a id="a65"></a>Devlet Adamı</h3>

  <p class="p0">Platon&rsquo;un <span class="t12">Devlet Adamı</span> adlı diyalogu onun siyaset kuramına birkaç noktada katkıda bulunur veya ona yeni birkaç unsur ekler. Bunlardan biri <span class="t12">yasa koyucu</span> ile <span class="t12">yasa</span> arasındaki ilişkiler konusundadır.</p>

  <p class="p0">&nbsp;</p>

  <p class="p0"><span class="t10">Yasa Koyucu ve Yasa</span></p>

  <p class="p0">Bu konuyla ilgili olarak Platon&rsquo;un ilke olarak yasa koyucusu yasanın üzerine yerleştirdiğini veya yasa koyucu filozof hükümdarı <span class="t12">yasallığın üzerinde</span> bulunan bir varlık olarak konumladığını görmekteyiz (<span class="t12">293</span> d-e). Onun doğru yönetim ile ilgili temel varsayımlarını göz önüne alırsak bunun böyle olması da tabiidir. Çünkü Platon&rsquo;da doğru yasaların varlık nedeni, kaynağı, faili, en yüksek aklı, bilgeliği, iyiliği temsil eden yasa koyucunun kendisidir. Onun varlığının ideal site için nasıl ve neden dolayı zorunlu olduğunu biliyoruz. Yasa koyucu, Platon&rsquo;a göre, doğası veya konumu itibariyle <span class="t12">yanılmaz</span> bir insandır. Dolayısıyla onun ağzından çıkan yasadır ve yasaların bu bakımdan ondan sonra gelmesi ve onun yargısına göre değişmek durumunda olması doğaldır: &ldquo;Her ne kadar kanunların kral işi oldukları apaçıksa da en iyisi kuvveti kanunlara değil, bilgili bir krala vermektir&rdquo; (294 a).</p>

  <p class="p0">Yasa koyucunun yasaya önceliğinin bir nedeni Platon&rsquo;un yasa koyucunun mutlak doğruluk ve bilgeliğine, yanılmazlığına olan bu inancı ise bir başka nedeni toplumun yasayla ilgili işlerinin özelliğidir: Yasalar doğaları gereği, cansız, hareketsiz veya statik şeylerdir; onların toplumda sürekli olarak meydana gelen gelişmeleri, değişmeleri önceden görmeleri mümkün olmadığı gibi kişi ve olaylara ait bütün özel durumları, ayrıntıları göz önüne almaları ve yargılamaları da beklenemez: &ldquo;İnsana ait hiçbir şeyin hiçbir zaman olduğu yerde durmaması, sürekli değişmesi, yasama sanatı da içinde olmak üzere hiçbir sanata hiçbir konu üzerinde her zaman ve her durumla ilgili olarak doğru, mutlak bir kural koymak imkânını vermez&rdquo; (294 b). Bundan dolayı yasa koyucunun bulunduğu her yerde onun yasaları duruma ve zamana göre değiştirme hakkı vardır.</p>

  <p class="p0">Ancak öte yandan yasa koyucu bir filozofun her zaman toplumun başında bulunması da mümkün değildir. Nasıl bir hekim her zaman yanlarında bulunmasının mümkün olmadığı hastalarına yanlarında bulunmadığı süre içinde uygulamaları amacıyla yazılı reçeteler bırakmak zorundaysa, filozof yasa koyucunun da kendisi olmadığı veya kendisi öldüğü zaman toplumun izlemesi gereken yasaları yazılı olarak ve genel bir form altında onlara bırakması gerekir (295 d-e). Bu olgu, yani yasa koyucu filozofun her zaman ve her toplum için varlığının mümkün olmaması, ayrıca felsefi yasa koyuculuğun insani olmaktan çok tanrısal bir bilgi ve uzmanlık gerektirmesi, bunun ise her zaman elde edilmesinin imkânsız olmasa bile son derece zor olması Platon&rsquo;u filozofun mutlak hakimiyetine dayanan en iyi rejim yerine çoğu zaman <span class="t12">ikinci en iyi rejimle,</span> yani filozofun değil de <span class="t12">yasanın hâkimiyetine dayanan rejimle</span> yetinmek gerektiği düşüncesine götürür (297 d).</p>

  <p class="p0">&nbsp;</p>

  <p class="p0"><span class="t10">Devletlerin Yeni Bir Sınıflandırılması</span></p>

  <p class="p0">Bu görüşüyle de bağlantılı olarak Platon bu diyalogda <span class="t12">Devlet</span>&rsquo;te verdiğinden biraz farklı ve ilerde Aristoteles&rsquo;in de benimseyeceği bir iyi ve kötü siyasî rejimler listesi verir. Devlet&rsquo;te iyi siyasî rejim olarak aristokrasi, kötü siyasî rejimler olarak geri kalan dört rejimi verdiğini görmüştük. Burada ise esas sınıflama kriteri biraz değişir. Temele alınan iki kriter <span class="t12">yasaya uyan</span> ve <span class="t12">uymayan</span> devletler ile bu devletlerin başında bulunan kişilerin sayısı olur. Bu kriterlere göre eğer başta tek bir kişi varsa ve bu kişi toplumu <span class="t12">yasalara uygun olarak</span> yönetiyorsa bu hükümetin adı krallıktır (monarşi). Eğer başta yine tek kişi varsa ancak o toplumu yasalara göre değil de keyfine göre, yani <span class="t12">yasasız olarak</span> yönetiyorsa ortada zorbalık rejimi (tiranlık) söz konusudur.</p>

  <p class="p0">Başta bir azınlığın bulunduğu ve bu azınlığın <span class="t12">yasaya uygun olarak</span> yönettiği rejime aristokrasi denmesi gerektiğini biliyoruz. Eğer bu rejim <span class="t12">yasasız bir rejimse</span> o zaman ortada oligarşi söz konusu olacaktır.</p>

  <p class="p0">Bu durumda çoğunluk yönetiminin, yani demokrasinin de iki şeklinin olacağı açıktır. Platon bu iki şeklin hangi adları alacağını söylemez. Ancak çoğunluk yönetimiyle ilgili olarak da bu ayrımı yapmanın gerekli olduğunu açıkça belirtir (301 b-303 b. İlerde Aristoteles çoğunluğun kötü yönetimine demokrasi, iyi yönetimine ise <span class="t12">politeia</span> &ndash;siyasal veya anayasal yönetim&ndash; adını verecektir). Bu bakış açısından Platon&rsquo;un vurguyu yasa koyucudan yasanın kendisine taşıdığı gibi yasalar bakımından konuyu ele aldığında da asıl ayrımı iyi veya kötü yasalar arasında yapmaktan çok yasaya uygun yönetimle öyle olmayan yönetim arasında: yaptığını ve bu bakımdan <span class="t12">kötü bile olsalar yasaya uyan yönetimlerin böyle olmayan yönetimlere göre daha iyi olduğu</span>nu kabul ettiğini görmek ilginçtir. Böylece onun hayatının son dönemine doğru tecrübi dünyaya ve bu dünyaya ait gerçeklere gitgide daha fazla önem veren bir yöne doğru gittiği şeklindeki genel gözlemimiz burada bir başka bakımdan doğrulamasını bulmaktadır.</p>

  <p class="p0">&nbsp;</p>

  <p class="p0"><span class="t10">Yasasız Rejimlerin En İyi Türü Olarak Demokrasi</span></p>

  <p class="p0">Yine bu eserde Platon demokrasi hakkında <span class="t12">Devlet</span>&rsquo;te ileri sürdüğü görüşe tamamen aykırı olmasa da belli ölçüde ondan farklı ve daha iyi niyetli diye nitelendirebileceğimiz ilginç bir değerlendirmede bulunur: Eğer devletleri yazılı ve doğru yasalara uyma sırasına göre sıralarsak en iyisi şüphesiz krallıktır. Ancak yasa olmayan yerde de hayatı en çekilmez kılan odur, yani tek kişinin yasalara uymazlığı olan tiranlıktır (302 e). Aynı kıstası temel alıp diğer rejimlere de bakarsak yazılı ve iyi yasalara uyma bakımından rejimler arasında en kötüsü demokrasidir, ama içlerinde yasaların hüküm sürmediği rejimleri ele alıp aralarındaki karşılaştırmayı bu bakımdan yaparsak, <span class="t12">yasasız rejimler içinde en az kötüsü veya en iyisi</span>, Platon&rsquo;a göre, demokrasidir. Başka deyişle bütün devletlerin, bütün rejimlerin yasasız oldukları bir dünyada içinde yaşanması en iyi site, demokratik sitedir (<span class="t12">303</span> a-b). Platon&rsquo;un <span class="t12">VII. Mektup</span>&rsquo;unda sözünü ettiği kendi zamanında mevcut olan bütün rejimlerin kötü olduğuna dair düşüncesini bu görüşüyle birleştirirsek bazı yazarların söylediklerinin tersine, onun bütün kusurlarına rağmen içinde yaşadığı Atina&rsquo;nın demokratik rejimini, Sparta&rsquo;nın oligarşik rejimine tercih ettiği şeklinde bir sonuca varmamız doğru olacaktır. Farabi de <span class="t12">el-Medinetü&rsquo;l-Fazıla</span>&rsquo;sında kötü rejimleri birbirleriyle karşılarken <span class="t12">Devlet Adamı</span>&rsquo;nın bu cümlelerini hatırlayacaktır. Ünlü İngiliz devlet adamı Churchill&rsquo;in demokratik rejimin en mükemmel bir rejim olmadığı, ancak bütün rejimler içinde onların en az kötüsü olduğu yönündeki bilinen cümlesinin Platon&rsquo;un <span class="t12">Devlet Adamı</span>&rsquo;nın bu satırlarıyla gösterdiği benzerlik şaşırtıcıdır.</p>

  <p class="p0"><span class="t12">Devlet</span> <span class="t12">Adamı</span>&rsquo;nda daha sonra <span class="t12">Yasalar</span>&rsquo;da kendisiyle karşılaşacağımız bir görüşün fazla işlenmemekle birlikte ilk defa ortaya atıldığını da görmekteyiz. Bu görüş filozofu <span class="t12">Devlet</span> diyalogunda olduğu gibi sitenin mutlak yöneticisi olarak görmek yerine <span class="t12">sitenin yöneticisine danışmanlık yapacak bir insan</span> olarak tanımlamak yönünde ortaya çıkan görüştür (<span class="t12">259</span> a). Burada sanki bir güçler ayrımı karşısında bulunmaktayız: Kralın veya hükümdarın temsil ettiği dünyevi, siyasî güçle filozofun temsil edeceği tinsel-manevi güç ayrımı karşısında (Robin, <span class="t12">291</span>)<span class="t12">.</span></p>

  <h3 class="h30"><a id="ncx1461"></a><a id="a66"></a>Yasalar</h3>

  <p class="p0">Platon&rsquo;un en son ve tamamlanmamış veya Platon tarafından gözden geçirilme imkânı bulamamış olduğu düşünülen <span class="t12">Yasalar</span> kitabı gerek <span class="t12">Devlet</span>&rsquo;ten gerekse <span class="t12">Devlet Adamı</span>&rsquo;ndan bazı bakımlardan farklılıklar göstermektedir. Bu farklılıkların en önemlisi Platon&rsquo;un bu diyalogda daha önce bir iki vesileyle işaret ettiğimiz gibi tecrübe tarafından verilmiş olan dünyanın şartlarını çok daha büyük ölçüde göz önüne alan bir bakış açısından hareket ediyor olmasıdır. Uzun süren bir hayatın tecrübeleri ile zenginleşmiş yaşlılık, Sirakuza sarayında siyasal alanda teşebbüs ettiği reform denemelerinin karşılaştığı başarısızlık, doğurduğu hayal kırıklığı ve acı verici deneylerle birleşince, Platon&rsquo;u, aklın ve iyinin dünyadaki gücüne daha az inanmaya, insanların en güçlü eylem zemberekleri olarak haz ve acının rolünü daha sakin bir şekilde değerlendirmeye götürmüş görünmektedir. Bu bakış açısı Platon&rsquo;u insani mutluluğun kazanılması ve devam ettirilmesinin o zamana kadar doğru olduğunu savunduğu şeylerden başka araçlara ihtiyaç gösterdiğini kabule zorlamış gibidir (Windelband, 154-155).</p>

  <p class="p0">Öte yandan bu değişmede Platon&rsquo;un hayatının son döneminde gitgide daha fazla etkisine uğradığını bildiğimiz Pythagorasçılığın onun üzerinde oynadığı rolü de gözden uzak tutmamalıyız. Platon&rsquo;un hayatının son dönemine ait olduğunu bildiğimiz <span class="t12">Timaios</span>&rsquo;taki kozmolojisi ve İdealar Kuramı&rsquo;nın son şekli olan İdea-Sayılar anlayışı üzerinde Pythagorasçılığın etkisini açık bir şekilde gördüğümüz gibi <span class="t12">Yasalar</span>&rsquo;da geliştirdiğini gördüğümüz yeni toplum ve devlet anlayışında da Pythagorasçılığın etkisini bariz bir şekilde fark etmekteyiz. Sonuncu alanda bu etki kendisini Platon&rsquo;un özellikle toplum ve devlette dine verdiği yeni ve artan ağırlıkta göstermektedir. Platon&rsquo;un, olgunluk dönemine ait diyaloglarında ileri sürdüğü gibi dünyayı aklın ve filozofun yönetmesinin mümkün olduğuna ilişkin ümitlerini kaybettikçe, onu dinin ve Tanrı&rsquo;nın yönetmesi gerektiğine ilişkin inancı artmaktadır. &ldquo;Her şeyin ölçüsünün insan değil Tanrı olduğu&rdquo; ünlü görüşünü de Platon daha önce işaret etmiş olduğumuz gibi <span class="t12">Yasalar</span>&rsquo;da ifade eder. Yalnız bireylerin değil, o halde devletin de Tanrı&rsquo;yı taklit etmesi, ona benzemeye çalışması gerekir. Platon <span class="t12">Yasalar</span>&rsquo;da evreni aklın değil, daha ziyade Tanrı&rsquo;nın mülkü olarak görmeye başlamaktadır. Bundan dolayı din, geleneksel Yunan dini bu diyalogda daha önceki diyaloglarında olduğundan çok daha büyük bir önem kazanmaktadır. Platon&rsquo;un teolojiye ilişkin düşüncelerini <span class="t12">Yasalar&rsquo;</span>ın X. kitabında ortaya koyduğunu bildiğimiz gibi her türlü özel tapınma biçimini yasaklayan, tanrıtanımazların devlet tarafından en şiddetli cezalara, ölüm cezasına çarptırılmasını isteyen görüşünü de yine bu eserde dile getirdiğine daha önce işaret ettik.</p>

  <p class="p0">Temel düşünce tarzında meydana gelen bu değişikliğe uygun olarak Platon bu eserde dikkatini en iyi devlet değil, <span class="t12">en iyi ikinci devlet</span> üzerine yoğunlaştırır ve <span class="t12">Devlet Adamı</span>&rsquo;nda olduğu gibi hükümdarı yasanın üzerine değil, <span class="t12">yasayı hükümdarın üzerine</span> yerleştirir. <span class="t12">Devlet Adamı&rsquo;nda</span> onun demokrasi hakkında Dev<span class="t12">l</span>et&rsquo;tekine nazaran daha yumuşak bir değerlendirmede bulunduğunu görmüştük. <span class="t12">Yasalar</span>&rsquo;da bu yöndeki gelişme devam eder ve bu kez Platon mümkün olan en iyi bir rejim olarak krallığı veya monarşiyi değil, bunların ikisinin karışımından meydana gelecek bir siyasal rejimi teklif eder. Perslerle Yunanlar veya onların yönetim biçimleri olan monarşi ile demokrasi arasında yaptığı karşılaştırma ona ilkinde gereğinden fazla baskının, diğerinde gereğinde fazla özgürlük ve serbestliğin olduğunu, Pers rejiminin halkın tümünü köle yaptığı, buna karşılık Yunan demokrasinin de kitleleri başıboşluğa ittiği, bunların her ikisinin ise iyi olmadığı, doğrunun bu ikisinin ölçülü ve dengeli bir biçimde bir arada bulunmasında yattığı görüşünü telkin eder (693 d vd.).</p>

  <p class="p0"><span class="t12">Devlet Adamı</span>&rsquo;nda üstü örtük bir biçimde ifade edilen bir görüş, genç bir tiranın, hükümdarın gücü ile filozofun bilgeliğinin bir araya gelmesinin, yani filozofun krala danışmanlık etmesinin daha iyi bir sonuç vereceği görüşü <span class="t12">Yasalar</span>&rsquo;da daha da açık bir biçimde ortaya konur (709 d-10-710 b 9).</p>

  <p class="p0">Yine bu yönde olmak üzere <span class="t12">Devlet</span>&rsquo;te filozofun veya filozofların kişisel yönetimlerinin yerini <span class="t12">Yasalar</span>&rsquo;da bürokrasi, felsefenin yerini ise gelenek ve yasalar alır. <span class="t12">Devlet</span>&rsquo;te halkın, yönetilenlerin filozof tarafından konulacak yasalara, kurallara zorla uydurulmaları, itaat ettirilmeleri gerektiği görüşünün yerine <span class="t12">Yasalar</span>'da onlara iyilikle muamele edilmesi, yasaların doğruluğuna inandırılmaları için çaba sarf edilmesi, eğer bu olmazsa zor kullanılmasının uygun olacağı görüşü geçer (720 a vd).</p>

  <p class="p0">Platon bununla da kalmaz, yasalar tarafından düzenlenen sosyal ilişkiler konusunda da yeni ve farklı önerilerde bulunur. Örneğin Devlet&rsquo;te yönetici sınıf için zorunlu gördüğü kadın ve mal ortaklığı fikrinden vazgeçer ve devletin mülkiyetini kendi elinde tutacağı, ancak kullanım hakkını vereceği toprağın yurttaşlara eşit olarak dağıtılması gerektiği görüşünü savunur.</p>

  <p class="p0"><span class="t12">Devlet</span>&rsquo;in daha önce işaret ettiğimiz üzere dar anlamda politik bir eser olmaktan çok Platon&rsquo;un ahlak ve psikolojisine ilişkin görüşleri çerçevesinde veya onların bir uzantısı olarak politik meseleyi ele alan bir eser almasına karşılık <span class="t12">Yasalar</span>'ın önemli özelliği daha dar ve teknik anlamda politik konuya ve onun belli başlı kurum ve uygulamalarına, örneğin anayasa, anayasal organlar, yasama, yürütme, yargılama kurum ve uygulamalarına eğilen bir eser olmasıdır. <span class="t12">Devlet</span>&rsquo;in politik sorunu deyim yerindeyse çok genel ve kuramsal düzeyde, Chatelet&rsquo;in deyimiyle &ldquo;<span class="t12">Özler-İdealar</span> düzeyinde&rdquo; ele almasına karşılık (<span class="t12">Platon</span>, 222) <span class="t12">Yasalar</span> kamusal hayat ile ilgili hemen her şeyin özel ve somut olarak nasıl düzenlenmesi gerektiği meselesini ele alır. Bu şeyler arasında şüphesiz Platon&rsquo;un daha önce <span class="t12">Devlet</span> diyalogunda üzerinde önemle durduğu toplumun hangi sınıflardan meydana geleceği, yöneticilerin nasıl bir eğitimden geçirileceği vb. konular yer alacağı gibi bu diyalogda ele alınmamış olan çok sayıda sosyal, idari, hukuki, mali problemler ve bunlara ilişkin kurum, yasa ve düzenlemeler de vardır.</p>

  <p class="p0">Örneğin bu kitapta Platon ideal olmasa da mümkün olan en iyi bir sitenin denizden uzak mı, yoksa ona yakın bir bölgede mi kurulacağı; böyle bir sitenin ne kadar sayıda yurttaştan veya haneden meydana geleceği; toprakların yurttaşlar arasında nasıl paylaştırılacağı; evlilik, bekarlık, nişan, çeyiz, düğün, nikâha ilişkin konuların nasıl düzenleneceği; kimin kimle ve nasıl evleneceği; kaç çocuk yapacağı; doğum kontrolü, boşanma, miras konularının nasıl düzenleneceği; günümüzün yasama, yürütme veya yargı organlarının karşılığı olarak almamız mümkün olan meclislerin, komisyon veya komitelerin üyelerinin nasıl seçileceği; memurların nasıl atanacakları; tapınakların nasıl yönetileceği; dinsel törenlerin nasıl düzenleneceği; medeni ve ceza hukuku alanında suçlar ve cezaların yurttaş, kadın veya kölelerle ilgili olarak nasıl tayin ve tespit edileceği vb. konuları ile ayrıntılı olarak ilgilenir.</p>

  <p class="p0">Bu konular arasında yöneticilerin eğitimi konusu Devlet&rsquo;te olduğu gibi <span class="t12">Yasalar</span>&rsquo;da da özel bir dikkatle ele alınır. Ancak Platon&rsquo;un eğitim konusundaki dile getirdiği düşüncelerinin yine burada <span class="t12">Devlet</span>&rsquo;e nazaran daha liberal ve daha yumuşak bir özellik gösterdiğini söylememiz gerekir. Bu bağlamda olmak üzere çocukların oyun yoluyla eğitilmelerine dair ünlü düşüncesi eğitim tarihi alanında geleceği olacak değerli bir fikir olarak karşımıza çıkar (643 d-c). Yasa koyucu ile sanatçı arasındaki ilişkileri de Platon, <span class="t12">Yasalar</span>&rsquo;da Devlet&rsquo;e nazaran daha yumuşak terimlerle belirlemeye çalışır: Yasa koyucunun sanatçıyı sitenin selameti için ahlâkî kaygıları ön plana alan eserler yaratmaya ikna etmesi, zorlamasından daha iyidir (660 a). <span class="t12">Yasalar</span>&rsquo;da toplumun başlangıçları veya ilk toplum hakkındaki kuramı <span class="t12">Devlet</span>&rsquo;e nazaran çok daha fazla Locke&rsquo;çu ve Rousseau&rsquo;cu &ldquo;iyi vahşi&rdquo; kavramına yakındır: Uygarlık veya medeni durum öncesi doğal toplumda insanlar daha bilgisiz, ancak daha mutluydular. Sayıları az olduğundan ve daha mert, daha adil, daha saf, kısaca daha iyi olduklarından aralarında herhangi bir kavga olmayıp mutlu bir hayat sürmekteydiler. Uygarlık, insanı bozmuştur (679 a vd).</p>

  <h3 class="h30"><a id="ncx1471"></a><a id="a67"></a>Siyaset Felsefesinin Genel Bir Değerlendirilmesi</h3>

  <p class="p0">Başta <span class="t12">Devlet</span>&rsquo;in kendisi ve bu diyalogda ortaya atılan &ldquo;ideal devlet&rdquo; tasarımı olmak üzere Platon&rsquo;un siyaset felsefesinin genel bir değerlendirmesini yapmak çok zordur. Daha önce işaret ettiğimiz gibi <span class="t12">Devlet</span> diyalogu daha sonraki çağlar boyunca aynı yönde bir ideal toplum tasarımı peşinde koşan birçok ütopya eserine ana ilham kaynağı olmuştur. Buna karşılık özellikle içinde bulunduğumuz yüzyılda Batı ve Doğu dünyasında demokrasi ve özgürlük karşıtı, ırkçı, saldırgan milliyetçi, kolektivist, komünist, totaliter ideolojilerin ve bu ideolojilerin ürünleri olan siyasal rejimlerin ortaya çıkışı, bunların görüş ve uygulamaları ile Platon&rsquo;un siyaset felsefesinde öne sürdüğü bazı görüş ve uygulama önerileri arasındaki benzerlikler başta Popper olmak üzere bazı liberal-özgürlükçü düşünürler tarafından Platon&rsquo;un siyaset felsefesine en şiddetli hücumların yapılması sonucunu doğurmuştur.</p>

  <p class="p0">Platon&rsquo;un siyaset kuramına yapılan eleştirilerin veya ona yöneltilen hücumların en azından bir kısmının temelinde bazı yanlış anlamaların olduğunu söylemek mümkündür. Örneğin özellikle Popper tarafından üzerinde ısrar edilen Platon&rsquo;un devleti yücelttiği, onu bireyleri aşan bir kendinde şey olarak tanımladığı, Hegelvari bir biçimde ahlâkîyetin en üst bir aşaması olarak konumladığı şeklindeki eleştiri bu yanlış anlamalardan birincisi ve belki en önemli olanıdır (81, <span class="t12">Açık Toplum ve Düşmanları,</span> 1, vd.).</p>

  <p class="p0">Yukarda Platon&rsquo;un böyle bir düşünceye sahip olmadığı, devleti yüceltmediği, bireysel ahlâkîyet ile devletin ahlâkîliği arasında bir ayrım yapmadığı, ahlâkın kaynağını devlete bağlamadığını, onu doğru ve yanlışın, adalet ve adaletsizliğin ölçüsü kılmadığını, hikmet-i hükumet veya devlet aklı (raison d&rsquo;etat) diye bir şeyi savunmadığını vb. göstermeye çalıştık.</p>

  <p class="p0">Platon&rsquo;un toplumunun yine Popper&rsquo;in iddia gibi bir kast toplumu olduğu (50 vd), onun üretim araçlarının devletleştirmesine, özel mülkiyetin yasaklanmasına dayanan sosyalist veya komünist bir toplum kurmaya çalıştığı yine daha önce işaret ettiğimiz bu tür yanlış anlamalardan bir diğeridir. Platon&rsquo;un yaratmaya çalıştığı devletin 19. yüzyılın romantik, milliyetçi, faşist, ırkçı ideolojilerinin etkisi altında ortaya çıkan kendi ırkını, kendi milletini bütün diğer ırkların, milletlerin üstünde gören, üstün ırk ve üstün millet anlayışına dayanarak dünyayı ulusların bir savaş alanı olarak kabul eden, buna bağlı olarak saldırgan, emperyalist amaçlar peşinde koşan faşist, nazist bir devletle herhangi bir ilişkisinin olmadığını kabul etmemiz gerekir.</p>

  <p class="p0">Platon&rsquo;a yöneltilen eleştirilerin bir başka ve büyük grubunu ise temelde onun siyasal önerilerinin gerçek hayatta <span class="t12">uygulanamaz</span> oldukları, çünkü insan doğası hakkında yanlış varsayımlara veya kabullere dayandığı eleştirisi oluşturmaktadır. Bu eleştirilerden en bilineni, Aristoteles&rsquo;in Platon&rsquo;un koruyucuları ile ilgili olarak özel mülkiyeti reddetmesi konusunda yaptığı eleştiridir. Aristoteles kurumları değiştirmek suretiyle toplumdaki kötülükleri ortadan kaldırmanın mümkün olmadığı hususu üzerinde ısrar eder. İlerde kendisine ayıracağımız kısımda görüleceği gibi Aristoteles&rsquo;e göre ortada bir yanlış varsa, bu özel mülkiyet sisteminde değil, <span class="t12">insan doğasında</span> bulunmaktadır. Mülkiyet duygusu insanlar için doğaldır ve bencilliğe dönüşmemesi koşuluyla da <span class="t12">meşru bir zevk</span> kaynağıdır. İnsanlar sahipleri olmadıkları şeylere, başkalarının mallarına, ortak mallara kendi malları kadar özen göstermez ve onları korumazlar.</p>

  <p class="p0">Bir başka eleştiri grubu Platon&rsquo;un siyasî önerilerinin toplumsal-siyasi olarak uygulama imkânı bulmaları söz konusu olsa bile <span class="t12">doğru</span> olmadıkları, çünkü insan hayatı bakımından değerli olan bazı şeylerin ortadan kaldırılmasına yol açtıkları itirazına dayanır. Platon&rsquo;un devletinde özel olarak şairlere, genel olarak sanatçılara koymaya çalıştığı sansüre, onların eserlerinin ahlâkî nedenlerle denetlenmesi ve yasaklanması gerektiğine ilişkin görüşüne yöneltilen eleştiriler bu gruba girer. Bu görüşe yapılan itiraz sanat eserlerinin ahlâkî gerekçelerle sansür edilmesinin insan hayatında büyük bir öneme ve değere sahip olan estetik duygu ve heyecan ihtiyacının karşılanmaması, sanatsal yaratıcılığın engellenmesi ve yok edilmesi sonucunu doğuracağı ana fikrinden hareket eder. Bu eleştiri Platon&rsquo;a yöneltilen onun bireyin ve bireysel özgürlüğün, düşünce özgürlüğünün karşısında olduğu, gerek sanatta, gerek dinde, gerekse düşünce alanında anti-liberal, baskıcı eğilimlere sahip olduğu şeklindeki daha genel eleştirinin bir parçasıdır.</p>

  <p class="p0">Aynı yönde yapılan, ancak haklı olarak bir öncekinden daha sert bir biçimde ortaya konan bir başka eleştiri, Platon&rsquo;un siyaset felsefesinde ahlâk-dışı, insanlık-dışı birtakım uygulamalara cevaz verdiği eleştirisidir. Platon&rsquo;un şiddetle karşı çıkılan görüşlerinden biri iyi döller almak üzere koruyucular sınıfı içinde uygun çiftlerin birbirleriyle birleştirilmesi, yani bir tür insan harası meydana getirilmesi ve zayıf, hastalıklı bebeklerin devlet tarafından sistemli bir şekilde ortadan kaldırılmasının doğru olacağı yönündeki önerisidir. Platon&rsquo;un bu öjenik ve hijyenik önerilerinin, içinde bulunduğumuz yüzyılda Naziler tarafından yapılan benzeri uygulamaların acı hatırasını taşıyan ahlak ve vicdan sahibi kişiler üzerinde yarattığı dehşet duygusunu anlamak zor olmasa gerektir. Bununla birlikte çağdaş toplum ve devletlerin çocuk ve yurttaşlarının ahlak ve edep duygularının korunması amacıyla sanat eserlerine belli ölçülerde sansür koyma uygulamasını hâlâ devam ettirdiklerini hatırlatabileceğimiz gibi geri kalmış ülkelerde yakın akraba evliliklerinin doğurduğu insani ve toplumsal problemler göz önünde tutulursa çiftler arasındaki evliliklere bazı sınırlar getirmenin <span class="t12">mutlak olarak</span> karşı çıkılması gereken bir ilke olmaması gerektiğini söyleyebiliriz.</p>

  <p class="p0">Platon&rsquo;a yapılan ve yapılması mümkün olan asıl büyük eleştiri herhalde onun siyaset felsefesinin dayandığı bazı temel öncül ve ilkelere yönelecek bir eleştiri olmalıdır. Bu eleştirilerden birinin onun organizmacı hiyerarşik toplum anlayışına yöneltilebileceği açıktır. Platon daha önce gördüğümüz gibi toplumu büyütülmüş bir insan gibi görmekte ve insanın çeşitli yetileri arasında kurduğu ilişki ve hiyerarşinin bir benzerini toplumda gerçekleştirmek istemektedir. Bu modelin kabul edilmesi zorunlu bir model olmaması, topluma ilişkin başka bazı modellerin, örneğin Hobbes&rsquo;çu, Locke&rsquo;çu veya Rousseau&rsquo;cu modellerin esas alınmasının mümkün olması bir yana yarattığı bazı sonuçlar bakımından da bazı tehlikeli unsurlar içerdiği muhakkaktır.</p>

  <p class="p0">Bu tehlikelerden en önemlisi tahmin edilebileceği gibi insanın bireysel ontolojik varlık ve değerini görmezlikten gelmek, onun bireysel özerklik ve özgürlüğünü ortadan kaldırmak, onu ancak bir <span class="t12">bütünün parçası</span> olarak değerli ve anlamlı görmek tehlikesidir. Evet, insan organizması bir bütündür ve bu bütünün parçalarından her biri, bu bütünün bir parçası olarak var olmak ve iş görmek özelliğine sahiptir. Ama <span class="t12">toplum</span> böyle bir organik bir bütün değildir ve toplumu meydana getiren bireyler, bu toplumun kısımları veya parçaları olarak değil, kendi başlarına bir varlığa sahip olma ve değer taşıma özelliğine sahiptir. İnsan bedeninin bir parçasını, örneğin kolunu kestiğiniz zaman onun yalnız başına var olma veya varlığını sürdürmek imkânının azalacağı ileri sürülebilir. Ama bir insanın toplumla ilişkisini bu biçimde tasarlamanın doğru olmadığı da açıktır. Bir insan içinde bulunduğu toplumdan ayrılmayı ve başka bir toplumun üyesi olmayı seçebileceği gibi toplum içinde, ama ondan mümkün olduğu kadar uzak bir yaşama biçimini de tercih edebilir. Toplumun insanın yaşaması için gerekli olan bir kurum olduğunu söylemek başkadır, Platon gibi insanın toplumun bir üyesi değil de organik bir uzvu olduğunu söylemek daha başkadır. Organik bir uzuv, uzvu olduğu bütünün içinde ve onunla birlikte doğar ve ondan ayrılamaz. Ama insanlar toplumu kendi iradeleriyle kurabilirler veya içinde doğmuş oldukları toplumu kendi istedikleri yönde değiştirme imkânına sahiptirler.</p>

  <p class="p0">Bu tür organik bir toplum tasavvurunun veya modelinin getireceği ikinci bir tehlikenin ne olacağını tahmin etmek de zor değildir. Bu Platon&rsquo;un toplumda çok önem verdiği ve adeta kutsallaştırdığı <span class="t12">hiyerarşi</span> fikrinin içerdiği tehlikedir. Eğer insan bir bedenden ve ruhtan meydana geliyorsa ve eğer ruh bedene kumanda eden bir yetiyse toplumda da onun bedeni ve ruhu diye bir şeyin varlığını arayacağımız ve bu ruha tekabül eden şeyi, bedene tekabül eden şeyin üzerine ona kumanda etmek üzere yerleştireceğimiz tabiidir. Eğer insan ruhunda biri arzulayan, diğeri öfkelenen, diğeri akıllıca düşünen üç kısmın veya yetinin olduğunu ve akılsal yetinin diğerlerine hükmetmesi gerektiğini kabul edersek, toplumda da bunlara tekabül eden kısımların veya sınıfların olması gerektiğini ve aklı temsil eden sınıfın diğerlerinin üzerine yerleştirilmesi, diğerlerinin onun emrine uyması gerektiğini kabul etmek zorunda kalırız.</p>

  <p class="p0">Ancak bu psikolojiyi kabul etmek zorunda olmadığımız gibi ondan çıkan toplumsal hiyerarşi fikrinin sonuçlarını da kabul etmek zorunda değiliz. Nasıl ki toplumu canlı bir organizma olarak alan modelin dışında başka toplum modellerini savunmak imkânına sahipsek ilişkileri hiç de hiyerarşik olmayan her biri aynı önem ve değere sahip olan farklı sınıflardan, meslek gruplarından meydana gelen eşitlikçi bir toplum modelini de savunma imkânına sahibiz. Toplumun varlığını sürdürmek için farklı işler yapan, kimisi bedenen çalışan, kimisi zihinle ilgili işlerle uğraşan, kimisi üreten, kimisi toplumun idaresi ile ilgili konularda görev yapan ancak aralarında uğraştıkları işler bakımından bir hiyerarşinin olmadığı, sadece genel anlamda bir alış verişin, pazarlıkların olduğu gruplardan veya sınıflardan meydana gelen bir toplumu pekala tasavvur edebiliriz. Nitekim bugünün eşit haklara sahip bireylerden ve yine eşit haklara sahip sınıflardan oluşan demokratik toplumu böyle bir toplumdur ve bu toplum insan hayatı için makul sayılabilecek bir süreden beri varlığını başarıyla sürdürmektedir. Bu toplumun Platon&rsquo;un tasavvur ettiği tarzda sadece emreden veya kendilerine emredilen gruplardan meydana gelmediği, yerine ve durumuna göre aynı zamanda hem emreden (kendisine emredecek olan yöneticilerini ve onların uygulayacakları politikaları seçen), hem de emredilen (bu yöneticilerin koydukları kural ve yasalara itaat eden) bireylerden ve gruplardan meydana geldiği aşikârdır.</p>

  <p class="p0">Platon&rsquo;un politika ile ahlak arasında ayrım yapmayan, onları birbirine özdeş kılan, hatta politikayı ahlakın emrine veren anlayışının veya ilkesinin kendisine de itiraz etmemiz mümkündür. Bu ilkenin kabulüyle politikanın <span class="t12">kendine mahsus varlık alanı ortadan kalkmakta</span> ve daha önce birkaç defa işaret ettiğimiz gibi politika ahlaka tabi olmakta, onun bir alt alanı haline gelmektedir. Bunun sonucunda ise devlet, ahlâkî ödevleri bulunan, özü itibariyle ahlâkî bir kurum haline dönüşmektedir. Bunun doğal devamı devletin kendisini meydana getiren bireylerin ahlâkî iyilikleri veya kötülükleri üzerinde karar veren, bu yönde onları şekillendiren bir kurum haline gelmesidir. Bunun ise yine ciddi birtakım tehlikelere yol açması tabii doğaldır. Çünkü bu durumda politikanın yanında ahlakın da otonomisi ortadan kalkmakta ve daha tehlikelisi devlet bireylerin kendi iyiliklerini ve mutluluklarını ahlâkî özerklik ve kanaatlerine göre aramalarına imkân tanıyan tarafsız bir kurum olmak yerine kendi ahlâkî iyisini veya daha doğru bir ifadeyle yönetici konumunda bulunan sınıfın ahlâkî iyi olarak gördüğü şeyi ve çoğu durumda bireylerin bireysel ahlâkî iyileri ile çatışmaya sokması pahasına onlara dayatmaya çalışan despotik bir ahlak muhafızı, bir ahlak zabıtası haline gelmekte veya gelebilmektedir. Ahlakın temel özelliğinin ise kişilerin kendi ahlak duygularına, kendi vicdanlarına, kendi seçimlerine göre iyi olanı özgür olarak gerçekleştirmek ve böylece mutlu olmaya çalışmak veya mutluluğu hakketmenin teşkil etmesi gerektiğini söylemeye gerek var mıdır?</p>

  <p class="p0">O halde Platon&rsquo;un ne toplumu doğal bir organizma olarak almasını, ne onun çeşitli grupları arasındaki ilişkileri hiyerarşik bir ilişki olarak konumlamasını, ne devlete ahlâkî bir misyon yüklemesini kabul etmemiz zorunlu olmadığı gibi toplumun ve devletin varlık nedeni ve işlevi ile ilgili olarak farklı kuramlardan ve bu kuramların temelinde bulunan farklı ilkelerden hareket etme imkânına sahibiz. Platon&rsquo;un kendisi bu kuramlardan birini Hobbes&rsquo;un sözleşmeci kuramını, yani insanın özü itibariyle bir güç veya enerji birimi olduğu, başkalarına tahakküm etmek arzusuyla dolu olduğunu, doğal durumda herkesin birbirinin kurdu olduğu, bunun ise insanın varlığını ve yaşamını tehlikeye attığını, bunu gören akıl ve irade sahibi insanların bir araya gelerek birbirlerine zarar vermemek amacıyla başlarına bir yönetici getirmek üzere bir sözleşme yaptıkları ve böylece devleti meydana getirdikleri, bundan dolayı da devletin aslında doğal bir organizma değil, bilinçli ve iradi bir biçimde kurulan yapay, teknik, uylaşımsal insani bir kurum olduğu görüşünü bilmektedir. Devlet&rsquo;in ikinci kitabının başında devletin, insanların hemcinslerinden gelecek haksızlığa uğrama tehlikesinden kendilerini korumak üzere bir araya gelip anlaşmak ve sözleşmek suretiyle kurdukları insani bir kurum olduğu, adalet ve hak kavramlarının bu sözleşme sonucu ortaya çıkan yasalardan başka bir temele sahip olmadığı, bu sözleşmenin ifadesi olan yasaların bundan dolayı bütün insanları uylaşımsal bir tarzda eşit olarak gördüğü şeklindeki görüşü açık bir biçimde ele almakta, ancak bu görüşün yanlış bir görüş olduğunu söylemektedir (358 e vd.). Çünkü bu görüşte devlet tabii bir varlık olmadığı, dolayısıyla tabiatın kendisinde gerçek bir temele sahip olmadığı gibi yasalar da insanların iradelerinin uzlaşmasının sonucu olan uylaşımlardan başka bir varlığa haiz olmamaktadırlar. Öte yandan bu sözleşmeci kuram sözleşmeye katılan herkesin eşit güce sahip olmalarından ötürü &ndash;çünkü Hobbes gibi Platon da herkesin herkesle ilgili olarak aynı tahrip etme veya zarar verme gücüne sahip olduğunu bilmektedir&ndash; eşit haklara, yasalar tarafından tanınan eşit haklara sahip olmaları sonucunu doğurmaktadır. Platon ise adaletin, hakkın en güçlünün işine gelen, çıkarına uygun olan şey olduğu yönündeki Thrasymakhos&rsquo;un görüşüne ne kadar karşı ise onun salt bir sözleşme sonucu herkese eşit olarak dağıtılması gereken bir şey olduğu yönündeki bu görüşe o kadar karşıdır. Çünkü Platon için adalet aritmetik değil, geometrik olarak dağıtılması gereken bir şeydir. İlerde Aristoteles&rsquo;in de söyleyeceği gibi eşit olmayanlara eşit muamele etmek adalet veya haklılık olamaz. Tersine o eşitlere eşit, eşit olmayanlara eşit olmayan bir şekilde muamele etme anlamına gelmek zorundadır.</p>

  <p class="p0">Platon&rsquo;un Hobbes&rsquo;un sözleşmeci, ancak yöneticiye mutlak haklar tanıyan despotik kuramını önceden görmüş olmasına ve reddetmesine karşılık Locke&rsquo;un yine sözleşmeci, buna karşılık devleti insanların medeni durum öncesi doğaları gereği sahip oldukları doğal birtakım haklarını korumak üzere tesis ettikleri şeklindeki liberal demokratik devlet kuramına ilişkin hiçbir önseziye sahip olmadığını görmek ilginçtir. Platon&rsquo;un sözünü ettiği ilk toplumu, doğal toplumu Locke&rsquo;un tasvir ettiğine benzer terimlerle tasvir etmesi hususu göz önüne alınınca bu ilginçlik daha da artmaktadır. Onun bu önsezi yoksunluğunun temelinde herhalde bu kuramın özü itibariyle insanları aynı haklara sahip eşit varlıklar olarak alması, insanlar arasında bilgi, değer veya onur bakımından bir farklılık gözetmemesi, devleti yine insanların bir sözleşme sonucu oluşturdukları yapay, teknik bir kurum olarak görmesi, bunun sonucu olarak da yöneticiye kendisine yönetme yetkisi veren bireylerin arzu ve iradeleri dışında herhangi bir yasama hakkı ve yetkisi vermemesi yatıyor olmalıdır.</p>

  <p class="p0">Platon&rsquo;un siyaset kuramının temelinde olan bir başka ve belki de buraya kadar zikrettiklerimizden daha önemli olan bir ilkesi veya kabulü, yönetiminin bir bilim veya özel uzmanlık gerektiren bir şey olduğu ve dolayısıyla toplumu bu özel bilgi ve uzmanlığa sahip olan kişilerin yönetmesi gerektiği varsayımıdır. Bu varsayım da şüphesiz genel olarak bugün bizim kabul etmekte zorluk çektiğimiz veya kendisine itiraz etmemizin mümkün olduğunu düşündüğümüz bir varsayımdır. Çünkü Platon&rsquo;dan bu yana çeşitli bilimler, bu arada siyaset bilimi alanında elde ettiğimiz bütün başarılara rağmen kendisine dayanılarak toplumu iyi ve doğru bir şekilde nasıl yönetmemiz gerektiği yönünde bize kılavuzluk edecek başarılı bir yönetim bilimine sahip olmadığımızı biliyoruz. Bugün böyle bir kesin doğru ve herkes tarafından kabul edilen bilgilere sahip bir yönetim bilimi olmadığını gördüğümüz gibi, doğal olarak, böyle bir yönetim bilimine sahip uzmanların da mevcut olmadığını kabul ediyoruz.</p>

  <p class="p0">Şüphesiz bugün bize insan, insanın çeşitli özellikleri, ihtiyaçları, toplum, toplumsal ve siyasal kurumların yapısı ve gelişmesi hakkında büyük ölçüde güvenilir bilgiler veren ekonomi, psikoloji, sosyoloji, hukuk, hatta savaş bilimi gibi bilimlerimiz ve bu bilimler alanında yetişmiş uzmanlarımız, bilim adamlarımız olduğuna inanıyoruz. Ancak bunların iyi, doğru ve adil bir toplumun, iyi bir siyasal rejimin, siyasal yönetimin nasıl olması gerektiği hakkında bize söyleyecekleri fazla şeylerinin olmadığını ve olamayacağını yine kendi tecrübelerimizle öğrenmiş bulunuyoruz. Bu kanaatimizin bir nedeni bu bilimlerin içinde bulundukları gelişim aşamasında bu konularla ilgili olarak doğa bilimlerinde olduğu gibi kesin, güvenilir, herkesin onayını alabilecek sonuçlara ulaşamamış olmaları olgusu ise bir başka ve daha önemli nedeni sözünü ettiğimiz iyi toplum, adil yönetim, doğru bir toplumsal hayat gibi şeylerin olgularla değil değerlerle ilgili şeyler oldukları, bunların ise büyük ölçüde insanın ideal, gaye ve tercihlerine bağlı şeyler oldukları hakkındaki modern anlayışımız veya tecrübemizdir.</p>

  <p class="p0">Bugün biz Platon&rsquo;un insani toplumsal ve siyasî hayatın ciddi ve önemli bir şey olduğu, onlarla ilgili şeylerin tesadüflere, kaprislere bırakılmaması gerektiğini, toplumun ekonomiyle, yasalarla, askerlikle ilgili işlerinin uzmanların bilgi ve ustalığına ihtiyaç gösterdiğini vurgulamakta haklı olduğunu kabul ediyoruz. Nitekim bu tür işlerle ilgili olarak uzmanların bilgisine başvuruyoruz ve onların önerilerini uygulamaya çalışıyoruz. Buna paralel olarak bugün yine biz Platon&rsquo;un toplumun yönetiminde şu veya bu şekilde rol alacak veya etkisi, katkısı olacak insanların, yani toplumu teşkil eden bütün bireylerin bu yönde eğitilmesi gerektiğini düşüncesini de ciddiye alıyoruz. Nitekim bir yandan Platon&rsquo;un önerisinin tersine olarak toplumun belli bir kesiminin değil tüm yurttaşların toplumsal ve siyasî hayata aktif olarak katılma hakkını kabul ederken, öbür yandan bu katılım haklarını bilinçli ve bilgili bir şekilde kullanabilmelerine yardımcı olmak üzere ciddi bir şekilde eğitilmeleri gerektiğini düşünüyor ve bu yönde bir eğitimi her geçen gün daha da geliştirip zenginleştirerek toplumun bütün üyelerine yaymayı genel bir ilke olarak benimsiyoruz. Bugün biz yine Platon gibi yasa koymayı bir <span class="t12">icat</span> olarak değil, insan doğasının keşfine dayanması gereken bir sanat olarak kabul ediyoruz.</p>

  <p class="p0">Ancak çok önemli, en önemli bir noktada, yukarda işaret ettiğimiz toplumsal siyasal hayatta doğrunun veya iyinin ne olduğu konusunda ondan kesin olarak ayrılıyoruz. Bugün bizim için siyasal hayatta doğru veya iyi, <span class="t12">insanların kendileri için doğru veya iyi olduklarını düşündükleri</span> şeydir. Matematikte bütün matematikçilerin üzerinde anlaşmak imkânına sahip oldukları, hatta anlaşmak zorunda oldukları doğrular vardır. Ama <span class="t12">toplumsal-siyasal hayatta böyle doğrular yoktur.</span> Ayrıca da Protagoras&rsquo;ın demokrasi savunmasında ima ettiği gibi, böyle doğruların olması da <span class="t12">gerekmez.</span> İnsan doğasının gerektirdiğini bildiğimiz bazı temel ihtiyaçlarına, yani yaşama, özgürlük, yasa karşısında eşit muamele görme gibi temel ihtiyaçlarına karşılık veren bazı temel doğal haklar veya temel doğrular dışında toplumsal, siyasal olan her şey, toplumu, siyasal varlığı meydana getiren insanların karşılıklı <span class="t12">müzakeresine, uzlaşmasına, pazarlığına açık</span> şeylerdir. Bu müzakerelerde, pazarlıklarda en çok oyu alan programlar doğru oldukları için değil, insanların çoğunluğu tarafından öyle olduklarına inanıldığı için ve belli bir zaman süresince sınanıp da yanlış veya faydasız oldukları anlaşılınca terk edilmek üzere kabul edilip uygulama sahasına sokulmaktadırlar.</p>

  <p class="p0">Bugün yine biz Protagoras gibi insanların kendileri için iyi ve faydalı olanı kendi sağduyularıyla ve tecrübeleri ile her zaman ve mutlak olarak değil, ancak <span class="t12">çoğu zaman ve hiç olmazsa başkalarından daha iyi</span> tayin edebileceğine inanıyoruz. Başka deyişle bugün biz insan hakkında Platon&rsquo;dan daha iyimser bir bakış açısına sahibiz. Hiç şüphesiz bugün onların siyasal toplumsal konularla ilgili olarak hatalar, hatta bazen büyük ve ölümcül hatalar yapabileceklerini biliyoruz ve kabul ediyoruz. Ancak onların yapabilecekleri hatalardan ders alabileceklerini düşündüğümüz gibi kendilerine hatalarını düzeltme imkânı veya şansı verildiğinde bu hatalarını tekrar etmek istemeyeceklerine inanıyoruz. Mutlak iktidara sahip olan bir yöneticinin de hiç şüphesiz hata yapmayabileceğini kabul etmekle birlikte bazen hata da yapabileceğini ve <span class="t12">hata yaptığı takdirde bunun topluma maliyetinin çok daha yüksek olacağını</span> tecrübelerimizle gördüğümüz gibi onun bu hatalarını düzeltmek üzere bir mekanizmanın var olmadığı, yani yöneticiyi görevinden almanın mümkün olmadığı bir durumda bu hatanın toplumla ilgili en ölümcül sonuçlara yol açabileceğini de öğrenmiş bulunuyoruz.</p>

  <p class="p0">Buradan son önemli bir noktaya, Platon&rsquo;a yapılabilecek son önemli bir eleştiriye varmış oluyoruz. Platon yöneticilerin yanılmaz olduklarını düşündüğü için onlara mutlak bir otorite verilmesi gerektiğini savunmaktadır. Oysa insan tecrübesi bırakalım siyaset gibi karmaşık bir alanı, bundan çok daha basit doğabilimsel doğrular alanında bile <span class="t12">hiç kimsenin yanılmaz olmadığını</span> gösterdiği gibi <span class="t12">denetlenmeyen, dengelenmeyen iktidarların son derece kolay bozulabilir</span> olduğunu, Lord Acton&rsquo;un ünlü deyişiyle &ldquo;iktidarın insanı bozduğunu, mutlak iktidarın ise <span class="t12">mutlaka</span> bozduğunu&rdquo; en acı deneylerle yeniden ve yeniden öğrenmiş bulunuyoruz. Eğer insanlar yanılabilir varlıklarsa herhalde bizim için başkalarının yanılmalarına izin veya yetki vermemize gerek yoktur.</p>

  <p class="p0">Platon yöneticiler ile yönetilenler arasındaki ilişkileri bir baba-çocuk ilişkisi gibi düşünmektedir. Onun yöneticileri çocuklarını yanlış yapmaktan korumak isteyen, bunun için onlara sıkı disiplin uygulayan babalar gibidir. Ama yöneticilerin babalık rolüne büründükleri bir toplumda çocukların hiçbir zaman büyüyemeyeceğini, olgun ve yetişkin insanlar haline gelemeyeceklerini yine tecrübe bize göstermektedir.</p>

  <p class="p0"><span class="t10">&nbsp;</span></p>
</body>
</html>
