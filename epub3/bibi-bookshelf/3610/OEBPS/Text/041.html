<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Platon&rsquo;un ruh kuramı veya psikolojisi denildiğinde, onun ruhun doğasının ne olduğu, ruhun kısımları veya işlevleri, ruhla beden arası ilişkiler, nihayet ruhun kaderi gibi bir dizi ve birbirine bağlı sorulara verdiği cevaplardan oluşan görüşleri anlaşılmalıdır.</p>

  <p class="p0">Platon&rsquo;a göre ruh üzerinde konuşmak, zor bir konuyu konuşmaktır. Platon <span class="t12">Phaidon</span> diyalogunda &ldquo;ruhun <span class="t12">ne olduğunu</span> açıklamanın uzun ve tanrısal bir çabaya ihtiyaç gösteren bir şey&rdquo;, buna karşılık &ldquo;onun <span class="t12">neye benzediğini</span> söylemenin daha kısa ve insani bir çabayla üstesinden gelinebilir bir şey&rdquo; olduğunu söyler ve kendisinin de ruhtan bu ikinci tarzda söz edeceğini belirtir. Gerçekten onun ruhu ve ruha ilişkin konuları ele aldığı diyaloglarında da diğer konulara oranla daha fazla efsanelere, hikâyelere ve benzetmelere, mecazlara dayanan sembolik bir anlatım biçimine başvurduğunu görürüz. Bu anlatım biçimi ise doğal olarak Platon&rsquo;un sözü edilen konularda gerçek düşüncesinin ne olduğunu anlama konusunda ciddi problemler yaratmaktadır. Örneğin Platon&rsquo;un bütün eserleri boyunca karşımıza çıktığı ve sürekli ve açık bir biçimde savunulduğu için onun kesin olarak ruhun ölümsüzlüğü görüşünde olduğunu söylememiz doğrudur. Buna karşılık onun ölümden sonra insanı bekleyen gelecek hayatı tasvirinin gerçek düşüncesini mi yansıttığı yoksa şiirsel, mecazi bir tasarımdan mı ibaret olduğu açık değildir.</p>

  <p class="p0">Bunun yanı sıra Platon&rsquo;un varlık ve bilgi kuramıyla ilgili olarak düşüncesinde gözlemlediğimizi belirttiğimiz değişme ve gelişmenin bir benzerini ruh kuramında da gördüğümüzü söyleyebiliriz. Onun ruh kuramında sözünü ettiğimiz değişme veya gelişme, diğer iki alandaki değişme ve evrime paralel bir tarzda ve aynı yönde kendini göstermektedir. Platon zaman bakımından daha önceki döneme ait diyaloglarında, örneğin <span class="t12">Phaidon, Phaidros</span> ve <span class="t12">Devlet</span>&rsquo;te tamamen ikici bir psikoloji kuramını; yani ruh ile bedeni birbirine taban tabana zıt, birbirine yabancı, hatta düşman olarak gören, bedeni ruh için bir zindan olarak kabul eden bir kuramı sergilemesine karşılık, zaman içinde ve yaşlılık diyaloglarına geçildiğinde, bu düalizmden tümüyle vazgeçmemekle birlikte onu hayli esnetip yumuşattığını görmekteyiz. Örneğin, yaşlılık dönemine ait <span class="t12">Timaios</span> diyalogu, ruh kuramında sözünü ettiğimiz yöndeki değişmeyi ve yumuşamayı açık bir biçimde sergilemektedir. Bu diyalogda Platon, nasıl daha önceki diyaloglarından farklı olarak duyusal büyük dünyayı, makrokozmosu bir yokluk veya kötülük olarak değil de zorunluluğun ve maddenin kendisine özgü doğası ve direnci göz önünde tutulmak kaydıyla &ldquo;mümkün olan en büyük bir iyilik ve mükemmellik&rdquo; örneği olarak tasvir etmekteyse; duyusal küçük dünyayı (mikrokozmos) ve onun maddesini, bedenini teşkil eden şeyi de aynı şekilde mikro planda mümkün olan en büyük bir iyilik ve mükemmelliğin eseri olan bir şey olarak kabul etmektedir.</p>

  <p class="p0">&nbsp;</p>

  <p class="p0"><span class="t10">Ruh, Kendiliğinden Hareketin İlkesidir Ruh, ruhun doğası, ruhun tanımı nedir?</span></p>

  <p class="p0">Platon ruhu, doğası ve özü bakımından bir <span class="t12">hareket ilkesi</span> olarak almaktadır. Çeşitli diyaloglarında ruh için verdiği tanım, onun &ldquo;kendiliğinden hareketin ilkesi&rdquo; olmasıdır. Platon evrendeki varlıkları cansız ve canlı olarak ikiye ayırmaktadır. Cansız varlıklar kendi güçleriyle hareket etme kabiliyetine sahip olmayan, kendilerine dıştan bir kuvvetin, hareketin uygulanması sonucunda zorla (kasri olarak) hareket eden varlıklardır. Buna karşılık canlı varlıklar veya hayvanlar, kendi kendilerine hareket etme kabiliyetine sahip olan, hareketlerinin ilkelerini kendi içlerinde taşıyan şeylerdir. İşte canlı varlıkları canlı varlıklar yapan ve onların içlerinden çıkan bu kendiliğinden, iradi hareketlerinin kaynağı, ilkesi olan şey, ruhtur.</p>

  <p class="p0">Burada hareket derken sadece yer değiştirme hareketini anlamamamız gerekir. Platon hareketle <span class="t12">her türlü değişmeyi</span> kastetmektedir. Bu bağlamda olmak üzere örneğin arzu etmek, öfke duymak, üzülmek, hatırlamak, düşünmek de birer harekettir (<span class="t12">Yasalar</span> 897 a). Öte yandan bizim bugün cansız diye gördüğümüz varlıkların birçoğunu Platon&rsquo;un canlı olduğunu düşündüğünü, hatta onların hayvan ve insandakinden daha yüksek bir hayat, hareket ve ruha sahip olduklarına inandığını da unutmamalıyız. Daha önce işaret ettiğimiz gibi Platon&rsquo;a göre bütün gök cisimleri kendiliğinden bir harekete sahiptirler, dolayısıyla canlıdırlar. Hatta sadece canlı olmakla kalmazlar; gök cisimlerinin, yani gezegen ve yıldızların aynı zamanda akılları, zihinleri (nous) vardır. O halde onların ruhları da vardır. Çünkü Platon&rsquo;un kozmolojisiyle ilgili bölümde gördüğümüz gibi onların akıl veya zihinlerinin olması için ruhlarının olması gerekir. Aynı şekilde Platon&rsquo;un evrenin kendisinin bütünü itibariyle canlı olduğuna, hem de en mükemmel bir canlı olduğuna, böylece bir akıl ve ruha sahip olduğuna inandığını da biliyoruz. Platon bu ruha &ldquo;alem ruhu&rdquo; adını vermekte ve yine bildiğimiz gibi ona mümkün olan en mükemmel bir hareketi, kendi ekseni etrafında dönme hareketini atfetmektedir.</p>

  <p class="p0">Sonuç olarak ruh, Platon&rsquo;a göre özü itibariyle değişim ve dönüşümün (<span class="t12">Yasalar, 892</span> a), kendiliğinden hareketin (aynı eser, <span class="t12">896</span> a), kendi kendine hareket eden varlığın bu hareketinin ilkesidir (<span class="t12">Phaidros, 245</span> c). Ruhun özü ve kavramı harekettir: Ruh demek zaten hareketi kendiliğinden olan şey demektir (<span class="t12">Phaidros, 245</span> d). O, bütün varlıklar içinde akla sahip olabilecek biricik varlıktır (<span class="t12">Timaios, 46</span> c) vb.</p>

  <p class="p0">&nbsp;</p>

  <p class="p0"><span class="t10">Ruh Ezeli ve Ebedidir</span></p>

  <p class="p0">Platon&rsquo;un Phaidros&rsquo;ta hareketten kalkarak ruhun varlığını ve ölümsüzlüğünü kanıtlama yönünde bir akıl yürütme geliştirdiğini de görmekteyiz. Buna göre</p>

  <p class="p5"><span class="t13">&ldquo;Başkasından hareket alan ve böylece kendisi de başkasını hareket ettiren şey, hareket durunca yaşamaz olur. Yalnız kendiliğinden hareket eden varlıktır ki kendi kendisini terk edemeyeceği için sürekli hareket halindedir. Hatta bütün öteki varlıklar için de bir hareket kaynağı ve ilkesidir. Şimdi ilke olan bir şeyin doğuşundan, meydana gelişinden söz edilemez. Tersine onun kendisi doğan, meydana gelen bir şeyin ilkesidir. Eğer onun kendisi bir şeyden doğmuş olsaydı, ilke olmazdı. Böyle bir ilkenin doğuşu, meydana gelmesi mümkün olmadığına göre onun yok olması, ortadan kalkması da söz konusu olamaz. Çünkü eğer bu ilke yok olsaydı, hiçbir zaman kendi kendine bir hiçten tekrar doğamazdı ve her şeyin bir ilkeden doğması gerektiğine göre kendisinden de başka hiçbir şey doğamazdı. O halde</span> <span class="t14">kendi kendine hareket eden varlık, hareketin ilkesidir ve bu varlığın ne yok olması mümkündür, ne de yeniden doğması.</span> <span class="t13">Eğer başka türlü olsaydı üstümüzde gök ve bütün canlı varlıklar hareketsiz kalır, yok olurdu ve artık bir daha hareket edebilmeleri, yeniden doğmaları mümkün olmazdı&rdquo; (245 b-c).</span></p>

  <p class="p0">O halde ruh kendiliğinden hareketin ilkesi ve böyle bir güce sahip olmayan şeyin, yani cansız cismin hareketini veren şeydir. Bir hareket ilkesi olması bakımından sadece insan veya hayvan gibi canlı oldukları bilinen şeylerin değil, yine sürekli hareket halinde olduklarını gördüğümüz gök cisimleri, yıldızlar ve hatta bütün evrenin de bir ruhu olması gerekir. Öte yandan yukardaki kanıtlamadan anlaşılacağı üzere Platon&rsquo;a göre canlılığın cansız olmaktan, hareketin hareketsizlikten, dolayısıyla hareketin ilkesi olan ruhun da kendisi bakımından hareketsiz olan cisimden veya maddeden önce gelmesi, birincil bir şey olması gerekir. Çünkü &ldquo;eğer hareket olmasaydı evren hiçbir zaman varlığa gelemezdi.&rdquo; Öte yandan hareketin ilkesi olan ruh doğan, varlığa gelen bir şey olsaydı, onun yine bir hareket sonucu meydana gelmesi gerekirdi. O halde ruh birincil bir şey olduğu, doğan veya varlığa gelen bir şey olmadığı gibi ortadan kalkabilen, yokluğa gitmesi mümkün olan bir şey de olamaz. Çünkü &ldquo;eğer ruh böyle bir şey olsaydı evrenin ebedi olarak hareketsiz kalması gerekirdi.&rdquo;</p>

  <p class="p0">Ruhun, kendiliğinden hareketin ilkesi olması, onun doğası, kavramı ve tanımıdır (logos). Guthrie&rsquo;nin haklı olarak işaret ettiği gibi ruhun bu, hareketin ve oluşun (genesis) kaynağı olduğu anlayışı aslında son derecede önemlidir. Çünkü bu anlayış yardımıyla Platon, &ldquo;evrenin rasyonel olarak tasarlanmış ve düzenlenmiş bir varlık&rdquo; olduğu görüşünü ortaya atmıştır. Ruhun işlevleri ne olursa olsun, yani o ister bir cismi kendi içinden hareket ettirme kabiliyeti olarak mekanik bir şey gibi görünsün, ister bir varlığın bilgi ve heyecanlarla ilgili yetilerinin faaliyetinin ilkesi olarak rasyonel, ereksel bir şey gibi görünsün, ruh ruhtur. Platon <span class="t12">Yasalar</span>&rsquo;da (897 a) &ldquo;fiziksel değişmelerin aslında psikolojik bir kaynağa sahip olduğu&rdquo; görüşünü açık bir şekilde ortaya koyar. Buna göre ruh yeryüzündeki ve denizdeki her şeyi kendi hareketi ile hareket ettirir ve bu hareketler daha önce de işaret ettiğimiz gibi sadece yer değiştirme hareketlerinden ibaret değildir, onlar &ldquo;isteme, araştırma, dikkat etme, karar verme, doğru ve yanlışı düşünme, sevinme ve üzülme, cesur olma ve korkma, nefret etme ve sevmeyi, kısaca her türlü entelektüel ve heyecansal faaliyetleri&rdquo; de kapsarlar. Sonuç olarak bu görüş, evrende olup biten her şeyin temelinde ruhun bulunduğu ve ruhun kendisinin de özü itibariyle bilinçli bir varlık olmasından dolayı evrenin tümünün akılsal olarak yönetildiği anlamına gelir (<span class="t12">A History of Greek Philosophy,</span> 420).</p>

  <p class="p0">Ruhun kendiliğinden hareketin ilkesi olması ve bundan dolayı birincil, varlığa gelmesi ve yokluğa gitmesi mümkün olmayan bir şey olması, onun doğası itibariyle <span class="t12">ölümsüz</span> olduğunu gösterir. Gerçekten de Platon <span class="t12">Sokrates&rsquo;in Savunması</span> gibi erken bir tarihe ait olan diyalogdan başlayarak, ancak özellikle <span class="t12">Phaidon, Phaidros</span> ve <span class="t12">Devlet</span>'te ruhun ölümsüz olduğunu, öyle olması gerektiğini çeşitli argümanlara dayanarak hararetle savunur. Bu argümanlar bakımından <span class="t12">Phaidon</span> diyalogu özel bir konuma sahiptir.</p>

  <p class="p0">Platon bu diyalogda;</p>

  <p class="p0">(ı) karşıtların birbirlerinden doğdukları, hayat ve ölümün ise birbirlerinin karşıtları olduğu ve dolayısıyla ölümden sonra bir hayatın gelmesi gerektiğini (70 c-72 e);</p>

  <p class="p0">(ıı) öğrenmenin hatırlama olduğu, ruhun bu dünyada bir şeyi hatırlaması için onu daha önceki hayatında tanımış olması gerektiği, dolayısıyla ruhun doğumdan önce bir hayata sahip olduğu, onun varlığının bedene bağlı olmadığı ortaya çıktığına göre bedenin ölümünden sonra da varlığını devam ettirebileceğini (72 e-77 d);</p>

  <p class="p0">(ııı) ruhun basit bir töz olduğu, basit olan, bileşik olmayan bir şeyin ise bölünmesinin, ayrışmasının imkânsız olduğu, o halde bedenin dağılmasından sonra da ruhun varlığını sürdürebileceğini (78 b-84 b);</p>

  <p class="p0">(ıv) ruhun bir sazın akordu gibi bir epifenomen olmadığı, bir sazın tellerinin kırılması sonucunda akordunun da ortadan kalkacağı, ancak ruhun bedeni, yani organizmayı meydana getiren parçaların bir oranı olmadığı için bedenin dağılması ile ortadan kalkmasının söz konusu olmadığını (91 c-95 a) kanıtlamaya çalışır.</p>

  <p class="p0">Ruhun ölümsüz olduğu görüşü, arkasından daha birçok görüşü sürükleyen veya içeren bir görüştür. Eğer ruh ölümsüzse, varlığa gelen ve varlıktan kesilen, oluş ve yok oluş içinde olduğunu bildiğimiz varlıkların meydana getirdiği içinde yaşadığımız &ldquo;duyusal dünyaya ait bir şey olamaz.&rdquo; Platon bu sonucu da açıkça kabul eder.</p>

  <p class="p0">&nbsp;</p>

  <p class="p0"><span class="t10">Ruh Tinsel Bir Tözdür</span></p>

  <p class="p0">Öte yandan eğer ruh ölümsüzse kendileriyle birlikte bulunduğu duyusal varlıklardan yapı, mahiyet veya töz bakımından farklı bir şey olmalıdır. Platon bu sonucu da kabul eder. Kendisinden önce gelen bütün Doğa Filozofları&rsquo;ndan bilinçli ve kararlı bir tarzda ayrılarak ruhun maddi, fiziksel, duyusal bir şey olmadığını, <span class="t12">gayrı-maddi, tinsel</span> (spiritual) bir töz olduğunu ilan eder. Bilindiği gibi Sokrates-öncesi döneme ait olan bütün Doğa Filozofları doğası itibariyle gayrı-maddi bir şeyin varlığını kabul etmedikleri için, ruhu da temele aldıkları maddi ilkeyle aynı yapıda bir şey olarak görmüş, olsa olsa onu ince bir madde olarak tasvir etmişlerdir. Platon ise ne yaptığının ve söylediğinin açık bir şekilde bilincinde olarak varlık felsefesinde nasıl tamamen tinsel nitelikte İdeaları kabul etmişse, ruh öğretisinde de onun cisimden, maddeden, bedenden tamamen farklı, tamamen tinsel bir töz olduğunu ileri sürmüştür: Ruh ne Anaksimenes&rsquo;in dediği gibi bir hava yığını, ne Herakleitos&rsquo;un dediği gibi saf bir ateş, ne Demokritos&rsquo;un dediği gibi ince atomlardan meydana gelmiş bir bileşimdir. O madde-dışı, cisim-dışı, tinsel, tanrısal bir tözdür.</p>

  <p class="p0">&nbsp;</p>

  <p class="p0"><span class="t10">Ruh Maddeye Düşmüştür</span></p>

  <p class="p0">Peki eğer ruh cisimden, maddeden tamamen farklı, hatta ona zıt bir şeyse, maddede veya bedende bulunuşunu ruh için bir kötülük veya &ldquo;düşüş&rdquo; olarak kabul etmemiz gerekmez mi?</p>

  <p class="p0">Platon, özellikle orta dönem diyalogları olan <span class="t12">Phaidon, Phaidros</span> ve Devlet&rsquo;te bu sonucu da gözünü kırpmadan kabul eder: Beden ruh için bir zindandır. O kabuğuna yapışmış bir istiridye gibi ruhun içine hapsolduğu bir hapishanedir (<span class="t12">Phaidros</span> 250 c). Beden ruhun kendi doğal faaliyetlerini, doğasını gerçekleştirmesi için bir yardımcı, bir alet olması şöyle dursun onun kendi doğasını gerçekleştirmesinin önündeki en büyük engeldir. Bundan dolayı ölüm ruh için bir kötülük değil, tam tersine bir iyiliktir, çünkü bir kurtuluştur. Beden ruhu sürekli olarak aldatır ve alçaltır. Bir ruh ve bedenden meydana gelen insan, gerek ahlâkî bakımından gerek bilgi edinme bakımından bedenle ilişkisini ne kadar keser, onun arzu veya iştahlarına, kışkırtmalarına ne kadar karşı koyarsa o kadar erdemli ve mutlu olur ve o kadar da bilgi ve bilim sahibi olur. Bedene ait duyumlar, duygulanımlar (affections), tutkular (passions), hazlar bizi mutlu olmaktan uzaklaştırdığı gibi duyu organlarının kullanılması da bizi gerçek bilgiden uzaklaştırır. &ldquo;Ruh kendisini ne işitme, ne görme duyusu, ne acı, ne haz, hiçbir şey bulandırmadığı zaman daha iyi düşünür.&rdquo; (<span class="t12">Phaidon,</span> 65 c). Gerçek filozofların şöyle düşünmeleri ve aralarında şu sözleri söylemeleri gerekir:</p>

  <p class="p5"><span class="t13">&ldquo;Belki ölüm bizi amaca dosdoğru götüren yoldur. Çünkü araştırmalarımızda ten akıl ile beraber oldukça, ruhumuz böyle bir kötü şeye bulaşmış olarak kaldıkça, isteğimizin amacı olan hakikati hiçbir zaman elde edemeyeceğiz&rdquo; (66 b) ... &ldquo;Gerçek bilgeliği ancak ölümden sonra elde etmek mümkündür&rdquo; (66 e) vb.</span></p>

  <p class="p0">O halde ruhu tanrısal, bu dünyaya ait olmayan, bu dünyada gurbette gibi bir yabancı olarak yaşayan ve bir an önce ait olduğu aleme dönmek isteyen bir varlık olarak tanımlayan Platon&rsquo;dan, onun neden dolayı bu dünyada bulunduğu, kendisine tamamen zıt olan bedenle birleşmek üzere bu dünyaya neden veya nasıl indiği veya düştüğünü açıklayacak bir şeyler söylemesini bekleme hakkına sahibiz. Ne var ki, Platon bu beklentimizi kesinlikle boşa çıkarmaktadır. Hatta bu konuda büyük semavi dinlerin verdikleri efsanevi açıklamaların bir benzerini bile vermemektedir. Platon&rsquo;da tözü itibariyle tanrısal aleme ait bulunan ve yine tözü itibariyle herhangi bir kötülük ihtiva etmeyen, dolayısıyla bir kötülük yapması veya suç işlemesi mümkün olmayan ruhun neden dolayı, işlemiş olduğu hangi günahtan ötürü cezalandırıldığı ve bu dünyaya inmek, maddeye, bedene bulanmak ve bir zindanda yaşar gibi onun içinde hapislik günlerinin sona ermesini beklemek zorunda bırakıldığı konusunda herhangi bir açıklama bulamamaktayız.</p>

  <p class="p0">&nbsp;</p>

  <p class="p0"><span class="t10">Ruh-Beden İlişkisi</span></p>

  <p class="p0">Öte yandan Platon&rsquo;un beden ile ruhu bu şekilde tamamen ikici bir biçimde tanımlaması ve birbirine tamamen yabancı, tamamen zıt iki varlık veya ilke olarak konumlaması onlar arasında var olduğunu gözlemlediğimiz ve Platon&rsquo;un kendisinin de kabul ettiği bazı ilişkileri nasıl açıklayabileceğimiz sorusunu gündeme getirmektedir. Platon ruhun bedenden varlık, mantık ve değer bakımından önce geldiğini, ona üstün olduğunu düşündüğü için varlık, bilgi ve ahlak alanında önceliği ruha vermektedir. Ruh bedenden üstün olduğu için beden ve ruhtan meydana gelen bütünde yönetmesi gereken ruh, onun emirlerine itaat etmesi ve yönetilmeyi kabul etmesi gereken bedendir. Ancak burada asıl açıklanması gereken ruhun doğa, yapı veya mahiyet bakımından kendisinden tamamen farklı olan beden üzerine nasıl etkide bulunabileceği ve ondan nasıl bir etki alabileceğidir. Benzeri bir psikolojik ikiciliği benimseyen, bedeni düşüncesi olmayan bir uzam, ruhu ise uzamı olmayan bir düşünce olarak tanımlayan Descartes için ilerde söz konusu olacak problemin, yani bu durumda beden ile ruhun birbirleri üzerine nasıl etkide bulunabilecekleri sorununun Platon için de söz konusu olacağı aşikârdır.</p>

  <p class="p0">Gerçekten Platon, sözünü ettiğimiz döneme ait diyaloglarında ruh ve bedeni bir yandan birbirlerine doğa bakımından tamamen zıt ilkeler olarak tanımlarken, diğer yandan ruhun bedeni <span class="t12">yönetmesi</span> gerektiğini ve <span class="t12">yönetebileceğini</span> söylemektedir. Bununla kalmayan Platon, bedenin de ruh üzerinde etkili olabileceğini, örneğin bilgi ile ilgili olarak bedenin ruhun hakikati elde etmesine engel olmasının mümkün olduğu gibi, ahlak konusunda da kaynağını kendisinin oluşturduğu hazlara, bedensel hazlara sürüklemek suretiyle bedenin ruhun kendisi için yaratılmış olduğu mutluluğa ulaşmasına engel olabileceğini kabul etmektedir.</p>

  <p class="p0">Platon daha sonraki döneme ait <span class="t12">Timaios</span> diyalogunda ruhla beden arasındaki karşılıklı etkileşimlerin daha başka özel örneklerini de vermektedir. Örneğin bu eserin psiko-patolojiye tahsis edilmiş olduğunu söylememizin mümkün olduğu son bölümünde aslında beden hastalıkları olan bazı ruh hastalıkları ile aslında ruh hastalıkları olan bazı beden hastalıklarının çeşitli örneklerini vermektedir. Platon birinci durumla ilgili olarak örneğin bedende &ldquo;kemik iliğinde haddinden fazla sperm birikmesi&rdquo;nin insanda taşkın arzulara yol açtığını ve bu taşkın arzuların da ruhu ölçüsüz haz ve acılara sürüklediğini zikretmekte ve böylece ruhun bu hastalığının gerçekte bedenin söz konusu hastalığının bir sonucu olduğunu belirtmektedir (<span class="t12">Timaios</span> 86 b vd.). Benzer bir biçimde olmak üzere, ruhun çektiği acılarının çoğunun nedeninin beden olduğunu, kötülerin kötü eğitildikleri için kötü olmaları durumu yanında kötü bedenlere sahip olarak yaratıldıkları için kötü olduklarını da belirtmektedir. Bu bağlamda olmak üzere ruh ile beden arasında bir denge veya uyum olması gerektiğini söylemekte, güçlü bedenin zayıf ve zekâsı cılız bir ruhu kolayca etkisi altına alacağından söz etmektedir (88 a). İkinci durumla ilgili olarak da o bedenle oransız, ondan daha güçlü olan bir ruhun bazı bedensel hastalıklara yol açabileceğini kabul etmekte, örneğin böyle bir ruhun kendini tamamen inceleme ve araştırmaya vermesi sonucunda bedeni harap edebileceğini belirtip ruhunu veya kafasını tamamıyla matematiğe takan bir insanın bedenini tahrip etmemesi için onu da beden eğitimiyle güçlendirmesi gerektiğini hatırlatmaktadır (88 c).</p>

  <p class="p0">Ancak Platon&rsquo;un bütün bunların kuramsal olarak nasıl mümkün olabileceğine dair bir açıklaması yoktur. O bir yandan bedenle ruh arasında doğaları, özleri bakımından bir ayrım yapmakta, öte yandan yukarda işaret ettiğimiz doğrultuda gerek bedenin ruh, gerekse ruhun beden üzerinde etkide bulunma imkânının kabul edilmesini gerektiren çeşitli olayları belirtmekte, kabul etmekte, fakat kendisinden hareket ettiği ikinci ruh kuramında bunun nasıl mümkün olabileceği konusunda herhangi bir açıklama yapmamaktadır.</p>

  <p class="p0">Bu konuda söyleyebileceğimiz tek şey, Platon&rsquo;un <span class="t12">Phaidon, Phaidros</span> ve <span class="t12">Devlet</span> diyaloglarında gördüğümüz o sert, ruhla bedeni birbirine tamamen zıt, birbirine düşman olarak gören tutumunu yaşlılık diyaloglarında yumuşatmış olduğudur. Örneğin <span class="t12">Timaios</span> diyalogunda varlığını daha önce gözlemlediğimiz duyusal dünyanın kötü, düzensiz, uyumsuz bir varlık olmadığı, içinde aklın, iyinin ve güzelin izini, damgasını taşıdığı şeklindeki genel görüşünü insana da uyguladığı, insan bedeninde, bu bedeni meydana getiren parçaların bir araya getirilişinde, onlar arasındaki oran ve uyumda, aklın, iyinin, inayet ve düzenin varlığını kabul ettiğidir (Baş, aklın yeri olduğu için yukarda yapılmıştır ve en mükemmel şekil olan küre şekline sahiptir vb). Şüphesiz bu daha az çatışmacı bakış açısı ruh-beden ilişkileri konusunda da daha kabul edilebilir bir açıklamayı mümkün kılacak özelliktedir. Çünkü bu durumda beden ruh için bir zindan, onun kendisine verdirmek istediği şekil veya işlevi kabul etmeye karşı direnen bir düşman olmaktan çıkacak, ruhun emir ve yönetimine daha açık, daha plastik bir görünüm alacaktır. Bu, Platon&rsquo;da hiçbir zaman öğrencisi Aristoteles&rsquo;te olacağı gibi &ldquo;dişinin erkeği arzulaması&rdquo; gibi bedenin ruhu arzulaması ve onu almaya, kabul etmeye hazır olması şeklinde bir anlayış seviyesine ulaşmayacaktır. Platon hiçbir zaman Aristoteles&rsquo;in ilerde göreceğimiz maddeyi Forma göreli kılan, kuvveye indirgeyen, dolayısıyla Formun, İdeanın zıddı bir şey olmaktan çıkaran görüşüne gitmeyecektir. Ancak <span class="t12">Timaios</span>&rsquo;taki varsayımda beden hiç olmazsa ruhun emirlerinin kendisi için de iyi olacağını kabul eden, dolayısıyla ona sert bir muhalefet göstermeyen bir köle durumuna girecektir. Bunun sonucunda da beden ruh tarafından doğru idare edilebilecek veya ruhun kendisini idare etmesine izin verecektir (88 d).</p>

  <p class="p0">&nbsp;</p>

  <p class="p0"><span class="t10">Ruhun Kısımları</span></p>

  <p class="p0">Platon&rsquo;da ruhun doğası, ölümsüzlüğü ve ruh-beden ilişkileri sorunlarını inceledikten sonra şimdi ruhun kısımlarına geçelim. Ruhun doğasının kendiliğinden hareketin ilkesi olmaktan ibaret olduğunu, Platon&rsquo;un söz konusu hareketten sadece bir cismin yer değiştirme hareketini anlamadığını, bir varlığın isteme, yargıda bulunma, hatırlama, akıl yürütme gibi çeşitli faaliyetlerini de bu kendiliğinden hareket başlığı altında topladığını biliyoruz. Peki hayvanların ve insanın sindirim, beslenme, büyüme vb. gibi canlılıklarının temelinde olan faaliyetleri de yine ruhun söz konusu kendiliğinden hareketi içinde ele alınması gereken faaliyetler değil midirler? Şüphesiz evet, ancak bu durumda bir canlının, insanın birbirinden çok farklı hatta birbirine zıt olan bu faaliyetlerini nasıl bir ve aynı ilkeye izafe edebilir ve nasıl onun bu birbirinden çok farklı faaliyetlerin kaynağı, nedeni olduğunu ileri sürebiliriz? Sindirim, soluma, beslenme, büyüme gibi faaliyetlerin ruhtan ziyade bedene ait olan veya ondan kaynaklanan faaliyetler olduğunu söylemek, arzu ve tutkuların ve bunların sonucu olan haz ve acıların yine ruhtan çok bedenin ürünü olan bazı eserler olduklarını kabul etmek bize ve hatta bazen Platon&rsquo;un kendisine daha doğru görünmekte değil midir?</p>

  <p class="p0">Öte yandan Platon&rsquo;un evrendeki her türlü kendiliğinden hareketin ilkesi olarak ruhu kabul ettiğini, bedenin veya maddenin, cismin doğası itibariyle edilgin, cansız olduğunu ve bundan dolayı ancak ruh tarafından harekete geçirilebileceğini ileri sürdüğünü görmüştük. O halde Platon canlının yukarda sözünü ettiğimiz dar ve esas anlamda canlılık faaliyetlerinin, beslenme, büyüme, üreme, arzu etme, isteme gibi faaliyetlerinin kaynağı olarak zaman zaman bedeni gösterse de, onun ruh-beden öğretisinden çıkması gereken mantıki sonuç, ancak ruhun bir kendiliğinden faaliyetin kaynağı ve ilkesi olabileceği, bedenin ise sadece ondan aldığı bir hareketle hareket edebileceği ve bu hareketi daha sonra mekanik olarak başka cisimlere, bu arada bedenin parçalarına iletebileceğidir.</p>

  <p class="p0">Sonuç olarak Platon&rsquo;un canlıdaki bütün canlılık faaliyetlerinin kaynağı ve nedeni olarak ruhu gördüğünü, onun beslenme ve büyümeden başlayarak arzu etme, öfkelenme, heyecan duyma gibi duygulanımlardan geçip düşünme, akıl yürütme vb. gibi en yüksek entelektüel-zihinsel faaliyetlere varan bütün faaliyetlerini ruha izafe ettiğini kabul etmek zorundayız. Nitekim Platon gerçekten de böyle yapmakta, ancak bazen bu birbirinden mahiyet bakımından farklı olan faaliyetlerin kaynağı veya ilkesi olarak ruhun farklı kısımlarından veya farklı ruhlardan söz etmektedir. Hatta bununla da kalmamakta, bu farklı ruhları bedende farklı yerlere bile yerleştirmektedir.</p>

  <p class="p0">&nbsp;</p>

  <p class="p0"><span class="t10">Akıl, İrade ve İştah</span></p>

  <p class="p0">Bu ruhun kısımları veya farklı ruhlar kuramının izine ilk kez Devlet'te rastlamaktayız. Platon devleti <span class="t12">büyütülmüş bir insan</span> olarak gördüğü için devleti meydana getirecek sınıfların insanı meydana getiren farklı kısımların, organların bir benzeri, paraleli olarak ele alınması gerektiğini düşünmektedir. Bu bağlamda insan davranışlarını ele almakta ve yaptığımız şeyleri tek bir ilke ile mi yaptığımız, yoksa üç farklı tür davranışımızın üç ayrı ilkesi mi olduğunu kendisine sormaktadır. Ona göre söz konusu üç farklı davranışımız veya faaliyetimizden biri bilgi edinme davranışı, diğeri cesaret, kızgınlık, öfke vb. davranışı, sonuncusu yeme içme, çiftleşme ve buna benzer arzularla, iştahlarla ilgili davranışımızdır. Başka deyişle bizde birbirinden farklı üç faaliyet veya eylem biçimi vardır; dolayısıyla da bunların kaynağı olması gereken üç farklı faaliyet kaynağı, üç ayrı eylem ilkesi olmalıdır. Bu üç farklı faaliyet kısaca bilme, öfkelenme ve arzulama olarak adlandırılabilir. Bunlara tekabül eden üç faaliyet ilkesi de aklımız, irademiz ve arzumuz veya iştahımızdır. Devlette bunlara tekabül edecek olan üç sınıf ise bilen aklı temsil edecek olan yöneticiler sınıfı, iradenin karşılığı olacak olan koruyucular, yani askerler sınıfı, arzu veya iştahın karşılığı olacak olan üreticiler, yani para kazanan insanlar sınıfı olacaktır (<span class="t12">Devlet</span> 439 d, 444 b).</p>

  <p class="p0">Bu üç farklı ruh veya ruhun üç farklı kısmı kuramı <span class="t12">Phaidros&rsquo;</span>ta da karşımıza çıkmaktadır. Burada Platon biri güzel, asil, diğeri çirkin, huysuz iki at tarafından çekilen ve bir sürücü tarafından yönetilen bir arabadan söz etmektedir. Arabanın sürücüsü insandaki akıllı ruha karşılıktır. İyi huylu, asil at insandaki iradenin, kötü huylu, asi at ise arzunun karşılığıdır. Arabacı, yani akıl veya akıllı ruh hakikati görür, bilir. Ancak kendi imkânlarıyla ona gidemez. Gördüğü şeye doğru gidebilmesi veya doğru bildiği bir şeyi gerçekleştirebilmesi için iradenin gücüne muhtaçtır. İrade, aklın amacını gerçekleştirebilmesi için gerekli gücü verir. Ancak o da özü itibariyle tarafsız bir kuvvettir. Bir yandan kötü huylu at, yani arzu ve tutkular onu aşağıya doğru çekerken öbür yandan akıl onu yukarıya, ilahi hakikatler dünyasına doğru yönlendirmek ister. İrade eğer aklın emirlerine uyarsa kötü huylu atın bütün direnmelerine rağmen onu kendisiyle birlikte alıp sürükler ve aklı izler. Eğer kâfi derecede güçlü olmazsa kötü huylu atın, yani arzu ve tutkunun kendini sürüklemesine izin verirse, arabayı sürücüsünün gitmek istediği yoldan saptırır ve böylece onun &ldquo;düşme&rdquo;sine neden olur (<span class="t12">Phaidros, 246</span> vd).</p>

  <p class="p0"><span class="t12">Timaios</span> diyalogu da bu üç farklı ruh veya ruhun üç farklı kısmı kuramını devam ettirir. Hatta söz konusu ruhlara bedende belli yerler tahsis etmek suretiyle bu kuramı daha ileri götürür. Bu kurama göre ruhun düşünüp taşınan, hesaplayan, akıllı kısmının, akıllı ruhun (to logistikon) yeri daha önce de gördüğümüz gibi insanın kafası, beynidir. Ruhun cesareti, savaş isteğini paylaşan, zaferi arzu eden, öfkeli kısmının (thymos) yeri göğüs ve onun da özellikle boğaza yakın bölgesidir. Ruhun yemeyi, içmeyi ve bedenin tabii olarak ihtiyaç gösterdiği bütün şeyleri arzu eden, iştah sahibi kısmının bulunduğu yer ise, karındır (<span class="t12">Timaios 69</span> d-70 e, 89 e).</p>

  <p class="p0">Öte yandan Platon&rsquo;un ruhun bu üçlü bölünmesi veya üç kısmı kuramının ciddi bazı güçlüklere yol açabileceği aşikârdır. Her şeyden önce bedenden tamamen ayrı yapıda olan ve sürekli olarak ölümsüz olduğu söylenen ruhun nasıl olup da bedenin çeşitli kısımlarında odaklandığını anlamak herhalde zordur. Maddi, uzamsal olmayan bir şey nasıl olup da maddi, uzamsal olan bir yerde bulunabilir? Sonra Platon&rsquo;un ruhun ölümsüzlüğü görüşü ile onun böylece parçalardan, kısımlardan meydana geldiği görüşünün birbirleriyle kolayca telif edilemeyeceği de açıktır. Platon&rsquo;un <span class="t12">Phaidon</span>&rsquo;da ruhun bedenden farklı olarak ölümsüz olduğunu kanıtlamak üzere bedenin çeşitli parçalardan meydana gelen bileşik bir varlık olmasına ve bu parçaların dağılması sonucu ortadan kalkmasının mümkün olmasına karşılık ruhun basit bir şey olduğu ve basit bir şeyin ortadan kalkmasının imkânsız olduğu argümanını ileri sürdüğünü yukarda gördük.</p>

  <p class="p0">Sonra ruhun bu farklı kısımlardan meydana geldiği kuramını bir başka bakımdan da onun ölümsüzlüğü ile birleştiremeyiz: Akıllı ruhun veya ruhun en üstün, en tanrısal olan kısmı olan aklın ölümsüz olduğunu anlamak zor değildir, ama öfkeli ruhun veya iştah sahibi ruhun nasıl ölümsüz olabileceğini anlamak doğrusu zordur. Çünkü onların, özellikle de sonuncunun bedenle münasebetinin, aklın veya zihnin onunla münasebetinden farklı olduğu açıktır.</p>

  <p class="p0">Bütün bu nedenlerden ötürü Platon başta <span class="t12">Phaidros</span> diyalogu olmak üzere ruha ilişkin görüşlerini sergilediği eserlerinde ölümsüzlüğün gerçekte diğer iki kısma değil, sadece ruhun akıllı kısmına has bir ayrıcalık olduğunu düşündüğünü gösteren açık beyanlarda bulunmaktadır. O halde Platon&rsquo;un bu ruhun kısımlarına ait sözlerini de diğer benzeri konulardaki sözleri gibi fazla kelimesi kelimesine almamak gerekir. Onun ruhun kısımlarından kastettiği aslında sadece ruhun eylemleri veya işlevleridir. Platon hareket ilkesi olarak ruhu kabul edince, doğal olarak insan hareketleri veya faaliyetlerinin tümünü ruha mal etmek ihtiyacını duymakta ve bu faaliyetler arasında tür bakımından bir farklılık olduğunu gözlemlediği için de farklı türden faaliyetlerin ilkesi olarak farklı ruhları veya ruhun farklı kısımlarını kabul eder gibi görünmektedir. Ancak onun insanda üç ayrı ruh olduğunu veya ruhun gerçekten üç ayrı türünün mevcut olduğunu düşündüğünü kabul etmek, bazılarına yukarda işaret ettiğimiz güçlüklere yol açtığından dolayı pek doğru görünmemektedir. Bu vesileyle bu ruhun birliği ve kısımları probleminin ilerde Aristoteles tarafından da ele alınacağını ve onun tarafından Platon&rsquo;da olduğundan daha açık ve daha tatmin edici bir çözüme kavuşturulacağını söyleyelim.</p>

  <p class="p0">&nbsp;</p>

  <p class="p0"><span class="t10">Gelecek Hayat</span></p>

  <p class="p0">Öte yandan Platon&rsquo;un ruhun gelecekteki hayatı ile ilgili öğretisinin de bazı karanlık noktaları içinde barındırdığını söylememiz mümkündür. Platon&rsquo;un ruhun ölümsüz olduğuna inandığı kesindir. Ama ölümsüz olanın ruhun hangi kısmı olduğu ve bu ölümsüzlüğün mahiyeti, şartları, gelecekteki hayatın nasıl bir hayat olacağı konusunda öğretisi hiç de herhangi bir kesinlik taşımamaktadır.</p>

  <p class="p0">Platon birçok diyalogunda Orpheusçu-Pythagorasçı ruh göçü, yani zaman içinde ruhun daha önceki hayatında yapmış olduğu iyi veya kötü davranışlarının sonucu olarak daha yüksek veya daha aşağı türden bir canlının bedenine geçtiği ve böylece doğuşlar çarkına tabi olduğu yönündeki öğretiden söz etmekte ve hatta yer yer bu öğretiyi makul bulduğunu ve benimsediğini ima eden beyanlarda bulunmaktadır. Bununla birlikte bir ruhun birçok beden eskittiği şeklindeki bu kuramın onun gerçekten benimsediği bir kuram olmadığını söylemek zorundayız. Onun bu kuramı her zaman bir hikâye, efsane olarak takdim etmesi söz konusu olduğu gibi bu kuramda onu en fazla ilgilendiren şeyin de sadece onun ahlâkî içeriği olduğu anlaşılmaktadır.</p>

  <p class="p0">Platon&rsquo;un ruh göçü öğretisini akla yakın bulmasının nedeni insanların bu dünyada işlemiş oldukları iyi ve kötü fiillerin karşılığını bir şekilde görmeleri gerektiği ve gelecek bir hayatta da görecekleri fikrini içermiş olmasıdır. Hatta daha genel olarak Platon&rsquo;u ruhun ölümsüzlüğü fikrine götüren en önemli nedenin bu kaygı, yani insanların bu dünyada yapmış oldukları fiillerinin karşılığını, ödül veya cezasını bir şekilde görmelerinin ahlakın ve adaletin talep ettiği bir şey olduğu, olması gerektiği yönündeki ahlâkî kaygısı olduğunu söylememiz mümkündür. Platon&rsquo;un çeşitli diyaloglarında ruhun ölümsüzlüğü meselesi ile ilgili olarak söylediği şeylerin dikkatli bir incelemesi, onun söz konusu ölümsüzlüğü bilimsel olarak ispat edilmesi mümkün rasyonel bir hakikat olarak almaktan çok &ldquo;ahlâkın var olabilmesi, insan hayatının bir anlamı olduğunun kabul edilebilmesi ve nihayet insanın geleceğe ümitle bakabilmesi için ahlâkî-pratik olarak kabul edilmesi gereken zorunlu bir varsayım&rdquo; olduğunu düşündüğünü göstermektedir. Nitekim ruhun ölümsüzlüğünün felsefi-rasyonel olarak ispatlanması yönünde birçok kanıtlamanın verilmeye çalışıldığı <span class="t12">Phaidon</span> diyalogunda bile Sokrates, ruhun doğasının ne olduğunun bilinmesinin çok zor olması yanında onun ölümsüzlüğünün kanıtlanmasının da son derece güç bir şey olduğunu itiraf eder.</p>

  <p class="p0">Taylor, Platon için gerçekte önemli olanın ruhun doğası bakımından ölümsüzlüğü olmadığını söylerken kanaatimizce doğru bir noktaya parmak basmaktadır (<span class="t12">Plato,</span> 179). Bu dünyayı ondan daha kötü bir dünya için terk ettiğimiz ve bu daha kötü dünya içinde ebedi olarak acı çektiğimizi varsayalım. Yani söz konusu ölümsüzlüğün ancak böyle bir ölümsüzlük olduğunu kabul edelim. Platon&rsquo;un veya <span class="t12">Sokrates&rsquo;in Savunması, Phaidon</span> ve <span class="t12">Phaidros</span>&rsquo;taki Sokrates&rsquo;in böyle bir ölümsüzlüğü hiçbir zaman için istemeyeceğini görürüz. Sokrates&rsquo;in aradığı ölümsüzlük kendisinden evvel ölmüş gitmiş büyük insanlarla, bilge ve filozoflarla buluşabileceği ve kendileriyle felsefi tartışmalar yapabileceği bir mutluluk imkânını sağlayan veya temsil eden bir ölümsüzlüktür. Platon&rsquo;un ruha ölümden sonra vadettiği gelecek hayat, onun İdealar dünyasını o güzel ve saf haliyle olduğu gibi görebileceği ve bu seyir ve temaşadan dolayı en büyük bir zevk ve mutluluk içine girebileceği bir gelecek hayattır.</p>

  <p class="p0">Platon&rsquo;un düşüncesinde bu noktada belli bir çelişkinin varlığından söz edebiliriz. Şöyle ki: Ruh veya ruhun üst kısmı, akıllı ruh eğer doğası gereği bir tözse ve yine bir töz olması bakımından doğası gereği ölümsüzse, bedenle teması, doğası gereği, onun için bir kötülük ve bedenden ayrılması, yani ölüm onun için yine doğası gereği bir iyilik, bir kurtuluş olmak durumundadır. O halde ruhun bu dünyada işlemiş olduğu iyi veya kötü fiillerin, onun doğası gereği sahip olmasının hakkı olduğu bu sonuç üzerinde bir etkide bulunması düşünülemez. Başka deyişle ruh doğası gereği iyi ise, doğası gereği ölümsüzdür ve doğası gereği de ölümden sonra mutlu olacaktır. Nitekim Platon birçok yerde bu yönde, yani bedenden ayrılmanın, tenden sıyrılmanın kendisinin ruh için doğası gereği bir kurtuluş, mutluluk olacağı yönünde konuşmaktadır.</p>

  <p class="p0">Ancak öte yandan bu görüş, iyilerin gelecekte iyiliklerinin karşılığını görmeleri, kötülerin ise kötülüklerinin cezasını çekmeleri gerektiği yönündeki yukarda belirttiğimiz ahlak talebimize aykırıdır. Bu durumda birinci şıkta olduğunun tersine gelecek hayatta Platon için cennetin yanında bir de cehennemin olması gerekmektedir. Nitekim Platon zaman zaman da bu yönde konuşmaktadır. Bu konuşmalardan hangisi daha ağır basmaktadır? Bizim kanımıza göre, Platon&rsquo;da ontolojik olarak konuştuğunda hakim olan birinci, ahlâkî-dinsel olarak konuştuğunda hâkim olan ikinci bakış açısıdır. Ancak bir bütün olarak Platon&rsquo;da ağır basanın ahlâkî-politik problem olduğu yönündeki görüşümüz doğruysa, bu ikisi arasında daha ağır basan ikinci bakış açısı olmalıdır.</p>

  <p class="p0">Bu bölümü bitirmeden son bir gözlemde bulunalım: Platon için ruhun, daha doğrusu ruhun en üst kısmının, akılsal ruhun veya akıllı ruhun tanrısal aleme ait bir varlık olduğu açıktır ve onun İdealar âlemini görme, temaşa etme imkânına sahip olduğu, bunun ise onun ve ona sahip olan insan için en büyük bir mutluluk anlamına geleceği de kesindir. Ancak ruh, açıkça görüldüğü gibi, Platon&rsquo;da bir İdea değildir.</p>

  <p class="p0">Öte yandan Platon&rsquo;da ruh ile Tanrı veya Tanrılar arasında büyük benzerlik olduğu anlaşılmaktadır. Tanrı&rsquo;nın da Demiorgos olarak bir İdea olmadığını, sadece evreni meydana getiren akıllı bir hareket ettirici olduğunu biliyoruz. Ayrıca Platon&rsquo;un gök cisimleri ile ilgili olarak da onların hareketini veren akıl sahibi canlılar olarak Tanrıların varlığını kabul ettiğini görüyoruz. Bu, gök cisimlerinin hareket ettirici nedenleri olan akıl sahibi Tanrılar ile ruhlar arasında herhangi bir özsel farkın olmadığı anlamına gelmektedir. O halde Platon&rsquo;da Tanrılar ile geleneksel anlamda ruhlar arasında olsa olsa bir <span class="t12">derece, üstünlük</span> farkından söz edilebilir. İnsan ruhlarının dört unsurdan meydana gelen bedenleri yönetmesine karşılık gök cisimlerinin akıl sahibi ruhları olan Tanrılar, unsurlar arasında en incesi olan ateşten yapılmış olan yıldızları ve gezegenleri hareket ettirmektedirler. Bunun dışında Platon sözü edilen Tanrılarla dar anlamda ruhlar, insan ruhları arasında bir ayrım yapmıyor gibi görünmektedir.</p>

  <p class="p0">&nbsp;</p>
</body>
</html>
