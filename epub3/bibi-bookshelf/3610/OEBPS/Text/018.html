<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Sokrates&rsquo;in hiçbir şey yazmadığını, dolayısıyla öğretisi hakkında bize bilgi verecek hiçbir yazılı eserinin var olmadığını daha önce de belirtmiştik. Bunun nedeni galiba onun insan ve eğitim anlayışında yatmaktadır: Sokrates insanlarla yüz yüze ilişkide bulunmaktan ve onlarla konuşmaktan, tartışmaktan hoşlanan biridir. Yapmaya çalıştığı şey sokakta, pazarda, idman yerlerinde önüne çıkan insanlarla hayat ve onun belli başlı meseleleri üzerinde konuşmak ve bu konularla ilgili olarak onları bilinçli, hayatlarını ise iyi hale getirmektir.</p>

  <p class="p0">Gerçekte Sokrates&rsquo;in bu konularla ilgili olarak insanlara sunacağı çizgileri belli bir öğretisi de yoktur. Her zaman tekrarlamaktan hoşlandığı şey, kendisinin de aslında diğer insanlar gibi fazla bir şey bilmediğidir. Ancak Üzerlerinde ciddi ve disiplinli olarak düşünülür ve tartışılırsa insanla, hayatla ilgili birtakım doğrulara varılabileceği inancı ve ümidi içindedir. Sonuç olarak, bunlar bütün insanları ilgilendiren gündelik, ancak önemli konular oldukları, onlar hakkında kendisinin olmuş bitmiş tezlerden oluşan belli bir öğretisi olmadığı ve özellikle de insanlarla yüz yüze canlı konuşmalarla bir noktaya varılacağını düşündüğü için düşüncelerini yazıya dökme yerine şifahi öğretimde bulunmayı tercih etmiş görünmektedir.</p>

  <p class="p0">Bu durumun sonucu olarak Sokrates&rsquo;in felsefi görüşleri veya öğretisi diyebileceğimiz şey hakkındaki bilgileri başlıca Platon&rsquo;un başrolü kendisine verdirmiş olduğu diyaloglarına, Ksenophon&rsquo;un <span class="t12">Sokrates&rsquo;in Savunması, Şölen, Hatıralar</span> gibi kitaplarına, Aristophanes&rsquo;in <span class="t12">Bulutlar</span> adlı oyununa, Aristoteles&rsquo;in kitaplarında kendisi hakkında verdiği bilgilere borçluyuz.</p>

  <p class="p0">Platon&rsquo;un <span class="t12">Yasalar</span> hariç bütün diğer kitaplarında başrolde görünen Sokrates&rsquo;in bu kitaplarda dile getirdiği görüşlerden hangilerinin gerçekten kendisine, hangilerinin Platon&rsquo;a ait olduğu üzerinde çok tartışılan bir problem olmuştur. Platon&rsquo;un şöhretini teşkil eden İdealar Kuramı veya ideal devlet öğretisinin Platon&rsquo;un kendi eseri olduğu şüphesizdir. Ama hiç olmazsa erdem, erdemin birliği veya çokluğu, çeşitli tikel erdemler, onların öğretilebilir olup olmadığı gibi salt ahlâkî konuların tartışıldığı gençlik diyaloglarında (sokratik diye adlandırılan diyaloglarda) Platon&rsquo;un Sokrates&rsquo;in ağzından dile getirdiği görüşlerin gerçekten Sokrates&rsquo;e ait görüşler olduğunu kabul etmek yanlış değildir.</p>

  <p class="p0"><span class="t12">Sokrates&rsquo;in Savunması&rsquo;nda</span> Platon&rsquo;un, Sokrates&rsquo;in duruşmasının hiç olmazsa ana hatlarıyla doğru bir kaydını verdiği genellikle kabul edilmektedir. O halde, bu diyalogda ileri sürülen fikirlerin de gerçekten Sokrates&rsquo;in fikirleri olduğunu kabul etmekte de bir sakınca yoktur. Platon&rsquo;un <span class="t12">Phaidon</span> diyalogunda Sokrates&rsquo;in ölümünden önceki birkaç saati anlatılır. Burada geçen ölüm, ölümden sonra bir hayatın olup olmadığı üzerine konuşmaların da hiç olmazsa ana hatlarıyla gerçekten o esnada yapılmış olması gereken konuşmaları yansıttığından şüphe etmek için bir neden yoktur. Platon o dramatik anda Sokrates&rsquo;in söylediği şeyleri onun anısına sadık kalarak bize aktarmış olmalıdır.</p>

  <h3 class="h30"><a id="ncx309"></a><a id="a23"></a>Bilgeliğin Hareket Noktası Olarak Bilgisizlik</h3>

  <p class="p0">Sokrates&rsquo;ten bize kalan ve gerçekten onun tarafından savunulmuş olduğunu söyleyebileceğimiz görüşlerinin sergilemesine ünlü &ldquo;Eğer tek bir şey biliyorsam, o da hiçbir şey bilmediğimdir&rdquo; şeklindeki paradoksal, bir hayli ironik, ama aynı ölçüde önemli ve derin sözüyle başlayalım. Bu söz, Delphoi kâhininin kendisi hakkında yaptığı ileri sürülen bir kehanetle ilgili olarak karşımıza çıkmaktadır. Platon&rsquo;un ve Ksenophon&rsquo;un aynı adı taşıyan <span class="t12">Sokrates&rsquo;in Savunması</span> adlı kitaplarında sözünü ettikleri bu kehanet olayı şudur: Sokrates&rsquo;in uzun zamandan beri dostu olan ve herhalde yaşayışı ve düşüncelerinden çok etkilenen Khairephon bir gün Delphoi&rsquo;ya gitmiş ve orada bulunan Apollon tapınağının kâhinine insanlar arasında Sokrates&rsquo;ten daha bilge birinin bulunup bulunmadığını sormuş, bu soruya kâhinin cevabı &ldquo;Hayır&rdquo; olmuştur (Platon, 21 a; Ksenophon, 76).</p>

  <p class="p0">Bu kehanet olayının gerçekten meydana gelmiş olduğundan şüphelenmemiz için bir neden yoktur. Çünkü Khairephon, Sokrates&rsquo;in uzun zamandan beri dostu olan gerçek bir şahıstır ve onun kâhinin kendisine büyük bir heyecan vermiş olması gereken bu önemli sözünü yalnızca Sokrates&rsquo;e iletmesi, diğer Atinalılara söylememiş olması düşünülemez. O halde Platon&rsquo;un ve Ksenophon&rsquo;un bu önemli olay hakkındaki haberlerinin onlar tarafından uydurulmuş, tarihi gerçekliği olmayan bir şey olduğu düşünülemez. Hele Platon&rsquo;un bu olayı <span class="t12">Sokrates&rsquo;in Savunması</span>'nda anlattığı, burada ise Platon&rsquo;un Sokrates&rsquo;in davasının safhalarının gerçek bir hikâyesini anlatmak amaç ve iddiasında olduğu göz önünde tutulursa (Copleston, <span class="t12">A History of Philosophy,</span> 1, 98).</p>

  <p class="p0">Sokrates kâhinin ve kâhine bu sözleri söyleten Tanrı&rsquo;nın, yani Apollon&rsquo;un bununla ne demek istediğini kendi kendisine sorar ve bunun için etrafında bilge diye kabul edilen veya kendilerinin bilge olduklarını iddia eden kimselerin gerçekten bilge olup olmadıklarını, kendisinin neden, hangi özelliği ile onlardan daha bilge olduğunun Tanrı tarafından bildirilmiş olduğunu araştırır. Araştırması sonucunda şu ortaya çıkar ki, devlet adamı olsun, şair, tragedya yazarı olsun kendilerinin bilge olduklarını ileri süren bu kişiler gerçekte hiçbir şey bilmemektedirler. Aslında kendisi de bir şey bilmemektedir. Ancak onların bir şey <span class="t12">bilmediklerini de bilmemelerine,</span> bilgisizliklerinin farkında olmamalarına, bundan dolayı da böbürlenmelerine karşılık kendisi onlardan farklı olarak hiç olmazsa bir şeyi bilmekte; <span class="t12">bilmediğini bilmektedir.</span> Kimsenin bir şey bilmediği bir durumda bilmediğini bilmek ise bilinçtir, bilgeliktir veya en azından bilgeliğin başlangıcıdır.</p>

  <p class="p0">Bu hikâyeden başka hangi sonuçlar çıkarılabilir? Birinci olarak Sokrates Sofistlerin Doğa Filozofları&rsquo;nın evren, eşyanın yapısı hakkındaki araştırmalarının sonuçsuz kaldığı yönündeki görüşlerini paylaşıyor olmalıdır. Çünkü Doğa Filozofları evrenin yapısı, ana madde, onun diğer varlıkları meydana getirmesi vb. üzerine bir şeyler bildiklerini düşünüyorlar ve bunu kendi öğretilerinde ortaya koyuyorlardı. Sokrates&rsquo;in, en bilge geçinen kişiler de dahil olmak üzere kimsenin gerçekte bir şey bilmediği şeklindeki düşüncesi, herhalde onların bu bilgilerini veya daha doğrusu bilgisizliklerini de kapsamak durumundadır Gerçekten de <span class="t12">Phaidon</span>'da Sokrates, Doğa Filozofları&rsquo;nın doğayı açıklama yöntemleri ve bu yöntemlerinin sonucu olarak ortaya attıkları kuramlarının herhangi bir değeri olmadığını açıkça söylemektedir (96 a vd).</p>

  <p class="p0">Ancak Sokrates&rsquo;in asıl ilgi konusunun doğa veya fiziksel nesneler olmayıp insani şeyler olduğunu düşünürsek, onun özellikle Sofistlerin geleneksel dinsel, ahlâkî, siyasal görüş ve değerlere karşı yönelttikleri saldırının yıkıcı sonuçlarını görmüş ve kabul etmiş olduğunu söyleyebiliriz. Nitekim Sokrates&rsquo;in bilgisini veya bilgeliğini yokladığı ilk grup insan siyasetçiler, devlet adamlarıdır. Ancak onların devletle, siyasetle ilgili hiçbir şey bilmediklerini görür. Devlet adamlarından sonra yöneldiği ikinci grup insan ise geleneksel bilgeliğin temsilcileri olan şairler, tragedya ve övgü yazarlarıdır. Ancak Sokrates onlara kılavuzluk eden şeyin de bilim değil, sadece kutsal esin olduğunu, yani bir tür içgüdü olduğunu görür. Onlar söyledikleri şeyin anlamını bilmeyen kâhinlere benzemektedirler (<span class="t12">Sokrates&rsquo;in Savunması,</span> 21 b-22 c).</p>

  <p class="p0">Haklarında kimsenin gerçek bir bilgi sahibi olmadığı bu şeylerin insanî konularla ilgili şeyler olduklarını, Sokrates&rsquo;in bilgilerini yoklamak için başvurduğu üçüncü bir grup insan hakkında söyledikleri açıklığa kavuşturmaktadır. Bu grup, sıradan meslekler ve el sanatlarıyla uğraşan insanlardan meydana gelmektedir. Sokrates yürüttüğü bilgelik soruşturmasında, son olarak elleriyle çalışan işçilere gittiğini, onları da yokladığını, gerçekten de onların hiç olmazsa meslekleri ile ilgili olarak kendisinden daha bilgili olduklarını, ancak onların da &ldquo;en yüksek, en önemli şeyler&rdquo;den anlamadıklarını gördüğünü söylemektedir (22 c,d).</p>

  <p class="p0">Sokrates burada bu <span class="t12">en önemli, en yüksek</span> şeylerin neler olduğunu belirtmemektedir. Ancak Atina&rsquo;daki tüm faaliyeti ve insanlarla üzerinde konuştuğu şeylerin neler olduğu dikkate alınırsa, bunların hayatla, hayatın anlamı ile, ölümle, ölümden sonra bizi bekleyen kaderle, iyi yaşama ve mutlulukla ilgili şeyler olduklarını tahmin edebiliriz. O halde sonuç olarak, Sokrates, Sofistlerin izinden yürümektedir: Onu ilgilendiren yüksek ve önemli şeyler, Sofistleri de ilgilendirmiş olan şeyler, yani ahlak, siyaset, dinle ilgili şeylerdir.</p>

  <p class="p0">Hikâyenin bize vermek durumunda olduğu kesin mesaj, <span class="t12">bilgelikle ilgili bir araştırmanın esas olarak insanla başlaması gerektiğidir.</span> Kâhinin Sokrates&rsquo;e iletmek istediği mesaj veya araştırmasına verdirmek istediği doğrultu, onun eşyayı veya doğayı değil de kendisini bilmesinin, kendisini tanımasının en önemli bir işi veya görevi olduğu, olması gerektiğidir. Burada söz konusu olan &ldquo;kendi&rdquo;yi herhalde bir birey olarak Sokrates&rsquo;ten çok bir tür olarak &ldquo;insan&rdquo; diye almak zorundayız. İşaret edilen şey, bir birey olarak Sokrates&rsquo;in bilgisi veya bilgisizliği, bilgisizliğinin bilinci olan bilgeliği değil, bir tür olarak insanın, insanlığın önemli ve yüksek şeyler hakkındaki bilgisizliği ve bu bilgisizliğinden doğması gereken bilinç olarak bilgeliği olmalıdır. Bu nokta da Sokrates&rsquo;in Sofistlerle olan bir diğer benzerliğine, temel ilgi alanı olarak insandan hareket etme, insanı ele alma kaygısına işaret etmektedir.</p>

  <p class="p0">Acaba bu noktada bir başka önemli filozofla, Descartes&rsquo;la Sokrates arasında bir benzerlik kurmaya kalksak yanlış bir şey mi yapmış oluruz? Burada Sokrates Yeniçağ&rsquo;ın başlarındaki Descartes gibi bir <span class="t12">tabula rasa</span>&rsquo;dan başlaması gerektiğini düşünmekte değil midir? Nasıl ki Descartes bunun için önce kendi dönemine kadar bilgi diye kabul edilen şeyleri bir yana itip ve kendisinden şüphe edilmesi mümkün olmayan kesin bir doğru ile işe başlamak iddiası ile ortaya çıkıyorsa, Sokrates de kendi zamanına kadar önünde var olan gerek doğayla, gerekse en genel anlamında ahlâkla veya değerlerle ilgili bilgilerin veya görüşlerin çürük, güvenilmez olduğunu kabul ederek onları bir kenara bırakmakta ve kendisinden şüphe edilmesi mümkün olmayan bir doğruyu aramaktadır. İlerde Descartes bu tür bir doğruya özneden hareketle ulaşacak ve &ldquo;Düşünüyorum o halde varım&rdquo; önermesini bütün metafizik-fizik sisteminin temeli kılacaksa; Sokrates de özneden, insandan, insanın içinde bulunduğu bilgisizlik durumundan hareket edecek, kendisini bu bilgisizlik durumundan kurtaracak güvenilir bir temel, dayanak arayacak ve aşağıda göreceğimiz gibi bu dayanağı insanların ruhlarında mevcut olan, ancak farkında olmadıkları, bununla birlikte karşılıklı konuşma (diyalog) ve araştırma sonucunda bilincine varacakları bazı ahlâkî kavramların, ahlâkî doğruların varlığında bulacaktır. Ancak o Descartes&rsquo;tan farklı olarak bu doğruları temel alarak, insandan dışarıya, evrene çıkmayı düşünmeyecektir. Descartes gibi &ldquo;Düşünüyorum, o halde varım&rdquo; şeklinde kesin, şüphesiz, araçsız bir doğrudan hareketle ve Tanrı&rsquo;yı işin içine katmak suretiyle bir kozmoloji veya bir evren bilim kurma peşinde de koşmayacak, bunun gerçekleştirilmesi işini öğrencisi Platon üstlenecektir.</p>

  <p class="p0">Öte yandan Sokrates&rsquo;in bilgelik veya bilgi hakkındaki şüphesinin de büyük ölçüde Descartes&rsquo;ınkine benzediğine işaret edebiliriz. Çünkü her ikisinin de şüphesi temelde <span class="t12">yöntemsel</span> (<span class="t12">metodik</span>) <span class="t12">bir şüphedir.</span> Sofistlerin de şüpheci filozoflar olduklarını gördük. Ancak onların şüphecilikleri yöntemsel değildi. Sofistler, Sokrates veya Descartes gibi &ldquo;şüpheyi, şüphe durumunu aşmak için bir araç&rdquo; olarak kullanmamaktaydı. Bundan dolayı Sokrates&rsquo;in şüpheciliğini etrafındaki insanların fazla ciddiye almamış olmasına şaşırmamak gerekir. Başta Platon olmak üzere öğrencilerinden hiçbirinin onun şüpheciliğini devam ettirmemesi de çok doğal bir gelişme olmuştur. Sokrates devlet, cesaret, adalet üzerine konuşan ve bunları bildiklerini düşünen siyasetçileri, askerleri, yargıçları sorguya çekerken ve sonuçta onların sözünü ettikleri şeyler hakkında gerçek bir bilgiye sahip olmadıklarını gösterip, kendisinin de aslında bunlar hakkında onlardan fazla bir şey bilmediğini söylerken bizim de onun bu sözlerini ve davranışlarını fazla ciddiye almamamız gerekmektedir.</p>

  <h3 class="h30"><a id="ncx320"></a><a id="a24"></a>Mekanikçiliğe Karşı Erekbilimcilik</h3>

  <p class="p0">Sokrates&rsquo;in hayatında meydana gelen ve onun gelecekteki yönelimini belirlemede sözünü ettiğimiz kehanet olayı kadar, hatta belki ondan da fazla etkili olan bir diğer olayın, Anaksagoras&rsquo;ın düşünceleriyle, özellikle onun <span class="t12">Zihin</span> (<span class="t12">Nous</span>) fikriyle tanışması olduğu anlaşılmaktadır. Bu olayı da bize anlatan Platon&rsquo;dur. Bunun da tam olarak Platon&rsquo;un bize anlattığı şekliyle olmasa bile ana hatları bakımından tarihi bir olay olarak meydana geldiğinden şüphelenmek için bir neden yoktur.</p>

  <p class="p0">Bu olayın <span class="t12">Phaidon</span>&rsquo;da anlatılan hikâyesine göre Sokrates günün birinde Anaksagoras&rsquo;a ait olduğu söylenen bir kitapta onun &ldquo;her şeye düzen verenin ve her şeyin nedeninin Zihin olduğu&rdquo; yönünde bir görüş ileri sürdüğünü duyar. Böyle bir neden fikrine vurulur. Bu fikirden hareket eden Anaksagoras&rsquo;ın evrendeki düzenin ve var olan her şeyin nedeninin gerçekte Zihin veya Akıl olduğunu kendisine açıklayabileceği ümidine kapılır. Bunun için Anaksagoras&rsquo;ın kitaplarını edinir ve onları ateşli bir şekilde okumaya koyulur. Ancak bu umudu uzun sürmez. Çünkü Anaksagoras&rsquo;ın da açıklamalarında Zihin&rsquo;i veya Akıl&rsquo;ı hiç işe karıştırmadığını ve &ldquo;nesnelerin düzenini gerçek nedenlere bağlayacak yerde havadan, Aitheros&rsquo;dan, çevrintilerden söz ettiğini ve meydana gelen şeylerdeki düzenliliği bunlarla açıkladığını görür (<span class="t12">Phaidon,</span> 97 vd.).</p>

  <p class="p0">Sokrates&rsquo;in bu sözlerinden ortaya çıkan şey, onun hayatının bir döneminde, gençliğinde Doğa Filozofları&rsquo;yla ilgilenmiş olduğu, hiç olmazsa onların görüşlerini bildiği olmalıdır. Şüphesiz bundan daha doğal bir şey olamaz ve Sokrates&rsquo;in bu dönemde her aydın Yunanın ilgilendiği ve bildiği Doğa Filozofları&rsquo;nın öğretileri ve düşünceleriyle ilgilenmemesi veya onlardan haberdar olmaması düşünülemez. Bu yönde bir haber olarak, Teophrastos onun Anaksagoras&rsquo;ın Atina&rsquo;daki ardılı olan Arkhelaos&rsquo;un kurmuş olduğu okulun bir öğrencisi olduğunu söylemektedir. Sokrates&rsquo;in Elealı Zenon&rsquo;la tanışmış olduğunu da biliyoruz. Herhalde Sokrates bir süre Doğa Filozofları&rsquo;yla ve onların kozmolojileriyle ilgilenmiş, ancak daha sonra muhtemelen onların ilgi alanlarının kendisinin şahsi kaygı ve ilgileriyle uyuşmamasından, sistemlerinin kendi problemlerine bir cevap oluşturmamasından ve şüphesiz Sofistlerin yaratmış olduğu yeni ortamdan dolayı onları terk etmiştir. Sokrates&rsquo;le Doğa Filozofları arasındaki temel görüş farklılığını ve onlara olan ilgisini neden ötürü kaybettiğini gösteren en iyi şey, kendisinin yukarda anlattığı olay ve bu olay sonunda duyduğunu belirttiği derin hayal kırıklığıdır.</p>

  <p class="p0">Sokrates&rsquo;i hayal kırıklığına uğratan şey nedir? Bunu anlamak için onun Anaksagoras&rsquo;ın ne tür bir kavramdan hareketle nasıl bir açıklama vermesini beklediğini görmeliyiz. Sokrates&rsquo;in bu pasajda bize açıkça söylediğine göre onun Anaksagoras&rsquo;dan temel almasını beklediği kavram &ldquo;iyi&rdquo; kavramıdır ve umut ettiği açıklama da &ldquo;erekbilimsel&rdquo; (teleolojik) bir açıklamadır. Sokrates öyle ümit etmektedir ki eğer Anaksagoras kendisine Yer&rsquo;in şeklinin ne olduğunu, örneğin düz mü yuvarlak mı olduğunu öğretecekse, bunun nedenini de gösterecektir. Örneğin eğer Dünya&rsquo;nın düz olduğunu belirtecekse, bunun onun için sahip olması mümkün olan en iyi şekil olmasından ötürü olduğunu gösterecektir. Eğer, Anaksagoras Yer&rsquo;in evrenin merkezinde olduğunu söyleyecekse, Yer&rsquo;in evrenin merkezinde olmasının onun için &ldquo;en iyi&rdquo; olmasından ötürü öyle olduğunu gösterecektir. Anaksagoras Güneş, Ay ve yıldızlardan, onların kürelerinin hareketlerinden, hızlarından, yönlerinden söz edecekse, bunların da onlar için &ldquo;en iyi&rdquo; olmalarından ötürü olduğunu söyleyecek ve bunu gösterecektir. Kısaca bütün bu açıklamalarında Anaksagoras neden veya açıklama olarak &ldquo;iyi&rdquo; veya &ldquo;en iyi&rdquo; kavramından hareket edecektir. Şeylerin her birinin ayrı ve hepsinin genel nedenlerini, her biri için en iyi olanla hepsi için en iyi olanda bulacaktır (<span class="t12">Phaidon,</span> 97 d-e, 98 b).</p>

  <p class="p0">Sokrates&rsquo;in bu sözleri son derece önemlidir. Eğer Platon burada kendisinin değil de gerçekten Sokrates&rsquo;in görüşünü aktarıyorsa, ilerde göreceğimiz gibi Platon&rsquo;un bütün felsefesini yönlendirdiği temel ve Büyük Varsayımı&rsquo;nın kaynağının Sokrates&rsquo;in kendisinde olduğunu kabul etmek zorundayız. Bu büyük temel varsayım bütün şeyleri yöneten, bütün şeylerin açıklama ilkesi olan şeyin İyi veya İyilik olması gerektiği varsayımıdır.</p>

  <p class="p0">İlerde üzerinde geniş olarak duracağımız gibi Platon evrende, varlıkta, şeylerde İyi&rsquo;nin varlığını göstermeye, kanıtlamaya çalışmaz. Onu bir temel kabul ve temel açıklama ilkesi olarak alır. Varlıkta, evrende İyi&rsquo;nin varlığını kabul etmezsek hiçbir şeyi açıklamamızın mümkün olmadığını ileri sürer. Ona göre felsefe yapmanın iki türü vardır: Ya herhangi bir kılavuz ya da yönlendirici kavramımız olmaksızın ampirik dünyaya, oluş ve yok oluş dünyasına gireriz ve onun sonsuz değişken akışı, düzensizliği, çokluğu içinde yolumuzu kaybederiz veya bir temel kabulle ya da varsayımla yola çıkarız ve buradan hareketle onu anlamaya, açıklamaya çalışırız. Platon bu yöntemin en iyi örneği olarak matematiği, daha doğrusu geometriyi verir. Geometri aslında tümüyle varsayımsal bir sistemdir. O birtakım aksiyomların, tanımların kabulüne dayanır. Eğer bu varsayımlar kabul edilirse, tek tek geometrik nesnelerin varlığı ve onlara ilişkin teoremlerin doğruluğu kanıtlanmış olur. Eğer onlar kabul edilmezlerse, teoremlerin doğruluğunu göstermek mümkün değildir.</p>

  <p class="p0">Platon için İdealar dünyası işte böyle bir varsayımdır. İdealar dünyası, duyusal dünyanın, oluş ve yok oluş dünyasının açıklamasını mümkün kılan bir varsayımdır, hatta tek doğru varsayımdır. Ancak İdealar dünyası henüz en büyük varsayım değildir. İdealar dünyasının kendisi de bütün varlık ve değerini, inandırıcılığını, bütün İdeaların kendisinden pay aldıkları bir İyi İdeası veya Varlık İdeasını kabulden alır. Varlık İdeası ve İyi İdeası aslında bir ve aynı şeydirler. Eğer felsefe yapacaksak içinde yaşadığımız kusurlu, oluş ve yok oluş içinde olan, düzensiz, akıcı ve dolayısıyla herhangi bir hakikatin kaynağı veya dayanağı olması mümkün olmayan nesneler dünyasının dışında ve üstünde mükemmel, kusursuz, değişmez, düzenli ve hakikatin kaynağı veya dayanağı olacak akılsallığa sahip bir dünyanın, bir gerçekliğin var olduğunu kabul etmek zorundayız. Böyle bir dünyanın, böyle bir gerçekliğin ve onun ifadesi olacak böyle bir hakikatin teminatı olacak ve onları salt bir varsayım olmaktan çıkaracak şey ise onların da temelinde, her şeyin temelinde Varlık denen bir şeyin olduğu, bu Varlık&rsquo;ın Gerçek olduğu veya gerçekten var olduğudur. Onun akılsal &ndash;veya akla aykırı olmama kaydıyla Akıl&rsquo;ın da üstünde&ndash; olduğu, sonuçta İyi veya İyilik&rsquo;in kendisi olduğuna inanmaktan geçer. Bütün bunlardan çıkacak sonuç Varlığın İyi olduğu ve/veya İyinin Var olduğu olacaktır veya olmalıdır. İşte en büyük kabul, varsayım ve açıklama ilkesi budur. Ya bunu kabul ederiz, felsefe ve bilim yaparız veya onu kabul etmeyiz, o zaman da ne felsefe ne de bilim yapabiliriz.</p>

  <p class="p0">Şimdi yine Sokrates&rsquo;e dönelim: Sokrates daha sonra Anaksagorasçı açıklamanın kendisini neden dolayı tatmin etmediğini daha iyi bir biçimde anlamamızı mümkün kılacak bir örnek verir. Bu, kendisinin o anda neden ötürü hapiste bulunduğu olayıdır.</p>

  <p class="p0"><span class="t12">Phaidon</span> diyalogu Sokrates&rsquo;in Atinalılar tarafından ölüme mahkûm edilip zindana kapatıldığı ve orada ölümü beklediği bir ortamda geçmektedir. Sokrates, kendisinin içinde bulunduğu bu duruma Anaksagoras&rsquo;ın nasıl bir açıklama getireceğini sorarak düşüncelerini daha da açıklığa kavuşturur. Anaksagoras&rsquo;ın açıklama modeline göre onun o sırada bacakları bükülmüş olarak orada, hapiste bulunmasının ve öğrencileriyle bu son konuşmayı yapmasının nedeni, bedeninin et ve kemiklerden yapılmış olması &ndash;ve söylediği şeyin daha iyi anlaşılması için biz ekleyelim, bulunduğu odanın kapısının kilitli, duvarların dışarıya çıkmasına engel olması türünden, ses, hava, işitme vb. ile ilgili fiziksel faktörlerdir.</p>

  <p class="p0">Oysa bütün bunlar Sokrates&rsquo;e göre onun orada bulunmasını açıklamamaktadır. Onun orada o durumda bulunmasının nedeni, Atinalıların doğru olduğuna inandıkları için hakkında idam hükmü vermiş olmaları ve kendisinin de bir köle gibi kaçmayı reddederek devletin verdiği cezayı çekmesinin daha doğru, daha güzel olduğuna inanmış olmasıdır. Kısaca bu olayın açıklayıcı nedenleri <span class="t12">fiziksel</span> değil, <span class="t12">ruhsal, zihinsel</span> nedenlerdir. Hiç kuşkusuz bu olayda fiziksel nedenlerin de bir rolü vardır. O yaptığı veya yapamadığı şeyleri kemik ve kaslara sahip olduğu &ndash;yine biz ekleyelim, odasının kapısı kilitli olduğu, duvarları delip geçmesi imkânsız olduğu vb için yapmakta veya yapamamaktadır. Ancak yaptığı şeyi yapmasının, yani hapiste bulunmasının asıl nedeni, onu yapmak istemesi, onu yapmayı düşünmesi veya onu <span class="t12">erek</span> olarak kabul etmiş olmasıdır. Başka deyişle odasının kapısı kilitli olmasa veya fizik gücü duvarları yıkıp dışarı çıkmasına imkân verse bile Sokrates oradan çıkmayacaktır. Nitekim, hakkında idam cezası verildikten sonra dostlarının kendisini Atina&rsquo;dan kaçırma önerilerini de aynı nedenle kabul etmeyecektir (<span class="t12">Phaidon</span> 98 b-99 b).</p>

  <p class="p0">Sokrates&rsquo;in bu sözleri son derece önemlidir. Çünkü burada onun Doğa Filozofları&rsquo;nın açıklama modeline neden dolayı karşı olduğunu ve onun yerine ne tür bir modeli geçirmek istediğini açık olarak görmekteyiz. Doğa Filozofları&rsquo;nın açıklama modeli, daha önce Demokritos bahsinde üzerinde durduğumuz gibi &ldquo;mekanist&rdquo;, Sokrates&rsquo;in bunun yerine koymak istediği model ise &ldquo;erekbilimci&rdquo; modeldir. Burada felsefe ve bilim tarihinin tam bir dönüm noktasında bulunmaktayız. Sokrates&rsquo;in önerdiği açıklama modeli daha sonra Platon tarafından da benimsenecek ve Aristoteles tarafından sadece bu pasajda Sokrates&rsquo;in uygulamayı doğru bulduğu görülen insani eylemler alanına değil, cansız ve canlı tüm varlıkları içine alan doğanın bütününe, tüm doğal olaylar alanına uygulanacaktır. Buna karşılık en iyi temsilcisini Demokritos&rsquo;ta gördüğümüz mekanist açıklama modeli Yeniçağ&rsquo;ın başlarında ilk defa Hobbes ve Galileo tarafından benimsenecek ve önce cansız varlıkların bilimi olan fizik, kimya, astronomi gibi bilimlere, 19. yüzyılda Darwin&rsquo;le birlikte canlı varlıkların bilimi olan biyoloji bilimine uygulanacak ve zamanımızda insan davranışlarıyla ilgilenen bilimlerin bile giderek daha fazla tercih ettikleri açıklama modeli olacaktır. Son derece önemli olduğu için bu konu üzerinde biraz daha duralım ve bu iki modelin özünü ve birbirlerinden farklılıklarını yine Sokrates&rsquo;in seçmiş olduğu insan davranışları alanından aldığımız bir örnekle ve kendi terimlerimizle göstermeye çalışalım.</p>

  <p class="p0">Bir felsefe öğrencisinin sabah saat 1O&rsquo;da başlayan ilkçağ felsefesi tarihi dersine girmek için yaptığı hareketleri inceleyelim: Bu derse zamanında yetişmek için muhtemelen saatini bir önceki geceden kuracaktır. Böylece sabahleyin erken bir saatte kalkacak, kahvaltısını yapacak, giyinecek ve kendisini kampüse götürecek otobüse binecektir. Sonunda bu derse yetişecek ve dersi dinleyecektir. Şimdi Sokrates iddia etmektedir ki, onun bütün bu hareketlerini açıklayacak olan neden, son tahlilde zamanında bu &ldquo;derste hazır bulunma ereğidir&rdquo;. O bunun &ldquo;için&rdquo;, bu amaçla, bu erekle gece saatini ertesi gün erken kalkacak bir şekilde kurmuş, sabahleyin o erken saatte kalkmış, dersi iyi bir şekilde dinleyebilecek gerekli enerjiyi toplamak için kahvaltı yapmış, kendisini kampüse götürecek otobüse binmiş ve nihayet bu derse katılmıştır. Burada onun bütün bu hareketlerini açıklayacak neden, &ldquo;sonuçta derse girmek niyeti, arzusu veya ereği&rdquo; olmak zorundadır. O halde &ldquo;zaman bakımından en sonra gelen olay&rdquo; yani derse girmesi, &ldquo;zaman bakımından ondan önce gelen&rdquo; bütün diğer olayların, yani saati kurması, kalkması, kahvaltı yapması, giyinmesi, otobüse binmesi gibi edimlerinin nedeni olmuştur.</p>

  <p class="p0">Şüphesiz bu olayı daha da genişletebilir ve zaman bakımından çok daha sonra gerçekleşecek bazı olayların onlardan çok önce gelen diğer bazı olayların nedeni olduğunu söyleyebiliriz. Öğrenci neden dolayı bu derse girmek istemiştir? Çünkü felsefe bölümünden mezun olmak ve böylece bir meslek edinmek, bununla hayatını kazanmak arzusundadır. O halde onun belki daha ilkokul çağından itibaren yaptığı bütün davranışlarını, sözünü ettiğimiz genel olarak üniversiteden mezun olma ereği ile açıklayabiliriz. Böylece zaman bakımından on beş, yirmi yıl öncesinden bu insanın yaptığı hareketlerinin tümünü değilse bile büyük bir bölümünü, bu zaman süresinin sonunda ulaşmak istediği bir hedefle veya erekle açıklamamızın mümkün ve doğru olduğu ortaya çıkmaktadır.</p>

  <p class="p0">Şimdi sormamız gereken iki soru vardır. İlkin insan davranışlarını açıklama konusundaki bu modeli doğa olaylarına da tatbik edebilir miyiz? Örneğin yağmurun yağmasını, ay ve güneş tutulmalarını, havaya atılan cisimlerin yeryüzüne düşmesini, depremleri de böyle açıklayabilir miyiz? Eğer her şeyi yöneten, bütün doğa olaylarını idare eden akıllı, &ldquo;bilinçli&rdquo; bir üst gücü, bir Tanrı&rsquo;yı veya Tanrı&rsquo;ya benzer bir varlığı veya varlıkları kabul edersek şüphesiz evet. Çünkü bu varsayımda bu Tanrı veya Tanrılar da bizim gibi bazı ereklere göre davranacak ve bu ereklere uygun olarak evrendeki varlıkları ve olayları yöneteceklerdir. O halde bu erekbilimsel modelin bir anlamda dinsel bir model olduğunu söyleme imkânına sahibiz.</p>

  <p class="p0">Ancak bu model sadece akıllı, bilinçli ve bir ereğe göre eyleyen bir Tanrı&rsquo;nın veya Tanrıların olduğunu kabul eden dindar zihniyetli insanların kabul ettiği bir model olmak zorunda da değildir. Çünkü her ne kadar anlaşılması zor olsa da doğanın &ldquo;kendisinde&rdquo;, doğada yer alan doğal varlıkların &ldquo;içinde&rdquo; de &ldquo;böyle bir bilinçsiz erekselliğin&rdquo; varlığını savunabiliriz. Böylece örneğin doğanın gözü görmek için; eli tutmak için; burnu koklamak için yarattığı veya düzenlediğini vb. ileri sürebiliriz. Kısaca doğada, doğal varlıklarda &ldquo;erekler yönünde bilinçsiz bir eğilimin&rdquo; varlığını savunabiliriz. Nitekim bu ikinci görüş savunulmuştur ve bunu savunan hem de felsefe tarihinin en büyük filozoflarından biri olan Aristoteles olmuştur. Kendisine ayırdığımız bölümde geniş olarak göreceğimiz gibi Aristoteles bütün doğayı erekler yönünde bilinçsiz bir yönelimler alanı olarak görmektedir. Hatta yukarda verdiğimiz örneklerin işaret ettiği gibi sadece doğal canlı varlıkların değil, cansız şeylerin, gök cisimlerinin, unsurların da bu yönde ereklere sahip oldukları ve onların gerçekleştirmeye yöneldikleri kuramını en büyük bir kararlılıkla savunmaktadır. Basit bir örnek vermek gerekirse, ona göre ateşin doğası, yani bilinçsiz ereği doğal yerine ulaşmak için havaya yükselmek, aynı şekilde toprağın doğası, ereği ise yine doğal yerine erişmek üzere yeryüzüne inmek, yani düşmektir.</p>

  <p class="p0">Sormamız gereken ikinci soru şudur: Aristoteles&rsquo;in bakış açısının tamamen tersi bir noktaya yerleşerek fiziksel, canlı doğa olayları bir yana, insanların bilinçli, bir ereğe yönelik gibi görünen davranışlarını bile tamamen tersi olan mekanist bir açıdan açıklamak mümkün değil midir? Yukarda verdiğimiz örneği ele alalım. Söz konusu öğrenci niçin sabahleyin uyanmaktadır? Zilin sesi kulaklarına eriştiği, onu uyardığı için değil mi? Peki bu öğrenci niçin felsefe bölümünü seçmiştir? Evinde veya çevresinde felsefeyle ilgilenen biri olduğu veya dershanede kendisini felsefeye yönlendiren bir hocayla tanıştığı veya felsefeyle ilgili bir yazıyı daha önce okuduğu ve bundan etkilendiği için değil mi? Niçin kampüse giden otobüse binmiştir? Daha önce o otobüsün kampüse gittiğine ilişkin bir bilgiye sahip olduğu için değil mi? Kısaca Demokritos&rsquo;un sözleriyle ifade edersek, bu olayların nedenleri sesin yarattığı hava dalgalarının onun kulağına gelmesi, çarpması, felsefe ile ilgilenen birinin, söz konusu hocanın veya bir felsefe yazısının onun dikkatini çekmesi ve onda bir etki yaratması, otobüs ve onun seferi hakkındaki bilginin yine onun gözüne veya kulağına erişmesi değil mi? Bu öğrenci eğer daha önce acıkmış olmasaydı ve acıktığı bir durumda yediği bir gıdanın kendisini doyurduğunu bilmeseydi kahvaltı yapar mıydı? O halde acıkma olayı, doyma olayından önce; felsefeyle tanışma olayı, felsefeci olma isteğinden önce; otobüsün varlığı ve güzergâhı hakkındaki bilgi, otobüse binme olayından önce meydana gelmektedir ve bütün bu olaylarla ilgili bilgi de insan zihninde söz konusu ereklerin varlığından önce oluşmaktadır.</p>

  <p class="p0">Bütün bu olayları göz önüne alınca bizi &ldquo;ereklerimizin mi yönlendirdiği&rdquo; yoksa bizim &ldquo;ereklerimize mi yönlendirildiğimiz&rdquo; konusu çözülmesi gerçekten çok zor, karmaşık bir mesele olarak karşımıza çıkmaktadır. Ereklerimizi bilinçli, iradi olarak seçtiğimiz ve onlara erişmek için bazı araçları kullandığımız görüşü ilk bakışta bize çok makul gelmektedir. Ancak o erekleri &ldquo;niçin seçtiğimiz, nasıl seçtiğimiz, o erekleri seçimizde hiç de ereksel olmayan birtakım olayların belirleyici olup olmadığını&rdquo; araştırdığımızda bu makullük gücünü büyük ölçüde kaybetmektedir.</p>

  <p class="p0">Şu açık bir olgudur ki, bugün inorganik doğa bilimi erekbilimci açıklama modelini çoktan ve kesin olarak terk etmiştir. Artık ne jeoloji, ne meteoroloji, ne astronomi, ne fizik, ne de kimya incelediği olaylarla ilgili olarak aşkın veya içkin birtakım erekleri dikkate almaktadır. Bugün yer katmanlarının oluşumunda, yağmur veya kar yağışında, gök cisimlerinin birbirlerini çekmelerinde, cisimlerin genleşmesi veya gazların basıncı olaylarında, elementlerin birleşme ve ayrılmalarında erekleri işin içine karıştırmayı düşünebilecek aklı başında bir doğa bilimcisi mevcut değildir.</p>

  <p class="p0">Bugün canlı doğa bilimleri de benzeri şekilde <span class="t12">organları ereklerle değil, erekleri organlarla</span> açıklama yoluna gitmeyi tercih etmektedir. Biyolojide artık vitalizm, hayat ruhları görüşlerini ciddiye alacak bir hayat bilimcisine rastlamak pek mümkün değildir. Darwinci evrim kuramı ve onun açıklama modeli bildiğimiz gibi kesin olarak erekbilimci değildir.</p>

  <p class="p0">Bugünün iktisat, psikoloji, sosyoloji, hukuk gibi insan bilimlerinde bile gittikçe daha fazla taraftar toplayan açıklama modeli de erekbilimci model değil, diğeridir. Şüphesiz insan eylemleri ve davranışları alanında mekanist model diğerlerine göre daha fazla güçlükle karşılaşmaktadır. Özellikle değerler alanını bu modele dayanarak tam olarak tatmin edici bir biçimde anlamak ve açıklamak mümkün değildir. Değerler ise insan bilimlerinin dikkate almak, çünkü insan davranışlarını açıklamak için hesaba katmak zorunda oldukları geniş bir varlık alanını oluşturmaktadır. Ancak, değerlerin de erekbilimci olmayan bir açıklamasını yapmanın mümkün olduğunu düşünen ve bunu fiilen gerçekleştirme yönünde inandırıcı başarılar gösteren kuramcılar da vardır. Bunların başında Marx, Durkheim ve Freud gelmektedir.</p>

  <h3 class="h30"><a id="ncx341"></a><a id="a25"></a>Tanrı ve İnsan</h3>

  <p class="p0">Bu uzun açıklamadan sonra konumuza dönüp tekrar edelim: Eğer Platon&rsquo;un <span class="t12">Phaidon</span>&rsquo;da Sokrates&rsquo;e izafe ettiği bu erekbilimci açıklama modeli ve Sokrates&rsquo;in evrenin açıklama ilkesi olarak İyi&rsquo;yi kabul etmesi tarihsel bir gerçekse, daha önce işaret ettiğimiz gibi Sokrates&rsquo;in bu çok önemli konuda Platon&rsquo;un hocası olması gerekmektedir.</p>

  <p class="p0">Protagoras &ldquo;her şeyin ölçüsünün insan olduğu&rdquo;nu söylemişti. Platon buna şiddetle karşı çıkarak ilerde &ldquo;her şeyin ölçüsünün Tanrı olduğu&rdquo;nu söyleyecektir. Ancak bu Tanrı nedir, nasıl bir Tanrı&rsquo;dır? Platon bazen <span class="t12">Timaios</span> adlı diyalogunda karşılaşıldığı gibi bu Tanrı&rsquo;yı özü itibariyle evrene şekil, düzen veren bir yapıcı (Demiorgos) olarak tasarlamaktadır. Ancak Varlık, Gerçeklik ve Hakikat&rsquo;le aynı şey olan İyi İdeasının Platon&rsquo;un İdealar Kuramı&rsquo;nda ve daha genel olarak bütün sisteminde oynadığı rolü göz önüne alırsak; Platon&rsquo;un Tanrı&rsquo;yı düzen verici bir Yapıcı&rsquo;dan, Sanatkar&rsquo;dan çok daha soyut ve metafizik bir yönde, İyi İdeasına özdeş kılmak yönünde tasarlamasının mümkün, hatta zorunlu olduğunu söyleyebiliriz. Ancak bunun bizim görüşümüz olduğunu, Platon&rsquo;un kendisinin bu özdeşleştirmeyi fiilen yapmadığını belirtmemiz de yerinde olacaktır. İlerde göreceğimiz gibi Platon İyi&rsquo;nin var olduğu varsayımını tüm kuramının temeline yerleştirmekle birlikte, Tanrı&rsquo;yı İdealar dünyasının içine sokmamakta, sadece İdealar dünyasını ve tabii başta İyi İdeası&rsquo;nı gözlemlemek suretiyle içinde bulunduğumuz dünyayı akılsal ve iyi bir biçimde meydana getiren veya yapılandıran, şekillendiren bir yapıcı (fail) neden olarak görmektedir. Bununla birlikte o <span class="t12">Timaios</span>&rsquo;ta Tanrı&rsquo;nın neden dolayı İdealara bakarak duyusal dünyayı, içinde bulunduğumuz evreni meydana getirdiğini açıklarken, bunu O&rsquo;nun &ldquo;en yüksek anlamda iyi&rdquo; ve bunun sonucu olarak &ldquo;cömert&rdquo; olmasından dolayı yaptığını belirtmektedir. O halde Tanrı&rsquo;nın İyi İdeasının kendisi olmasa bile &ldquo;iyi&rdquo; olduğunu ve varlığı &ldquo;iyi&rdquo; olduğu için meydana getirdiğini, varlığın kendisine göre yaratıldığı İdealar dünyasının ise asıl var, gerçek ve iyi olmasından dolayı da içinde bulunduğumuz dünyanın varlık, gerçeklik ve iyilikten pay aldığını söyleyebiliriz. Bu anlamda daha önce yaptığımız gibi, varlık ve gerçekliği iyi olana özdeş kılıp içinde bulunduğumuz dünyayı ve bu dünyada olup biten şeyleri açıklamak üzere İyi kavramını temel almamız gerektiğini kabul edebiliriz.</p>

  <p class="p0">Nitekim <span class="t12">Phaidon</span>&rsquo;da incelediğimiz pasajın hemen devamında, Sokrates&rsquo;in bu düşünceyi de kendi tarzında dile getirdiğini görmekteyiz. Ona göre nesneleri açıklamak isteyen Doğa Filozofları&rsquo;ndan biri tutup</p>

  <p class="p5"><span class="t13">&ldquo;Dünyayı bir kasırga ile sararak onu olduğu yerde, gökte tutturur [Tahmin edileceği gibi bu Anaksagoras&rsquo;tır]. Bir diğeri onu temeli ve desteği hava olan geniş bir hamur teknesi olarak anlar [Bu da herhalde Anaksimenes veya Apollonialı Diogenes&rsquo;tir]. Onlar nesnelerin şimdi mümkün olduğu kadar iyi bir durumda olmasının sebebi olan güce gelince, bunu aramazlar. Onun &ldquo;kendisinde tanrısal bir güç&rdquo; olduğunu düşünmezler... Nesneleri birbirlerine bağlayan ve tutan şeyin iyilik ve gereklilik olduğunu akıllarına getirmezler&rdquo; (</span><span class="t14">Phaidon,</span> <span class="t13">99 b-c).</span></p>

  <p class="p0">Demek ki, nesneleri bir arada tutan şey İyilik ve onlarda bu İyilik&rsquo;in varlığının nedeni ise tanrısal güçtür. Başka deyişle nesnelerdeki iyilik, Tanrı&rsquo;nın iyiliğinden ileri gelmektedir. Ancak Sokrates&rsquo;in Tanrı anlayışında ilginç olan nokta onun bu Tanrı&rsquo;yı, dikkatli bir insanın gözünden kaçmayacağı üzere özü itibariyle bir insan gibi, insan aklı gibi iş gören bir varlık olarak tasarlamasıdır. Bu Tanrı şeylere düzen vermekte, Dünya&rsquo;yı yuvarlak olarak yaratmakta, onu evrenin merkezine koymakta, Ay&rsquo;ın, Güneş&rsquo;in, yıldızların hareketlerini, hareket doğrultularını düzenlemekte ve bütün bunları onlar için iyinin veya en iyinin, en mükemmelin ortaya çıkacağı bir biçimde yapmaktadır Başka deyişle Sokrates&rsquo;in Tanrı&rsquo;sı, karşımıza insan aklının ve idrakinin üstünde olan bilinemez bir varlık olarak çıkmamaktadır. Tersine o bir insan gibi davranışlarında iyi olanı, mükemmel olanı hedefleyen bilinçli, akıllı varlık veya tek kelime ile bir Akıl, Zihin olarak kendini göstermektedir. Sokrates&rsquo;in Anaksagoras&rsquo;ın <span class="t12">Nous</span> kavramına karşı çıkmadığını, tersine Anaksagoras&rsquo;ı bu Zihin&rsquo;i, Akıl&rsquo;ı nesnelerle ilgili açıklamalarında işe karıştırmadığı, ona erekbilimci bir şekilde iş gördürmediği için eleştirdiğini hatırlayalım. Burada şu da açıkça ortaya çıkmaktadır ki, Sokrates daha önce gördüğümüz Doğa Filozofları gibi &ldquo;insanı açıklamak için doğa yasalarından hareket etmemekte&rdquo;, tersine &ldquo;doğayı açıklamak için insandan&rdquo; daha doğrusu &ldquo;insan gibi iş gören bir varlık olarak tasarladığı Tanrı&rsquo;dan&rdquo; hareket etmektedir.</p>

  <p class="p0">Sokrates&rsquo;in Tanrı&rsquo;nın davranışları ile insan davranışları arasında kurduğu bu paralellik, Tanrı&rsquo;yı insana benzer özelliğe sahip olan ve onun gibi iş gören bir varlık olarak tasarlaması şüphesiz yeni değildir. Tersine, bir bakıma Homeros-Hesiodos kaynaklı geleneksel Yunan Tanrı anlayışının bir devamıdır. Çünkü Yunan çoktanrıcılığında hakim olan Tanrı anlayışı, genel olarak &ldquo;idealleştirilmiş insan&rdquo; olarak nitelendirilmesi mümkün bir Tanrı anlayışıdır. Daha önce değindiğimiz gibi, bu gelenekte Tanrılarla insanlar arasındaki temel farklılık, birincilerin ölümsüz olmalarına karşılık ikincilerin öyle olmamalarıdır. Bu anlayışa karşı çıkan Parmenides veya Ksenophanes gibi filozoflar, belki de bu anlayıştaki insanbiçimciliğe değil de bu insanbiçimciliğin bir ürünü olan Tanrılara insanlar için söz konusu olan ve artık bazı iyi eğitimli dindar ve düşünceli insanlarca hoş görülmeyen, olumsuz niteliklerin yakıştırılmasına karşı çıkmaktaydılar. Çünkü erken ve geleneksel Homeros-Hesiodosçu anlayışta Tanrıların yalan söyledikleri, insanları kandırdıkları, zina yaptıkları vb. görülmekteydi. Yunan insanının din ve ahlak duygusu gelişip inceldikçe Tanrılara bu tür ahlâk-dışı vasıfların yüklenmesinin uygun olmadığı ortaya çıkmıştı.</p>

  <p class="p0">İonia filozoflarıyla onların izinden gidenlerin, örneğin Demokritos&rsquo;un felsefelerinde Tanrılar ya doğa güçlerine indirgenmekte veya doğa sisteminin dışına çıkarılmaktaydılar. Ancak Anaksagoras, özellikle de Sofistler eski kişisel Tanrıları tekrar geri getirmek yönünde bir adım atmışlardı. Çünkü Sofistler Tanrıları yeniden insan ve toplumla, site ve kültürle ilişki içine sokarak anlamaya çalışan bir yola girmişlerdi. Protagoras&rsquo;ın Tanrı&rsquo;sı insanlara sanatları ve uygarlığı getiren bir Tanrı idi. Prodikos&rsquo;un Tanrı&rsquo;sı insanlara yararlı oldukları için kişiselleştirilen ve tanrılaştırılan doğal varlıklardı. Kritias&rsquo;ın Tanrıları, insanları yasalara karşı uysal bir duruma getirmek için yaratılan ahlâkî-siyasi işlevli varlıklardır. Şimdi burada önemli olan nokta Sofistlerin Tanrıların varlığına inanıp inanmadıkları değildi. Onları tasarladıklarında artık Sokrates-öncesi Doğa Filozofları gibi kişisel-olmayan, soyut, kozmik ilkeler olarak düşünmemeleri, tersine onları ahlâkî, dinsel, siyasal rol ve işlevlerinde ele alan yeni bir bakış açısını benimsemeleriydi.</p>

  <p class="p0">İşte, Sokrates de bu yolda ilerlemektedir. Onun Daimon&rsquo;u, yani her zaman içinde olduğunu ve kendisine ahlâkî olarak yol gösterdiğini ileri sürdüğü şey, artık tamamen özelleşmiş, tamamen kişiselleşmiş, ahlâkî bir kılavuz rolünü oynayan tanrısal bir varlıktır. Sokrates&rsquo;in geleneksel Yunan dininin, Homeros-Hesiodusçu dinin Tanrılarına veya Tanrıçalarına, Zeus, Apollon veya Athena&rsquo;lara gerçekten inanıp inanmadığını bilmiyoruz. Onlar hakkında saygılı bir dil kullandığı ve yine onlara geleneksel tapınma usullerine veya kurallarına uygun olarak ibadetlerde bulunduğunu, dinsel merasimlere katıldığını biliyoruz. Ancak ahlâkî-felsefi bakımdan önem verdiği ve kendisi üzerinde etkisini kabul ettiği dindarlık veya kutsallığı esas anlamda yukarda sözünü ettiğimiz Daimon&rsquo;unda bulduğu kesindir. Felsefe tarihinde bu Daimon&rsquo;u laikleştirerek Kant&rsquo;ın &ldquo;vicdan&rdquo;ına benzetme çabaları olmuştur. Ancak Sokrates&rsquo;in kendisinde bu yönde bir yorumu haklı çıkarabilecek unsurlar somut olarak var olmadığı gibi, Sokrates için böyle bir girişimin ancak ikinci derecede bir önemi olduğunu kabul etmemiz gerekir. Sokrates, kendisine ne dersek diyelim ve doğası hakkında ne tür bir yorumda bulunursak bulunalım böyle bir güce inanmakta ve onun kendisi üzerinde bu tür bir etkisini kabul etmektedir. Bu anlamda Sokrates&rsquo;in, kelimenin en gerçek anlamında dindar zihniyetli ve Tanrı&rsquo;ya inanan bir adam olduğunu söylemek zorundayız.</p>

  <h3 class="h30"><a id="ncx350"></a><a id="a26"></a>Tanım ve Tümel</h3>

  <p class="p0">Aristoteles <span class="t12">Metafizik</span>&rsquo;inde Sokrates&rsquo;e başlıca iki buluş izafe eder: Bunlar tümevarımsal konuşmalar veya kanıtlamalarla (epaktikai logoi) tanımlar veya tümellerdir. Aristoteles&rsquo;e göre tanımları veya tümelleri ilk ortaya atan Sokrates olmuştur. Ancak o tanımları ve tümelleri tikel varlıklardan ayırmamış, onların tikellerin dışında bağımsız bir varlıkları olduğunu söylememiştir. Platon ve okulu ise Sokrates&rsquo;in bu tümeller anlayışını devam ettirmemiş, tersine tümellere ayrı ve bağımsız bir varlık tanımıştır (<span class="t12">Metafizik,</span> 1078 b 27-29).</p>

  <p class="p0">Yine Aristoteles, Sokrates&rsquo;in ahlâkî erdemlerin incelenmesi ile meşgul olmuş ve onlarla ilgili olarak tümel tanımlar tesis etmeye çalışmış ilk kişi olduğunu söyler (<span class="t12">Metafizik,</span> 1078 b 18-20).</p>

  <p class="p0">Aristoteles&rsquo;in verdiği bu bilgileri birleştirdiğimizde ortaya şu çıkmaktadır ki, tümevarımsal akıl yürütmelerin önemini ilk defa kabul eden ve onu özün bilgisine ve tümel tanımlara erişmek için sistemli olarak kullanan ilk kişi Sokrates&rsquo;tir. Ayrıca Sokratesçi düşüncenin ana konusu, yalnızca ahlâkî şeyleri konu alan genel tanımlardır ve tümevarımsal konuşmalar bu genel tanımlara ulaşmak için bir araçtan ibarettir.</p>

  <p class="p0">Aristoteles&rsquo;in her zamanki üslûbuna uygun olarak bir iki cümleyle özetlediği bu olay, özellikle tanımların önemi ve onlara ulaşmak için tümellerin kabulü, aslında felsefe tarihinin veya düşünce tarihinin en önemli olaylarından biridir ve Sokrates&rsquo;in bu konudaki katkısına ne kadar vurgu yapılsa yeridir.</p>

  <p class="p0">Tümel (universal) nedir? Tümeli anlamak için dilde kullandığımız kelimelere bakmamız gerekir. Bu kelimeler arasında bazıları özel, tikel varlıklara işaret ederler: Ahmet, Necla, Atina, Mars (gezegen) vb. gibi. Bu tür kelimelerin tümü dış dünyada (veya Hamlet gibi bir şahıs, tasavvur edilen hayali bir dünyada) tikel, yani bireysel, özel, somut varlıklara işaret ederler. Ancak bunların dışında ve çok daha büyük ölçüde olmak üzere öyle bazı kelimelerimiz vardır ki, onlar bu özel, bireysel, somut varlıkların ortak olarak paylaştıkları kabul edilen bir niteliğine veya özelliğine işaret ederler. Örneğin sıcaklık, soğukluk, insanlık, akıl, masa, devlet, toplum, adalet, iyilik gibi kelimeler veya terimler bu türdendir.</p>

  <p class="p0">Bu tür kelimelerin veya terimlerin kendileri maddi fiziksel şeylere işaret edebilecekleri gibi (sıcaklık, soğukluk, masa vb), böyle olmadıkları kabul edilen varlıklara da işaret edebilirler (iyilik, özgürlük adalet vb. gibi). Ama her halükarda bu ikinci tür kelimelerle işaret edilen şeyler, kendilerine duyusal, maddi olarak işaret edilebilecek şeyler değildir. Biz gerçek anlamda &ldquo;masa&rdquo;ya işaret edemeyiz. Parmağımızla gösterdiğimiz, elimizle dokunduğumuz veya gözümüzle gördüğümüz şey &ldquo;masa&rdquo; değildir, &ldquo;şu özel, bireysel, tikel masa&rdquo;dır. Benzer şekilde Ahmet&rsquo;e, Mehmet&rsquo;e, Atina kentine duyusal olarak işaret edebiliriz, ona dokunabilir, gözümüzle görebiliriz. Ancak &ldquo;kent&rdquo;i, &ldquo;insan&rdquo;ı veya &ldquo;insanlık&rdquo;ı gözümüzle göremeyiz, burnumuzla koklayamayız, ona elimizle dokunamayız.</p>

  <p class="p0">Peki bu tür şeyleri nasıl yaratırız veya kavrarız?</p>

  <p class="p0">Bu sorunun cevabı aslında basittir. Duyularımızla olmadığına göre başka bir yetimizle, yani aklımızla, zihnimizle onları yaratır, biçimlendirir ve onları yine zihinle kavrarız. Kısaca bu tür genellemeler, genel şeyler, tümeller, kavramlar duyusal şeyler değildir; akılsal, zihinsel, düşünsel şeylerdir. Onların yaratılmasında şüphesiz duyuların belli rolü vardır ve hatta masa, ağaç, sıcaklık vb. kavramlarında olduğu gibi onların rolü birincil veya ağırlıklıdır. Evimde, işyerimde, lokantada vb. önümde bulunan somut, fiziksel masalar hakkında duyumlarım olmasa, masa kavramına sahip olamam. Yine duyularımın bana verdiği algılar olmasa &ldquo;ağaç&rdquo; kavramına da ulaşmam imkânsızdır. Ancak devlet, toplum gibi kavramların biçimlenmesinde, bu kavramların kavranmasında duyuların rolünün birincilere nispetle daha az olduğunu kabul etmemiz gerekir. Şüphesiz devlet kavramında da duyusal bir hayli şey vardır. O mahkemedir, yargıçtır, yargıç kürsüsüdür, yargıç elbisesidir, polistir, polis üniformasıdır vb. ve bütün bunlar duyusal şeylerdir. Ancak devlet bunlardan fazla bir şeydir. O aynı zamanda ve özellikle bir &ldquo;örgüt&rdquo;tür, bir &ldquo;örgütlenme biçimi&rdquo;dir, &ldquo;insanların birbirleriyle ilişkilerinin belli bir tarzı&rdquo;dır. Aynı şey toplum kavramı için de söz konusudur. Şüphesiz o da insanların bir bir araya gelişidir. Ancak o, insanların devlet dediğimiz bir araya gelişlerinden &ldquo;başka bir biçimde&rdquo; bir araya gelişleridir, devlet dediğimiz şeyden &ldquo;başka bir örgütlenme biçimi&rdquo;dir. Bu bir araya geliş veya örgütlenme, ilişki biçimi ise masa gibi, ağaç gibi duyusal olarak algılanabilecek bir şey değildir.</p>

  <p class="p0">Hele özgürlük, adalet, iyilik, güzellik vb. türünden kavramlarda duyusal öğenin gitgide daha da azaldığını itiraf etmek zorundayız. İnsanların özgürlüğü, nesnelerin güzelliği gibi şeyler birinci ve ikinci türden kavramlardan çok daha farklı olan şeylere işaret etmektedirler. Bu tür şeylerle ilgili olarak, insanlar arasında büyük görüş ayrılıklarının olması, onlar üzerinde bitmez tükenmez tartışmalar yapılmasının en büyük nedeni de galiba budur, yani onların kendilerine somut olarak, duyusal olarak işaret edilebilecek fiziksel-maddi varlıklar olmalarından çok tamamen &ldquo;zihnin ürünü&rdquo; veya &ldquo;ideali&rdquo; olan şeyler olmaları, başka bir deyişle &ldquo;akılsal tanımlar&rdquo; olmalarıdır.</p>

  <p class="p0">Bu son özellik, yani onların büyük ölçüde veya tamamen zihnin ürünü gibi görünen tanımlar olmaları özelliği, genel olarak bir başka problemin, yani kavramların, tümellerin gerçekte bir şeye karşılık olup olmadıkları tartışmasının kaynağını oluşturmuştur. Bu tartışmada iki uç pozisyonu felsefe tarihinde adçılar (<span class="t12">nominalistler</span>) ve <span class="t12">kavram realistleri</span> diye adlandırılan insanların görüşleri temsil etmektedir. Okkamlı William ve Hobbes gibi adçılar, gerçek olan şeylerin sadece uzay ve zamanda yer alan bireysel, tikel varlıklar olduklarını ileri sürerler. Onlara göre Ahmet, Mehmet, önümde bulunan şu masa, elimi soktuğum şu sıcak su veya ondaki şu sıcaklık mevcuttur. Ama insan, masa, sıcaklık diye bir şey yoktur.</p>

  <p class="p0">Aynı şekilde dünyanın şu özel coğrafi bölgesinde, zamanın şu anında yaşayan ve şu biçimde eylemde bulunan bir grup insan vardır (Türk toplumu ve Türkiye Cumhuriyeti Devleti gibi). Ama genel olarak toplum veya genel olarak devlet diye bir şey mevcut değildir. Hele hele güzellik, iyilik, özgürlük gibi şeyler hiçbir gerçek varlığa işaret etmeyen salt adlardan, kelimelerden (nouns, <span class="t12">Nous</span>) başka şeyler değildir. Bunun tersi, adları veya kelimeleri haksız olarak şeyler, nesneler, tözler kılmak ve böylece gerçekte var olmayan şeyler üzerinde konuşmak demektir.</p>

  <p class="p0">Adçılığın tam karşıtı olan uçta ise Platon ve onun kavram realizmi diye adlandırılan görüşü yer alır. İlerde Platon&rsquo;a ayırdığımız bölümde göreceğimiz gibi, Platon adçıların tam tersi bir tutumu benimseyerek bireysel, tikel nesnelerin gerçekte veya gerçek anlamda var olmadığı, var olan şeylerin, gerçek anlamda var olan şeylerin ancak tümeller, yani yukarda sözünü ettiğimiz tarzda kavramlar olduklarını ve bu kavramların bireysel, duyusal, tikel varlıkların &ldquo;dışında ve üstünde, onlardan bağımsız&rdquo; bir varlığa sahip olduklarını ileri sürer. Platon gayet bilinçli ve kararlı bir şekilde şu insanın, şu hayvanın, şu masanın, şu gezegenin var veya gerçek olmadığını, var veya gerçek olan şeylerin genel olarak insan, genel olarak hayvan, genel olarak masa, genel olarak gezegen, kısaca tümeller veya kavramlar olduğunu söyler. Platon&rsquo;un bu görüşü de kavramların, tümellerin gerçekten var olduğunu, gerçekliğe sahip olduğunu ileri sürmesi bakımından kavram gerçekçiliği (realizmi) olarak adlandırılır.</p>

  <p class="p0">Platon hangi cesaretle, hatta hangi cüretle gündelik deneylerimize ve sağduyumuza bu kadar aykırı düşen bir tezi ortaya atmış ve bu tezi bütün kararlılığı ile savunmuştur? Bunun ayrıntılı cevabını sergilemeyi ileriye bırakarak burada sadece Sokrates&rsquo;in bu yolda ona öncülük ettiğini, bu tezi öne sürmesine imkân veren yolu açtığını göstermeye çalışalım. Bunun için yine doğal olarak Sofistlere, özellikle Protagoras&rsquo;a geri dönelim.</p>

  <p class="p0">Protagoras&rsquo;ın bilgi konusunda duyumcu olduğunu ve duyumculuğunun mantıkî bir sonucu olarak da görelici bir bilgi anlayışını savunduğunu gördük. Protagoras özellikle bilgide insanın, birey insanın ve onun bireysel algılarının doğrunun ölçütü olduğunu söylemişti. Ona göre rüzgârın sıcak veya soğuk olduğunu söylemenin bir anlamı yoktu. Rüzgâr bir bireye soğuk, başka bir bireye sıcak görünüyor idiyse &ndash;ki öyle görünmekteydi&ndash; onun birinci birey için soğuk, ikinci için sıcak olduğunu söylemekten başka çare yoktu. Protagoras&rsquo;ın görüşünü daha önce gördüğümüz gibi mantıkî sonuçlarına götürdüğümüzde ortaya şu çıkmaktaydı: Aslında burada genel olarak rüzgâr veya genel olarak birey kavramını kullanmak bile doğru değildi. Çünkü rüzgâr da, birey de sürekli olarak değişmekteydi. O halde daha doğrusu şöyle demekti: Herhangi bir rüzgâr, herhangi bir bireye, herhangi bir anda nasıl görünüyor ise öyledir. Protagoras&rsquo;ın bu görüşünü böylece sadece bilgi alanında ve bireylerle ilgili olarak savunmadığını, onu aynı zamanda ahlak ve değerler alanında, yasalar, sitelerle ilgili olarak da genelleştirmeye çalıştığını görmüştük.</p>

  <p class="p0">Ancak bu görüşten Sokrates&rsquo;in ve ondan sonra Platon&rsquo;un haklı olarak farkına varacakları ölümcül bir sonuç ortaya çıkmaktadır. Protagoras&rsquo;ın bakış açısı kabul edildiği takdirde ortada sabit, değişmeyen, genel bir doğru veya bilgi olması şöyle dursun, aslında &ldquo;konuşmak ve iletişimde bulunmak&rdquo; bile mümkün değildir. Çünkü kullandığımız dil esas olarak şeylere işaret eden kelimelerden meydana gelmektedir ve bu kelimeler ise en büyük bir çoğunlukla kavramlardan oluşmaktadır. Evrendeki sonsuz bireysel varlıklara ve onların yine zaman içindeki sonsuz değişik durumlarına ve farklılıklarına işaret etmek mümkün değildir. Bizim her insan için özel bir ad kullandığımız bir gerçektir. Ancak her kedi için, her ağaç için, her taş için vb. özel bir ad kullanmadığımız bir başka gerçektir. Kaldı ki, Protagoras&rsquo;ın varsayımında her insanın içinde bulunduğu her özel, bireysel, tikel durum için yine özel bir ad kullanmamız gerekmektedir. Bunun mümkün olmadığı ise açıktır. O halde bir aynı varlığa hayatının çeşitli ve farklı anlarında bir aynı adla işaret etmek gerektiği gibi, aynı veya benzer özellikleri gösteren bir varlıklar grubuna da onların tümünü ifade etmek üzere genel bir kavramla işaret etmek zorunludur. Böylece aynı veya benzer özellikleri gösteren Ahmet, Mehmet, Hatice&rsquo;ye insan; Mestan, Tekir ve Boncuk&rsquo;a kedi diye işaret ederiz ve bu böylece devam edip gider. İnsanlarla kediler, köpekler ve diğerlerini bir başka bakımdan aynı veya benzer özellikler gösterdikleri için hayvan diye adlandırırız. İnsanlar, kediler ve ağaçları da bir başka bakımdan benzeri özellikleri itibariyle canlılar olarak nitelendiririz Böylece ortaya belli sayıda grup adları, tür veya cins adları çıkar Bu suretle de nesneleri adlandırmamız ve onlar üzerinde konuşmamız, birbirimizle iletişimde bulunmamız mümkün olur.</p>

  <p class="p0">Aksi takdirde sonsuz sayıdaki şeyleri adlandıramayacağımız gibi onlar üzerinde konuşmamız da mümkün olamaz. Bunu yapmadığımız takdirde örneğin &ldquo;İnsan akıllıdır, zalimdir, bencildir vb&rdquo; diyemeyeceğimiz gibi &ldquo;Su sıcaktır, ateş yakıcıdır vb.&rdquo; veya &ldquo;Masa, yuvarlıktır, dikdörtgendir&rdquo; vb. diyemeyiz. Hatta daha basit olarak &ldquo;Şu cisim, bir masadır&rdquo; şeklinde bir önerme bile kuramayız. Dolayısıyla, birbirimize bir şey aktaramayız, birbirimizle iletişim kuramayız. Kısaca Sokrates&rsquo;in ve ondan sonra aynı görüşte olanların gördükleri önemli gerçek; &ldquo;Kavramlar olmaksızın, şeyleri hiçbir zaman ortak bir adla adlandıramayacağımız, herhangi bir akılsal konuşmayı yapamayacağımız ve sonuçta insani konuşmanın (discourse) hiçbir zaman mümkün olamayacağıdır&rdquo; (Versenyi, <span class="t12">Sokrates ve İnsan Sevgisi,</span> 105 vd).</p>

  <p class="p0">Fakat tahmin edilebileceği gibi, Protagoras&rsquo;ın ve adçıların buna karşı söyleyecekleri şu olacaktır: Tamam, biz tümellerin, kavramların insani konuşma, iletişim kurma bakımından gerekli olduğuna itiraz etmiyoruz. Bizim itiraz ettiğimiz şey onların insanî konuşma için, dil için zorunlu şeyler oldukları değil, &ldquo;gerçek bir şeylere tekabül ettikleridir.&rdquo; İnsanlar birçok başka şeylere de muhtaçtırlar. Onların sağlığa, ölümsüzlüğe de ihtiyaçları vardır. Ancak şifası olmayan hastalıklar olduğu gibi, insanlar ölümsüz de değildirler. O halde &ldquo;arzu veya ihtiyaç kanıt değildir.&rdquo; İnsanların konuşma için, akılsal konuşma veya iletişim için kavramlara muhtaç olmaları başka şey, bu kavramların gerçek bir içeriğe sahip olup olmamaları daha başka bir şeydir. Bizim iddiamız &ldquo;kavramlara, tümellere ihtiyacımız olmadığı değildir, onların nesnel dünyada bir şeye, bir gerçekliğe karşılık olmadıklarıdır.&rdquo; Eğer siz bunun tersi görüşteyseniz buyurun onların gerçek şeylere karşılık olduklarını ispat edin!</p>

  <p class="p0">İşte Sokrates&rsquo;in büyüklüğü ve önemi, bu ikinci sorunu veya konuşmaya, iletişime, bilgiye meydan okumayı bütün çıplaklığı veya keskinliği ile görmüş olması ve onu cevaplandırmak üzere kalıcılığa sahip bir tez önermesidir. Bu, tümel kavramlarımızın &ldquo;zihnimizde var olmalarının yanı sıra, aslında bir gerçekliğe de tekabül ettikleri&rdquo; tezidir. Daha da ileri giderek onların &ldquo;bir gerçekliğe, nesnel bir gerçekliğe sahip oldukları içindir ki zihnimizde var oldukları&rdquo; tezidir. Platon ve Aristoteles de Sokrates&rsquo;in bu görüşünü tümüyle kabul edeceklerdir. Bu konuda Sokrates&rsquo;in Platon&rsquo;dan farkı, Platon&rsquo;un bunu tüm evren ve evrendeki varlıklarla ilgili olarak kabul etmesine ve kanıtlamaya çalışmasına karşılık Sokrates&rsquo;in sınırlı bir alan için, &ldquo;sadece ahlâkî şeyler veya değerler alanı ile ilgili olarak&rdquo; ileri sürmüş olmasıdır. Aristoteles ise, tümellerin evrensel varlığını &ndash;ancak ilerde göreceğimiz gibi önemli bir sınırlama ile&ndash; kabul etmek konusunda Platon&rsquo;un izinden ilerleyecek, buna karşılık onlara içlerinde gerçekleştikleri tikellerden ayrı ve bağımsız bir varlık tanımama konusunda Sokrates&rsquo;i onaylayacaktır.</p>

  <p class="p0">Platon&rsquo;un Sokratesçi diye adlandırılan ilk diyaloglarında, ele alınan konuların, gerçekten Sokrates&rsquo;in ilgilendiği konular oldukları şüphe götürmez. Bu konular veya problemler genel olarak ahlâkla ve &ldquo;ahlâkla ilgili oldukları ölçüde&rdquo; siyasetle ilgili konular veya problemlerdir. Bunlar esas olarak erdemin ne olduğu, bir mi çok mu olduğu, başkalarına öğretilebilir olup olmadığı türünden konulardır. Erdemin türleri veya çeşitleri olarak ise Sokrates &ldquo;cesaret, adalet, ölçülülük, dindarlık&rdquo; gibi şeyleri ele almaktadır. Sokrates bu ahlâkî erdemlerle ilgili olarak, onların &ldquo;boş kelimeler veya sözler&rdquo; olmadığı görüşündedir. Tersine &ldquo;onlar insani varlıkta, insan ruhunda gerçek karşılığı olan şeylere&rdquo; işaret etmektedir.</p>

  <p class="p0">Örnek olarak cesareti alalım. Cesaret nedir? Bir üstünlüktür, iyiliktir, kısaca erdemdir. Sokrates o görüştedir ki, insanlar cesaret üzerine konuşmaya başladıklarında onun üzerinde anlaşamayabilirler. Genellikle de anlaşamamaktadırlar. Çünkü birinin cesurca dediği bir şeyi başkası öyle görmemektedir. Birinin cesaret hakkında verdiği tanıma bir başkası karşı çıkmaktadır. Örneğin biri cesareti tehlike karşısında korkusuzluk, pervasızlık olarak tanımlamaktadır. Ancak bir başkası, Sokrates&rsquo;in kendisi, bu tanımı eksik ve yetersiz bulmaktadır. Çünkü her tehlikenin göze alınmaya değmez olduğunu düşünmektedir. Aynı şekilde, her tehlike karşısında korkmanın da korkaklık diye adlandırılmaması gerektiği fikrindedir. Aptalca pervasızlık, bilinçsiz gözü karalık cesaret olmadığı gibi, hiçbir önemi olmayan sıradan bir konuda geri çekilmek de korkaklık değildir. Böylece cesaretle ilgili yapılan çeşitli tanımlamaların yetersiz olduğu ve cesaret hakkında daha tam, daha mükemmel bir tanım getirmek gerektiği ortaya çıkmaktadır. Ancak tartışma ilerledikçe, cesaret hakkında yapılan diğer tanımlamaların da, kendi paylarına başka eksiklikleri olduğu ortaya çıkmakta ve bu tanımlamaları yapanlar getirdikleri tanımların eksik veya yetersiz olduğunu kabul etmek zorunda kalmaktadır. Tartışma bir süre böylece devam etmekte ve sonunda cesaretle ilgili tam olduğu açık olarak belirtilmese veya ileri sürülmese de oldukça yeterli olduğu ileri sürülen bir tanımlamaya ulaşılmaktadır:</p>

  <p class="p5"><span class="t13">&ldquo;Cesaret neden korkulup neden korkulmayacağına, neyin göğüslenmeye değer olup neden kaçınmanın iyi olacağına ilişkin bir bilgiden başka bir şey değildir&rdquo; (</span><span class="t14">Protagoras,</span> <span class="t13">360 c-d).</span></p>

  <p class="p0">Adaletle, dindarlıkla, ölçülülükle ilgili tartışmalar da aynı modele uygun olarak cereyan etmektedir. Bunlardan dindarlıkla ilgili tartışmayı ele alalım: Babasının dinsizce bir eylem yaptığını düşünen ve bundan dolayı onu mahkemeye vermeyi tasarlayan Euthyphron&rsquo;a Sokrates dindarlığın veya dindarca eylemin ne olduğunu sorar. Euthyphron buna &ldquo;kim olursa olsun herhangi bir kötülük yapan hakkında soruşturma açılmasına önayak olma&rdquo;nın dindarca bir eylem olduğu cevabını verir. Bu tanımı yeterli bulmayan Sokrates ondan &ldquo;dine uygun&rdquo; olan şeylerden bir ikisini öğretmesini istemediğini, kendisine dine uygun &ldquo;bütün şeyleri dine uygun kılan şeyin ne olduğu&rdquo;nu sorduğunu hatırlatır. Verilen cevap &ldquo;Tanrıların hoşuna giden eylemin dindarca veya dine uygun olduğu&rdquo;, onların hoşuna gitmeyenin ise &ldquo;dine aykırı olduğu&rdquo; şeklindedir. Ancak Sokrates, Tanrıların kendi aralarında neyin iyi, neyin kötü olduğu hakkında anlaşmazlık durumunda bulunduklarının söylendiğini hatırlatınca Euthyphron bu kez onun &ldquo;<span class="t12">bütün</span> Tanrıların hoşlandıkları şey&rdquo; olduğunu, &ldquo;onların tümünün hoşlanmadıkları şeyin ise dine aykırı eylem olduğu&rdquo;nu belirtir. Bu noktada Sokrates konuyu bir başka ve çok daha önemli açıdan ele alır: Bir şey Tanrıların hoşuna gittiği için mi dine uygundur, yoksa dine uygun olduğu için mi Tanrıların hoşuna gider? Kısaca dine uygunluğun veya <span class="t12">dindarlığın özü</span> nedir? Tartışmanın bu noktasında Euthyphron çok iyi bildiğini iddia ettiği dindarlığın ne olduğu konusundaki aczini gizil olarak itiraf etmek anlamına gelen bir harekette bulunur ve işi olduğunu söyleyerek aceleyle oradan ayrılır (<span class="t12">Euthyphron, 5</span> d vd.).</p>

  <p class="p0">Aslında Platon&rsquo;da Sokratesçi diyaloglar, <span class="t12">Euthyphron</span>&rsquo;da olduğu gibi çoğunlukla üzerinde konuşulan konu ile ilgili herhangi olumlu bir sonuç, yani kesin bir tanımlama veya anlaşma olmaksızın bitmektedir. Çoğu durumda getirilen önerilerin eksik ve yetersiz yanlarının ortaya çıkarılması ve tartışmaya katılanların bunu fark etmesiyle diyalog sona ermektedir. Ancak bu arada böyle bir tanımlamanın nasıl olması, içine neleri alıp, neleri dışarıda bırakması gerektiğine ilişkin ipuçları da ortaya konmuş olmaktadır. Böylece sonuçta tartışmacılar ve bu tartışmaları takip eden okuyucu için ne olduğu veya ne olması gerektiği açık olarak ifade edilmemiş olsa da, aranan tanımın zımnen ortaya çıkmış olduğunu söyleyebiliriz.</p>

  <p class="p0">Sokrates&rsquo;in neden bu diyalog formunu tercih etmiş olduğu, bu eserlerde ele alınan konuların neden ötürü bu tarzda kesin bir sonuca varılmamış olarak bırakıldığı konuları ayrı bir tartışma konusudur. Bunları birazdan göreceğiz. Ancak burada biz ana meselemize, ahlâkî şeylerin, erdemlerin gerçek bir varlığı olup olmadığı meselesine dönelim. Sokrates bütün bu tartışmalarla şunu gösterdiğine inanır ki cesaret, adalet, ölçülülük üzerinde konuşan insanlar aslında kelimeler üzerinde değil, onların karşılık oldukları varlıklar, gerçekler üzerinde konuşmaktadırlar. Tartışmaya katılan kişilere ele aldıkları konu ile, örneğin cesaretle veya dindarlıkla ilgili olarak getirdikleri tanımlamaların yetersiz olduğu gösterildiğinde onlar bunu neden kabul etmektedirler? Bu tanımların sözü edilen şeye, erdeme uymadığını, onu doğru bir biçimde yansıtmadığını gördükleri için değil mi? Demek ki ortada böyle bir gerçeklik vardır. Demek ki ortada cesaret, adalet ve dindarlık diye bir şey vardır. Bunların hakkında konuşanlar ilk bakışta onların ne olduğunu tam olarak bilmeseler de, onlar hakkında onlara uygun tam belirlemeler yapamasalar, onlarla ilgili kesin bir tanım getiremeseler de, onlar vardır ve yine bu tür şeylerin, erdemlerin herkes tarafından kabul edilmesi gereken, yeterince üzerinde düşündükleri zaman da kabul edecekleri özellikleri, özleri vardır. Cesaret öyle bir şeydir ki, &ldquo;cesur adamlar&rdquo; onun sayesinde cesur adamlar olarak nitelendirilmeyi hak etmektedirler. Adalet öyle bir şeydir ki onun sayesinde adil insanlara ve adil davranışlara haklı olarak &ldquo;adil adam&rdquo; ve &ldquo;adil davranış&rdquo; deme imkânını elde etmekteyiz.</p>

  <p class="p0">Sokrates&rsquo;e göre, bunların bizim kuruntularımız olan şeyler, öznel şeyler olmadıkları, nesnel birer varlığa sahip oldukları açıktır. Çünkü eğer onlar tamamen öznel şeyler olsalardı, onlar üzerinde konuşan insanlar onlar hakkında getirdikleri tanımlamaların veya belirlemelerin onlara uymadığını, eksik veya yetersiz olduklarını kabul etmezlerdi. Öte yandan, onların tümel ve değişmez oldukları da açıktır. Çünkü eğer öyle olmasalardı, onlar kişiden kişiye değişirlerdi ve örneğin cesurca denen tikel davranışlarda ortak bir şey bulamaz ve bu tikel davranışlar üzerinde konuşamazdık. İyi denen, yararlı denen şeylerin, iyi insanların, iyi davranışların ortak bir özelliği, kısaca iyilik veya yararlılık denen bir şey olmamış olsaydı nasıl olur da iyi insanlara &ldquo;iyi insanlar&rdquo;, iyi davranışlara &ldquo;iyi davranışlar&rdquo; diyebilirdik? O halde nesnel, tümel ve değişmez ahlâkî şeyler, ahlâkî gerçekler ve ahlâkî değerler vardır.</p>

  <p class="p0">Ancak akıllı bir Sofist insanların ahlakla ilgili bu tür konularda bu kavramlar üzerinde görüş birliği içinde olmalarını veya görüş birliğine ulaşmalarını da muhtemelen onların gerçekten öyle bir varlığa sahip olmalarının bir kanıtı olarak görmek istemeyecekti. O haklı olarak insanların bir şey üzerinde uzlaşmalarının veya görüş birliği içinde olmalarının bir <span class="t12">kanıt</span> olmadığını söyleyebilirdi. Çünkü insanlar yanlış şeyler üzerinde de uzlaşabilirler. Nitekim çoğu zaman da uzlaşmaktadırlar. Ayrıca söz konusu durum, akıllı birinin, örneğin çok akıllı biri olduğu şüphe götürmez olan Sokrates&rsquo;in kendilerini <span class="t12">yönlendirmesi sonucu</span> &ndash;ki Sokrates gerçekten de onları çoğu zaman çok zeki bir şekilde, hatta bazen kötü anlamda Sofistçe bir biçimde yönlendirmektedir&ndash; da ortaya çıkabilirdi.</p>

  <p class="p0">İşte burada Sokrates&rsquo;in yönteminin bir başka çok önemli özelliği ortaya çıkmaktadır: Bu özellik, özü itibariyle Sokrates&rsquo;in söz konusu tartışmalarda hiçbir olumlu tez ileri sürmemesi, sadece karşısındakilerin görüşlerinde eksik, hatalı bulduğu yönlere itiraz etmesidir. Sokrates belki de Sofistin ileri sürebileceği böyle bir itirazdan kaçınmak istediği içindir ki, kendisi hiçbir şey bilmediğini söylemekte ve sadece karşısındakileri dinlemek ve gerekli olduğu yerlerde onlara itiraz etmekle yetinmektedir. O, bir tez ileri sürmemekte, bir tanım getirmemektedir. Sadece karşısındakinin ve kendilerini dinleyenlerin söz konusu tanımın yetersiz olduğunu görmeleri için gereken müdahalelerde bulunmaktadır. Böylece Sokrates&rsquo;in muhatabı doğruya, Sokrates&rsquo;in bir karşı doğrusu veya karşı tanımı ile varmamaktadır. Onu kendisi, kendi çabası ile bulmakta ve bundan ötürü de onu kendi malı olarak görmekte ve benimsemektedir.</p>

  <p class="p0">Sokrates&rsquo;in ahlâkî kavramların, tümellerin, özlerin nesnel bir varlığı olduğunu göstermek için bundan fazla yapabileceği bir şey yoktur. Eğer insanlar bir konu üzerinde özgürce konuşmaya bırakılıyor; kendilerine Sokrates&rsquo;in özellikle yapmaktan kaçındığı gibi bu konuyla ilgili bir görüş, bir öğreti dışardan empoze edilmiyor; onlardan yalnızca kendi kendileriyle konuşmaları, kendi ruhlarını açıp ona bakmaları, bizzat kendileriyle diyalogları isteniyor; onlara yalnızca bu süreçte içine düşmüş oldukları tutarsızlıklara, çelişkilere işaret etme yönünde tamamen biçimsel bir müdahalede bulunmakla yetiniliyor ve sonuçta onlar kendi ruhlarında bu şeylerin bilgisinin varlığını fark ediyor ve bu deneyleri başka insanlar tarafından da paylaşılıyor; sonuçta insanların kendi aralarında bu tür konularla ilgili olarak bir görüş birliği içinde oldukları ortaya çıkıyorsa, bu şeylerin hiç olmazsa insani varlıklarla ilgili olarak <span class="t12">özneler-arası</span> (entersübjektif) <span class="t12">anlamda nesnel</span> (objektif), tümel bir varlığa ve anlama sahip olduklarından nasıl şüphelenebiliriz veya onların nesnellik ve tümelliklerinin güvencesi olarak bundan daha sağlam, daha güvenilebilir hangi yol veya yöntemi talep edebiliriz? Eğer entersübjektivite, objektivitenin bir kanıtı değilse, objektivitenin başka ne tür bir kanıtı olabilir? Hiç olmazsa insanla ilgili şeyler söz konusu olduğunda başka ne kanıtı olabilir?</p>

  <p class="p0">Burada, Sokrates&rsquo;in neden &ldquo;hiçbir şeyi bilmediği&rdquo; biçimindeki bir ön bilgisizlikten hareket etmeyi benimsediği, neden kendi mesleği ile annesininki arasında bir benzerlik kurduğu, neden araştırma yöntemi olarak diyalektiği ve bu diyalektiğin ifade formu olan diyalogu benimsediğini daha iyi anlamaktayız. Sokrates ele aldığı değerler konusunda geleneksel görüşlerin yetersizliğini görme açısından Sofistlerle bazı şeyleri paylaşmaktaysa da, temel inançları ve yöntemi bakımından onlardan tamamen farklı bir noktada durmaktadır. Sofistler çeşitli konularda ortaya attıkları öğretileri, verecekleri dersleri, söyleyecekleri söylevleri olan üniversite hocalarıdırlar ve onlar bu dersleri, söylevleri, konferansları karşılığında para alma hakkına sahiptirler. Oysa Sokrates&rsquo;in insanlara öğreteceği bir öğretisi, vereceği bir dersi veya söylevi yoktur. Dolayısıyla onlardan para alma hakkına da sahip değildir.</p>

  <p class="p0">Sokrates kendini bir öğretmen olarak takdim etmemektedir, tersine o bir öğrencidir, ustalıkla yöneteceği, ama kendisinin somut herhangi bir öğretiyi ortaya koymayacağı konuşma ve tartışmalar sonucunda, kendisinin de bu tartışmaya katılan insanlardan öğreneceği bir şeyi olan bir öğrenci. Diğer yandan birçok insana aynı anda bir ders veya konferans verebiliriz. Ama aynı anda birden çok insanla konuşamayız. Konuşma ancak iki kişi arasında olur. Bu iki kişiden biri bir şey söyler, öbürü ona itiraz eder veya açıklama ister. Biri sorar, öbürü cevap verir. Biri bir tez ileri sürer, diğeri bu teze karşı çıkar. Geri kalan insanlar hiç şüphesiz bir konuşmaya tanık olabilir, onu takip edebilirler veya bir konuşmacı konuşma, sürecinde muhatabını değiştirebilir ve birden fazla insan, ama aynı zamanda değil, birbiri ardından onun muhatabı olabilir. Ama bir konuşma Sokrates&rsquo;in gayet derin bir şekilde gördüğü gibi, aynı anda ancak iki kişi arasında olur. O halde Sokrates&rsquo;in yönteminin diyalektik ve diyalog almasında şaşılacak bir şey yoktur. Tam tersi o Sokrates&rsquo;in öğretiminin veya eğitiminin ruhunu oluşturmaktadır. Sokrates eğer ders vermek isteseydi, söylev, konferans formunu seçerdi. Ama o konuşmaktadır, konuşma ise yukarda işaret ettiğimiz gibi ancak diyalog olabilir.</p>

  <p class="p0">Sokrates&rsquo;in ahlâkî tümellerin varlığını bu şekilde kanıtlama biçiminden ortaya çıkan bir diğer önemli sonuç şudur: Sokrates söz konusu şeylerle ilgili olarak herhangi bir <span class="t12">üst otoritenin, insana aşkın bir varlığın</span> yardımını veya onayını istememektedir. Mesela Sokrates adaletin ne olduğunu Tanrılara, onların buyruklarına veya belirlemelerine dayanarak tespit etme yoluna gitmemektedir. Ahlâkî değerlerin <span class="t12">kaynağını ve güvencesini</span> de onlarda bulmamaktadır. Sokrates daha önce değindiğimiz gibi kuşkusuz Tanrılara, daha doğrusu iyi ve ahlâkî olan bir Tanrı&rsquo;ya inanır gibi görünmektedir. O Tanrıların veya sözünü ettiğimiz türden bir Tanrı&rsquo;nın sözleri veya buyrukları ile insanın kendi içinde bulduğu veya keşfettiği ahlâk yasalarının aynı türden olduğuna da inanmaktadır. Tanrıların veya Tanrılık adına ve sıfatına layık olanların &ndash;örneğin kişisel Daimon&rsquo;unun&ndash; ahlâklı olduklarını ve insanlara gerçekten ahlâkî emir ve tavsiyelerde bulunduklarını düşünmektedir. Ancak Sokrates Sofistlerle önemli bir diğer şeyi paylaşmaktadır; Sofistler gibi Sokrates de bir <span class="t12">hümanisttir.</span> Onda ahlâkî değerlerin kaynağı ve güvencesi Tanrılar veya Tanrı (Daimon) değildir, insanın insan olmak bakımından yapısı ve özüdür.</p>

  <p class="p0">Buraya kadar söylediklerimizden, bu ahlâkî tümellerin, değerlerin yerinin neresi olduğu ve onların nasıl bir varlığa sahip oldukları açıklığa kavuşmuş olmalıdır. İkinci sorunun cevabı herhalde onların <span class="t12">maddi, fiziksel değil gayri-maddi, manevi, ruhsal şeyler</span> oldukları olacaktır. Sokrates&rsquo;in birinci soruya cevabının da gayet açık olduğu görülmektedir: Ahlâkî tümellerin, değerlerin yeri insandır, insan olmak bakımından insandır, insanın yapısıdır, insan doğasıdır, özel olarak da &ldquo;ruhsal olarak insan doğası&rdquo;dır. Böylece Sokrates&rsquo;in &ldquo;Kendini bil&rdquo; önermesine verdiği büyük önem tekrar ve daha derin bir perspektifte karşımıza çıkmaktadır: Kendimize, yani ruhumuza dönüp, onu tanımaya, içindekileri anlamaya çalıştığımızda söz konusu ahlâkî gerçeklerin, ahlâkî doğruların orada olduğunu göreceğiz. Eğer onlar potansiyel olarak, üstü örtük bir şekilde oradaysalar onların oradaki varlığını görmek için insanların sadece kendilerine dönmeleri, kendilerini bilmeleri, kendilerini tanımaları yeterli olacaktır. Tabii ancak eğer onlar oradaysa, Sokrates&rsquo;in insanlarla konuşması, onlara ruhlarında gizil olarak bulunan şeyleri göstermesi, onları onlara buldurtması, ruhlarında bulunan o ahlâkî doğruları ortaya çıkartması mümkün olacaktır.</p>

  <p class="p0">Eğer insanların ruhlarında bulunan şeyler iseler, ahlâkî değerler şüphesiz <span class="t12">ruhsal</span> şeylerdir. Böylece Sokrates&rsquo;in ahlâkî doğruların veya gerçeklerin <span class="t12">ruhsal şeyler</span> olduklarını tasdik ettiğini görmekteyiz. Platon&rsquo;un Yunan felsefe tarihinde ilk defa maddi olmayan gerçeklerin, İdeaların varlığını bilinçli ve kararlı bir şekilde ortaya atan insan olduğu söylenir. Bundan hareketle Platon&rsquo;un Yunan felsefe tarihinde idealizmin ilk temsilcisi olduğu ileri sürülür. Hiç şüphesiz bu doğrudur. Ancak hiç olmazsa gayrı-maddi varlıklar olarak tasarlanan ahlâkî şeylerle ilgili olarak Sokrates&rsquo;in Platon&rsquo;dan önce geldiği ve ona genel idealizmine götürecek olan yolu açtığı aynı ölçüde doğrudur.</p>

  <p class="p0">Platon&rsquo;da olduğu kadar çatışmacı bir biçimde ortaya konmamış olmakla birlikte &ldquo;ruh-beden karşıtlığı&rdquo; ve &ldquo;ruhun bedene üstünlüğü ve önceliği&rdquo; fikrinin öncüsünün de Sokrates&rsquo;in kendisi olduğunu söyleyebiliriz. Bu noktada belki bir başka soruyu da kendimize sormak suretiyle Sokrates&rsquo;te ruh-beden karşıtlığı ve ruhun bedene üstünlüğü ve önceliği konusunu daha açık bir şekilde ortaya koyabiliriz: Eğer bütün insanlar ruhlarında adalet, cesaret, ölçülülük gibi ahlâkî erdemlere ve onların bilgisine sahipseler neden ötürü cesur, adil veya ölçülü davranmamaktadırlar? Neden bu erdemleri, davranışlarında gerçekleştirmememe ve onlara uygun yaşamamaktadırlar?</p>

  <p class="p0">Kuşkusuz Sokrates buna cevap olarak onların henüz tam veya bilinçli olarak bunların farkında olmamalarını gösterebilir. Nitekim de öyle söylemektedir. Ancak sorulması gereken soru, onların tam da neden dolayı bunların farkında olmadıkları sorusu olmalıdır. Ortada sadece bir bilgi eksikliği veya bilgi konusunda henüz yeterince olgunlaşmamış olma mı söz konusudur, yoksa bunun yanında ve çoğunlukla insanlarda onların bu doğruları görmelerine engel olan başka türden engeller mi söz konusudur?</p>

  <p class="p0">Sokrates&rsquo;in sözlerinden onun birinci kadar ikinci varsayımı da göz önünde tuttuğunu görmekteyiz: İnsan sadece ruhsal, akılsal bir varlık değildir, aynı zamanda bedensel ve duyusal bir varlıktır. Bedenin kendisi ise duygulanımları ile, tutkuları ile çoğu zaman ruhun ve aklın gerçeklerini kapatmakta, yargılarını karartmakta ve bu gerçeklerin görülmesini engellemektedir. Sokrates şüphesiz bir Platon veya onun bu konudaki görüşlerini aşırı uca vardıran Hıristiyan ahlâkçıları gibi bedenin, bedensel ihtiyaçların, duyusal hazların düşmanı değildir. Onun çileci bir hayat yaşamadığı gibi böyle bir hayatı önermediğini de kesinlikle biliyoruz. Sokrates&rsquo;in gözü dönmüş bir haz düşmanı olmadığına da daha önce işaret ettik. Burada eklememiz gereken şey onun bedenle ruhu birbirlerine karşıt ve birbirlerini yok etmesi gereken düşmanlar olarak görmediğidir. Ancak Sokrates&rsquo;in bedenle ruh ilişkilerinde ruha daha fazla önem verdiği ve insanı esas itibariyle bir ruh, daha doğrusu &ldquo;bilinçli ruh, bilinçli kişilik&rdquo; olarak tanımladığı da kesindir. Bundan ötürü onun nefsine hâkimiyeti en büyük bir değer olarak düşündüğünü ve bunu kendi hayatında da fiilen yaşadığını söyleyebiliriz.</p>

  <h3 class="h30"><a id="ncx387"></a><a id="a27"></a>Sokratesçi Tümevarım</h3>

  <p class="p0">Sokrates&rsquo;in ahlâkla ilgili özel görüşlerinin ayrıntılı olarak sergilenmesini ve değerlendirilmesini bu bölümün sonuna bırakıp şimdi Aristoteles&rsquo;in Sokrates&rsquo;in temel başarısı veya katkısı olarak işaret ettiği diğer noktaya, yani Sokratesçi tümevarım yöntemine geçelim.</p>

  <p class="p0">Önce şimdiye kadar uyguladığımız yönteme uygun olarak genel bir tarzda <span class="t12">tümevarım</span> hakkında da birkaç söz söyleyelim: Tümevarım bildiğimiz gibi, gerek gündelik hayatta, gerek bilimsel araştırmalarda kullandığımız belli başlı iki akıl yürütme yöntemimizden biridir. Matematik ve mantık gibi formel bilimlerin esas olarak <span class="t12">tümdengelim</span> yöntemini kullanmasına karşılık başta doğa bilimleri olmak üzere tüm deneysel bilimler, yani insan deneyini (experience) konu alan bilimler esas olarak tümevarım yöntemiyle çalışırlar.</p>

  <p class="p0">Tümdengelimsel akıl yürütme en basit olarak &ldquo;öncüllerin sonucu mantıksal olarak zorunlu kıldığı bir akıl yürütme&rdquo; olarak tanımlanabilir. Eğer bize A = B ve B = C diye iki öncül verilirse bu iki öncülden zorunlu olarak çıkaracağımız sonuç, A'nın C olması gerektiğidir. Yine bilindiği gibi bu anlamda tümdengelim veya tümdengelimsel akıl yürütme, mantıksal olarak tek geçerli olan akıl yürütme biçimidir.</p>

  <p class="p0">Ancak gerek gündelik hayatta, gerekse bilimsel araştırmalarda bundan başka bir akıl yürütme biçimine veya sonuç çıkarma tarzına ihtiyacımız olduğu da açıktır. Eğer ben herhangi bir insanın belli bir konuda nasıl davranacağını bilmek istiyorsam, onun daha önce benzeri konularda nasıl davranmış olduğunu bilmek ihtiyacındayım. Bir arkadaşım benden borç para istiyorsa, onun bu parayı daha sonra bana iade edip etmeyeceğini bilmem için daha önce benden veya başkalarından borç para aldığında onu geri verip vermediğini bilmek isterim. Onun benzeri borç para alma olaylarında her seferinde aldığı parayı bir süre sonra geri verdiğini bilmem, sözünü ettiğim durumda benden alacağı parayı da geri vereceğine dair bende bir güven duygusu meydana getirecektir.</p>

  <p class="p0">Deneysel bilimler de temelde hemen hemen aynı şekilde akıl yürütürler. Cisimlerin serbest düşme hareketini idare eden yasayı bilmek isteyen bir fizikçinin yapacağı şey, çeşitli cisimlerin dünyanın çeşitli bölgelerindeki özel düşme olaylarını incelemek ve sınırlı, ancak kendisine yeterli görünen özel düşme örneklerini inceledikten sonra bunları genelleştirmek ve bu konuda genel bir yargıya varmak olacaktır. Kısaca kelimenin kendisinin de gösterdiği gibi tümevarım bir varlık sınıfı veya olaylar grubu içine giren sınırlı sayıdaki özel, tikel örnekleri inceledikten sonra onların bütününü içine alan bir sonuca geçmekten, bir genelleme yapmaktan ibarettir. Daha da basit bir ifade ile tikel, özel örneklerden tümel, genel bir kavrama erişmektir.</p>

  <p class="p0">Sokratesçi tümevarım da özü itibariyle bundan başka bir şey değildir. Sokrates&rsquo;in bütün insanların ruhlarında gizil olarak bulunan ahlâkî doğruların, ahlâkî tümellerin varlığına inandığını belirtmiştik. Onun bunu kanıtlaması için tutması gereken yol ne olabilirdi? Örneğin, insanların cesaret denen şeyin ne olduğu üzerinde uzlaştıklarını göstermek. Ancak bunu göstermek için de, Sokrates&rsquo;in insanların cesaret hakkında sahip oldukları görüşleri yoklaması, onların hangi insanlara cesur insanlar, hangi davranışlara cesurca davranışlar dediklerini göstermesi gerekmekteydi. Sokrates&rsquo;in cesaret kavramını incelediği <span class="t12">Lakhes</span> adlı diyalogda verdiği örneklerle ifade edersek, onun insanların cesaret örnekleri olarak verdiği &ldquo;özel halleri&rdquo; incelemesi gerekmekteydi. Örneğin askerlerin savaştaki davranışları bir cesaret örneği olarak verilebilirdi. Ancak yalnız savaştaki askerlerin, atlıların ve piyadelerin gösterdikleri davranış değil, denizde kopan fırtınaya karşı kaptanın ve tayfaların, hatta yolcuların gösterdikleri davranış da cesurca bir davranış olarak nitelendirilebilir. Peki hastalığa, yoksulluğa, siyasetin oynaklığı yüzünden başa gelen şeylere metanetle yiğitçe katlanan insanların davranışları da cesurca davranışlar olarak görülmekte değil midir? Cesaretin özel halleri, tikel örnekleri bunlarla mı sınırlıdır? Kişinin arzularına, zevklerine karşı koyması da yine insanlar tarafından cesurca bir davranış örneği olarak nitelendirilmekte değil midir (191 d)? Sokrates böylece özel hallerinden, tikel örneklerinden kalkarak sonunda daha önce de işaret ettiğimiz gibi cesaretin tanımına, kavramına ulaşır:</p>

  <p class="p5"><span class="t13">&ldquo;Cesaret, neden korkulup neden korkulmayacağına, neyin göğüslenmeye değer olup neden kaçınmanın iyi olacağına ilişkin bilgidir&rdquo; (</span><span class="t14">Protagoras</span> <span class="t13">360 c-d).</span></p>

  <p class="p0">Burada Sokrates&rsquo;in yaptığı şeyin özel örneklerden hareket ederek veya onları göz önüne alarak tümel bir tanıma ulaşmak anlamında bir tür tümevarım olduğu açıktır. Belki bunun bizim bugün anladığımız anlamdaki tümevarımdan farkı, bizim tümevarım anlayışımızda bir sınıfın içine giren bir bireyin bu sınıfın bir parçası değil de üyesi ve <span class="t12">örneği, numunesi</span> olmasına karşılık (özel bir taş düşmesi olayı, genel olarak taş düşmesi olayının bir parçası değil, bir örneğidir) Sokrates&rsquo;in örneklerinde tikel hallerin bazı durumlarda tümelin bir örneği değil de bir <span class="t12">parçası</span> olmasıdır. Örneğin savaşta kahramanlık gösteren bir askerin davranışını genel olarak cesurca davranışın tüm tanımını ve özelliğini içinde taşıyan bir örnek olarak görebileceğimiz gibi, insanın akıl denen kendine has bir özellikle ayrı bir tür olarak hayvan cinsi içinde yer almasını da cesaret denen cins içinde kendine mahsus bir ayrımla diğerlerinden ayrılan özel bir tür olarak görebiliriz. Sokrates&rsquo;in bütün diğer ahlâkî kavramlar ile ilgili olarak yaptığı şey de budur. O böylece Euthyphron&rsquo;da dindarlığı, <span class="t12">Kharmides</span>&rsquo;te <span class="t12">ölçülülüğü</span> (sophorusuyne), <span class="t12">Lysis</span>&rsquo;te dostluğu, Devlet&rsquo;te adaleti ele alır. Bunların hepsinde amaç söz konusu kavramların doğru ve evrensel bir tanımına ulaşmaktır ve yine bunların hepsinde Sokrates ele aldığı varlık veya kavramın özel hallerinden hareketle onlarla ilgili genel bir tanıma ulaşmaya çalışır.</p>

  <p class="p0">Sokratesçi tümevarım ve özellikleri hakkında bu açıklamaları verdikten sonra Aristoteles&rsquo;in işaret ettiği son noktaya tekrar dikkati çekelim: Aristoteteles&rsquo;e göre Sokrates böylece elde ettiği tümellere veya tanımlara, bu tümellerin kendilerinden elde edildiği tikel örneklerin &ldquo;üstünde ve dışında ayrı ve bağımsız bir varlık&rdquo; tanımamıştır. Buna karşılık Platon onları bu özel örneklerin üstüne ve dışına yerleştirerek onları ayrı ve bağımsız bir varlık olarak tanımıştır. Böylece de İdealar ortaya çıkmıştır. Aristoteles&rsquo;in bu sözleri şu bakımdan önemlidir ki, o bunlarla bir yandan Platon&rsquo;un İdealar Kuramı&rsquo;nın fazla orijinal olmadığını, çünkü bu kuramın köklerinin aslında Sokrates&rsquo;te bulunduğunu ima ederken öte yandan İdealara veya tanımlara, tanımları oldukları varlıklardan ayrı ve bağımsız bir varlık atfetme hatasına düşenin de Sokrates değil Platon olduğunu belirtmektedir. İlerde göreceğimiz gibi Aristoteles bu gelişmeden hiç memnun değildir. Gerçi kendisi de Platon gibi madde-dışı nitelikte tümellerin veya kendi terminolojisiyle Formların varlığını kabul etmektedir. Ancak bunların, özü oldukları bireysel varlıklardan <span class="t12">ayrı</span> bir varlığa sahip olduklarını düşünmemektedir. Çünkü bu, özellikle <span class="t12">Metafizik</span>&rsquo;in İdealar Kuramı&rsquo;nın eleştirisine ayırdığı birinci kitabında göstermeye çalıştığı gibi, altından kalkılamaz sorunlara ve güçlüklere yol açmaktadır (<span class="t12">Metafizik,</span> Birinci Kitap, Dokuzuncu Bölüm).</p>

  <h3 class="h30"><a id="ncx397"></a><a id="a28"></a>Erdem, Bilgi ve Mutluluk</h3>

  <p class="p0">Sokrates&rsquo;in özel olarak ahlak öğretisine ve bu konuda kendisinden kalmış birkaç önemli sözün, düşüncenin sergilenmesi ve değerlendirilmesine geçebiliriz. Sokrates&rsquo;in esas olarak bir ahlak filozofu olduğunu ve ahlakı yeni ve sarsılmaz bir temel üzerinde bir bilim veya sağlam bilgi olarak kurmak istediğini biliyoruz. Sokrates&rsquo;in yaratmak istediği bu yeni ahlak biliminin temel konusu ise erdemin ne olduğu, bir mi, birden fazla mı olduğu ve öğretilebilir olup olmadığıdır.</p>

  <p class="p0">Sokrates&rsquo;in erdemden anladığı şey aslında çok basit ve aynı zamanda çok derindir. Erdem, esas olarak üstünlük, mükemmelliktir (Eskiden kullandığımız &ldquo;fazilet&rdquo; kelimesinin etimolojisinin de işaret ettiği gibi o bir &ldquo;fazlalık&rdquo;tır; gereksizlik, fuzulilik anlamında bir fazlalık değil de üstünlük, mükemmellik anlamında bir fazlalık). Erdem (arete) kelimesini aslında doğada bulunan bütün varlıklar, canlılar ve onların organları için de kullanabiliriz. Örneğin bu anlamda kılıcın erdemi kesmek, atın erdemi koşmak, gözün erdemi görmektir dememizde hiçbir mahzur yoktur. O halde bir varlığın doğasının, özünün gerektirdiği şeye sahip olmasını, bu şeyin onda üstün ve mükemmel (&ldquo;mükemmel&rdquo; de kelime anlamı bakımından &ldquo;tam&rdquo;, &ldquo;eksiksiz&rdquo; demektir) bir durumda bulunmasını onun erdemi olarak tanımlayabiliriz. Böylece erdem kelimesinin çoğu durumda doğa, işlev kelimesi ile eşanlamlı olarak kullanılmasının mümkün olduğunu görmekteyiz.</p>

  <p class="p0">Ancak Sokrates&rsquo;in bir ahlak filozofu olarak ilgilendiği şüphesiz kılıç, göz veya at değildir, insandır. Dolayısıyla onun anlamaya ve açıklamaya çalıştığı şey, İnsanî erdemdir. İnsanî erdem veya insanın erdemi nedir? Bunun da tek kelime ile insanın doğası ve bu doğanın istediği, gerektirdiği şey; onun olgunluğu, kemali, üstün, mükemmel ve tam bir durumda bulunması anlamına geleceği açıktır. Peki insanın doğası, insanın &ldquo;insan olmak bakımından&rdquo; doğası; işçi, zanaatkar veya tüccar olması, bir kadın veya erkek, köle veya özgür bir insan olması bakımından değil de &ldquo;insan olması bakımından&rdquo; bir doğası var mıdır ve eğer varsa o nedir?</p>

  <p class="p0">İnsanın, insan olarak olgunluğu, üstünlüğü yetkinliği, mükemmelliği nerede veya neresinde yatar?</p>

  <p class="p0">Sokrates&rsquo;e göre bunu bilmek için yapmamız gereken şey insanı diğer varlıklardan ayıran, insanın diğer canlılarla paylaşmadığı kendine özgü şeyin ne olduğuna ve ereğine bakmaktır. İnsanın bir beden ve ruhtan meydana geldiği açıktır. Onun bedensel ilgileri, ihtiyaçları olduğu gibi ruhsal ilgi ve ihtiyaçları da vardır. Ancak insanı insan yapan ve diğer canlılardan ayıran mümeyyiz vasfı (ayırt edici niteliği), onun akıl ve bilinç sahibi bir varlık olmasıdır. Böylelikle Sokrates&rsquo;in insan tanımı veya insan idealini tek bir cümle ile ifade etmek istersek, bunun kesin olarak &ldquo;bilinçli insan&rsquo;&rsquo;, &rdquo;bilinçli kişilik&rdquo; olduğunu söyleyebiliriz.</p>

  <p class="p0">Konuya insanın ereği açısından baktığımızda da aynı şeyi söylemek durumundayız. Çünkü daha önce de değindiğimiz gibi bir varlığın doğası ile onun işlevi ve ereği bir ve aynı şeydir. Ancak burada daha özel bir açıdan, insan fiillerinin ereğinin ne olduğu yönünde <span class="t12">ahlâkî</span> bir sorudan hareketle meseleye bakalım: Bütün insanlar ne için eylemekte, neyin peşinde koşmaktadırlar? Sokrates&rsquo;in buna cevabı tek kelime ile şudur: <span class="t12">Mutluluk</span> (eudamonia). Bütün insanlar mutlu olmak istemekte, mutluluğun peşinde koşmaktadırlar. O halde mutluluk insan doğasının peşinde koştuğu şey, onun ereğidir.</p>

  <p class="p0">Peki insanın doğasının gereğini yerine getirmesi, ereğini gerçekleştirmesi ve böylece mutlu olmasının &ndash;daha da ahlâkî bir kavram kullanarak&ndash; insan için &ldquo;iyi&rdquo; olduğunu da söyleyebilir miyiz? Şüphesiz evet; insan için en yüksek iyi, mutluluktur, mutlu olmaktır. Hiçbir çekinme göstermeksizin insanın bu en yüksek ve nihai ereğini yerine getirmesine hizmet eden her şeyin <span class="t12">iyi,</span> buna engel olan her şeyin <span class="t12">kötü</span> olduğunu söyleyebiliriz.</p>

  <p class="p0">Peki insanın ereği olan mutluluğu elde etmesini sağlayan en önemli şey ile onu elde etmesine engel olan şey nedir? Sokrates&rsquo;in bu soruya cevabı yine çok kesin ve kategorik olarak şudur: Mutluluğun en büyük kaynağı veya en büyük mutluluk verici olan şey, &ldquo;bilgi&rdquo;dir ve ona en büyük engel de mutluluğun ne olduğu hakkındaki &ldquo;bilgisizliktir. Bu bilgi, daha açık bir şekilde ifade edersek, insan doğasının, insanın özünün, ereğinin, erdemin ve dolayısıyla mutluluğun bilgisidir Böylece Sokrates&rsquo;in erdem konusundaki ünlü önermesi ortaya çıkar: <span class="t12">Erdem, bilgidir.</span> Tabii bunun tersi de aynı ölçüde doğrudur: <span class="t12">Erdemsizlik, bilgisizliktir.</span></p>

  <p class="p0">Sokrates&rsquo;in bu önermesini açıklığa kavuşturmak için birkaç açıklamada daha bulunmamız gerekmektedir. Sokrates, bununla bilginin bilgi olarak insanı mutlu ettiğini, en büyük mutluluğun bilmek olduğunu söylemek istememektedir. Böyle bir bakış açısı ilerde göreceğimiz gibi daha çok Aristoteles&rsquo;in bakış açısıdır. Aristoteles&rsquo;in mutlu insanı, bilgin insandır. Fakat Sokrates bilgiyi, sırf bilmek için bilmeyi en yüksek iyi veya mutluluk olarak teklif etmeyecek kadar pratikle meşgul bir insandır. Sokrates&rsquo;in amacı bilmek değil, <span class="t12">eylemektir.</span> Onun derdi hakikat için hakikat veya kendisi için hakikat değildir; ona göre doğru bilgi veya hakikat, &ldquo;doğru eylem veya davranışın gerçekleştirilmesinin tek yolu olduğu için, iyidir.&rdquo;</p>

  <p class="p0">Bu bilgi, eşyanın, evrenin, gezegenlerin, amiplerin nasıl çoğaldığının bilgisi olmadığı gibi tüccarın ticaret, hekimin sağlık, kaptanın gemicilik bilgisi de değildir. Gezegenler veya amipler mutlu olmak istiyorlarsa kendilerinin ne olduğunu, nasıl hareket ettiklerini veya nasıl çoğaldıklarını kendileri araştırabilirler. Ama Sokrates&rsquo;i ilgilendiren insandır ve insanın doğasını, mutluluğunu konu alan bilgidir. Şüphesiz, Sokrates için diğer insani olmayan şeylerin bilgisinin de örneğin evrenin genel <span class="t12">erekbilimsel</span> yapısını göstermesi, onda tanrısallığın, akılsallığın, iyiliğin izini göstermesi, sezdirmesi bakımından belli bir değeri vardır. Ancak insana asıl gerekli, asıl faydalı, erdem ve mutluluğu için vazgeçilmez olan tek bilgi insan doğasının, insanın ereğinin, insanın kendisi için dünyaya gelmiş olduğu veya getirilmiş olduğu şeyin bilgisidir. Bu, tek bir cümle ile &ldquo;ahlâkî bir varlık olarak insanın bilgisi&rdquo;, yani &ldquo;insan hayatının anlamının bilgisidir.&rdquo;</p>

  <p class="p0">Sokrates, erdemin aslında tek bir şey olduğu, çeşitli ve farklı erdemler gibi görünen şeylerin aslında tek bir erdemin parçaları veya başka başka bakımlardan tezahürleri olduğu görüşündedir. İnsanlar cesareti adaletten, adaleti dindarlıktan, dindarlığı ölçülülükten ayırmak ve bunların farklı erdemler olduğunu söylemek eğilimindedirler. Ancak Sokrates&rsquo;e göre bu görüş doğru değildir. Bunlar bir ve aynı iyinin parçalarıdırlar. Cesaret de bir iyidir, adalet de; dindarlık da bir iyidir, ölçülülük de. Haz da bir iyidir, yarar da. Bütün bu iyileri veya erdemleri insan denen doğanın veya insan doğasının bütününü göz önüne alarak anlamak ve değerlendirmek gerekir.</p>

  <p class="p0">Örneğin ölçülülük nedir? Bireyin her parçasının, her organının, her yetisinin diğer parçalarının, organlarının, yetilerinin doyurulmasına tecavüz etmeksizin kendi sınırını bilmesi ve o sınırlar içinde olması değil mi? Peki adalet nedir? Adalet de bir toplumun içindeki her insana hakkı olan payı vermek, onun diğerlerinin hak ve ihtiyaçlarına tecavüz etmemesini sağlamaktır. O halde birey için ölçülülük ne ise toplum için de adalet odur. Demek ki aradaki fark bir bakış farkıdır.</p>

  <p class="p0">Peki haz verici olan şey ile yararlı olanı da birbirinden ayırabilir miyiz? Haz aynı zamanda yararlı değil midir veya yararlı olan bir şey aynı zamanda bize haz vermez mi? Şüphesiz bazı hazların, örneğin esrar içmekten alınan hazzın insan için yararlı olmadığını veya insana yararlı olan şeylerin, örneğin acı ilacın veya ameliyatın insan için haz verici olmadığını söyleyebiliriz. Ancak tahmin edileceği gibi burada Sokrates yeniden <span class="t12">ölçülülük</span>, uyum <span class="t12">ve bütün</span> kavramına başvuracaktır. Aşırı bir haz veya sınırsız, ölçüsüz tutku, insanın başka meşru hazlarını ortadan kaldırdığı, bütünün uyumunu bozduğu için acı vericidir ve dolayısı ile zararlıdır. O halde gerçek anlamda haz verici olan şey, ölçülülüktür ve gerçekten ölçülü olmak da insana yararlıdır.</p>

  <p class="p0">Cesaret de ölçülülükten farklı bir şey midir? Cesaret insanın neden korkup neden korkmaması, neden çekinip neden çekinmemesi gerektiğinin bilgisi değil miydi? Peki bu bilgi ölçülü olmayı gerektirmez mi? Ölçülü olan, çeşitli organlarının veya yetilerinin birbirlerinin hakkına tecavüz etmesine karşı direnen, tutkularına, arzularına gem vurmasını bilen insan bu özelliği ile aynı zamanda cesur bir insan değil midir? Sonuç olarak Sokrates&rsquo;e göre adaletle dindarlık, ölçülülükle bilgelik, bilgi ile cesaret bir ve aynı şeydirler. Erdem bir bütündür ve adalet, ölçülülük, dindarlık vb. onun bölümleri veya parçaları değil, bu bütüne verilen farklı farklı adlardır ve erdem bilgiden başka bir şey değildir (<span class="t12">Protagoras</span> 329 c-d; 331 b; 333 b; 350 c; 360 c-d).</p>

  <p class="p0">Sokrates&rsquo;in ahlakında güçlük yaratan nokta onun bütün erdemleri tek bir erdeme indirgemesi veya onun parçaları olduğunu söylemesi değildir. Erdemlerin birliği görüşünü yukarda söylediğimiz yönde anlamak ve kabul etmek mümkündür. Asıl güçlük onun erdemi, dolayısıyla mutluluğu bilgiye indirgemesinde yatmaktadır. Gerçi yukarda işaret ettiğimiz gibi o bu bilginin kendisinin erdem veya mutluluk olduğunu iddia etmemektedir. Daha doğrusu onun erdem ile bilgi arasında kurduğu eşitliği bizim yukarda yaptığımız gibi yorumlamak ve böylece kabul edilebilir kılmak mümkündür. Ancak Sokrates, erdemle bilgi arasında kurduğu eşitlikten hareketle daha devrimci bir tez ileri sürmektedir. Bu tez &ldquo;iyiyi bilenin zorunlu olarak onu yapacağı&rdquo;, dolayısıyla eğer bir insan kötü bir şey yapıyorsa bunun &ldquo;onun kötü bir şey olduğunu bilmemesinden ileri geldiği&rdquo; tezidir. Böylece Sokrates&rsquo;in &ldquo;hiç kimsenin bilerek kötülük yapamayacağı&rdquo; yönündeki ünlü tezine geliyoruz. Sokrates&rsquo;e göre insanın çoğunlukla bir şeyin kötü olduğunu bildiği ve başka türlü davranmak da elinde olduğu halde kendini zevke kaptırdığı için bile bile kötülük yaptığı veya iyinin ne olduğunu bildiği halde yine kendini zevke kaptırdığından ötürü onu yapmadığı görüşü gülünçtür (<span class="t12">Protagoras</span> 355 a-b) Çünkü bir insanın kendini zevke kaptırması zaten onun iyi konusundaki bilgisizliğini gösterir veya bu bilgisizliğin sonucudur. O halde bir kimsenin kötü olan ve kötü olduğunu bildiği bir şeyi isteyerek yapması insanın doğasına aykırıdır (<span class="t12">Protagoras,</span> 358 c-d).</p>

  <h3 class="h30"><a id="ncx413"></a><a id="a29"></a>Erdem Bilgidir ve Hiç Kimse Bilerek Kötülük Yapamaz</h3>

  <p class="p0">Aslında Sokrates&rsquo;in bu tezinin de büyük bir doğru içerdiği muhakkaktır. İnsanların eylemleri hakkında sahip olduğumuz gözlemlerimizin, bize onların birçok durumda bilerek kötü şeyler yaptıklarını gösterdiği şeklinde yapılabilecek bir itirazı, Sokrates bu olayların &ldquo;daha iyi incelenmesini tavsiye ederek cevaplandırmaktadır. Sokrates&rsquo;in bakış açısından hareketle böyle bir görüşe karşı yapılabilecek itirazları biraz daha ayrıntılandırıp cevaplamaya çalışalım.</p>

  <p class="p0">Bu itirazlardan biri şu olabilir: Başkalarının parasını çalan bir hırsıza veya sınavda kopya çeken bir öğrenciye bu fiillerinin başkalarına zararı dokunan fiiller olduğunu, dolayısıyla kötü fiiller olduğunu söylediğimizde bu görüşümüze katılmakta, ancak çoğu durumda fırsat bulduğunda hırsızlık yapmaya ve kopya çekmeye devam etmektedir. Bu durumda acaba onların bilerek ve isteyerek kötü fiiller yaptıklarını söylemek zorunda değil miyiz? Ancak Sokrates burada haklı olarak bize şunu söyleyecektir: Aslında bu insanlar işledikleri fiiller hakkında yaptığımız değerlendirmeye katıldıklarını söylerken samimi değildirler. Gerçekte onlar yaptıkları bu fiillerin kötü şeyler olduğunu düşünmemektedirler. Bize katılmaları sırf görünüştedir. Toplumun genel yargılarına uyar gibi görünmelerinde çıkarları olmasındandır. Gerçekte onlar içlerinde başkalarına zararı dokunan bu fiillerin kendileri için yararlı, dolayısıyla iyi şeyler olduğunu düşünmektedirler. Bundan dolayı da bu fiilleri yapmaktadırlar.</p>

  <p class="p0">Peki bu hırsıza ve kopya çeken öğrenciye biraz daha ileri gidip herkesin kendileri gibi düşünmesi ve hırsızlık yapması, kopya çekmesi durumunda ortaya bir anarşi çıkacağını ve bunun kendileri de dahil olmak üzere herkes için güvensiz bir durum yaratacağını, dolayısıyla bundan başkaları gibi kendilerinin de zarar göreceğini hatırlatamaz mıyız? Böylece yaptıkları şeylerin son tahlilde veya daha uzun vadede kendileri için de kötü bir şey olduğunun bilincine varmalarını sağlayamaz mıyız? Muhtemelen hırsızlık yapan veya kopya çeken birçok insan bizim bu yaptığımız akıl yürütmeyi yapmakta, ancak buna rağmen hırsızlık yapmaya ve kopya çekmeye devam etmekte değil midir? Bu insanların yine bilerek kötülük yaptıklarını göstermez mi?</p>

  <p class="p0">Ancak Sokrates buna da şöyle cevap verecektir: Böyle bir akıl yürütmeyi yapan veya kabul eden bir insan buna rağmen yine hırsızlık yapmaya veya kopya çekmeye devam ediyorsa, bunun nedeni onun burada şu hesabı yapmasıdır: Ben başkalarından daha zekiyim, daha kurnazım. Dolayısıyla başkalarının aynı şeyi yapması durumunda ortaya çıkacak zarardan kendimi koruyabilirim. Bunun için gerekli tedbirleri alabilirim. Kaldı ki herkesin benim yaptığım gibi yapması da hayali bir durumdur. Muhtemelen birçok insan çeşitli nedenlerden ötürü, saf olduğu için veya almış olduğu terbiyeden, toplumun baskısından, yasalardan korkmasından ötürü bunu yapmayacaktır. Dolayısıyla onlardan daha zeki, daha kurnaz ve daha cesur olan benim bu eylemi yapmamdan elde edeceğim kârla başka bazılarının &ndash;herkesin değil&ndash; aynı şeyi yapması varsayımında ortaya çıkması mümkün olan göreceğim zararı karşılaştırırsam, kendimin daha karlı çıkacağını görmekteyim. Dolayısıyla onu yapmamın yine benim kendi çıkarıma olduğunu düşünmekteyim ve bundan ötürü de onu yapmaya devam etmekteyim.</p>

  <p class="p0">Peki bir başka durumu, bir insanın başkalarına herhangi bir zarar vermeyen, doğrudan doğruya kendisine zarar veren bir fiili yapması durumunu göz önüne alırsak Sokrates&rsquo;in buna cevabı ne olacaktır? Örneğin sigaranın veya uyuşturucunun sağlığımıza zararlı olduğunu hepimiz biliyoruz. Bunu bilmesine rağmen birçok insan neden hâlâ sigara içmeye veya uyuşturucu almaya devam etmektedir? Burada Sokrates&rsquo;in hiç kimsenin bilerek kötü bir şey yapmasının mümkün olmadığı iddiasını açık olarak yalanlayan bir durum karşısında bulunmuyor muyuz?</p>

  <p class="p0">Ancak Sokrates&rsquo;in buna da şu şekilde bir argümanla karşı çıkmasının mümkün olduğunu söyleyebiliriz. Sigaranın sağlığa zararlı olduğu bilgisi <span class="t12">genel bir bilgidir,</span> öte yandan <span class="t12">kesin bir bilgi de değildir.</span> Sigara içmenin insan hayatını ne kadar kısalttığı veya onun sigara içen her insanda mutlaka kansere yol açtığı kanıtlanmış değildir. Sigara içmeye devam eden biri işte bundan, yani ortada kendisi ile ilgili somut ve kesin bir bilgi olmamasından, dolayısıyla açık ve kesin bir zarar olmamasından dolayı sigara içmeye devam etmektedir. Sigaranın verdiği zevki, sigaranın doğuracağı ileri sürülen ve hiç olmazsa kendi bireysel hayatı ile ilgili olarak hiç de kesin olmayan muhtemel veya belirsiz acıyla veya zararla karşılaştırdığında, birinci ikinciye ağır basmakta ve böylece kişi bilerek ve isteyerek sigara içmeye devam etmektedir. Buna karşılık doktorundan sigara içmeye devam etmesinin kendisi için &ldquo;kesin olarak öldürücü&rdquo; veya onarılmaz zarar verici bir sonuca yol açacağını öğrenen birçok kalp veya akciğer hastası tiryaki sigarayı anında bırakmakta değil midir? Demek ki bu örnek de insanın bile bile kötü bir şey yapmasının mümkün olduğu yönünde ikna edici bir güce sahip değildir.</p>

  <p class="p0">Buradan diğer varsayıma, uyuşturucu almaya gelelim. Uyuşturucu almanın çok daha kısa bir zamanda ve çok daha öldürücü sonuçlara yol açtığını herkes bilmekte değil midir? Uyuşturucu alan bir süre sonra ona bağımlı olmakta ve onu almadığı zaman krize girmektedir. Bunun sonucu olarak da korkunç acılar çekmekte ve bizzat kendisi bu &ldquo;illetken kurtulmak istemekte, bunun için etrafındaki insanlardan, doktorlardan yardım istemektedir. Ama buna rağmen çoğu zaman bu bağımlılıktan kurtulamamakta ve tam bir fiziksel ve ahlâkî yıkım içinde yok olup gitmektedir. Şimdi böyle birinin kötü olduğunu bile bile kötü bir şeyi yapması veya yapmaya devam etmesi olayı karşısında bulunduğumuzu söyleme hakkına sahip değil miyiz? Acaba Sokrates böyle bir örnek karşısında hâlâ söz konusu tezini nasıl korumaya devam edebilir?</p>

  <p class="p0">Burada da bir tahmin olarak Sokrates&rsquo;in şöyle diyebileceğini düşünebiliriz: Böyle bir insan ilk defa uyuşturucu alma olayına girdiğinde, onun bu kadar öldürücü sonuçları olduğunu gerçekte bilmemektedir. Bu konuda şüphesiz sağdan soldan bir şeyler duymuş veya onunla ilgili bir şeyler okumuştur. Ancak o insanlardan duyduğu veya okuduğu her şeyin doğru olmadığını da bilmektedir. Dolayısıyla uyuşturucu almanın kesinlikle ve gerçekten kötü bir şey olduğu hakkında <span class="t12">başlangıçta</span> gerçekten inandığı kesin bir bilgisi, gerçek kişisel bir inancı yoktur. Uyuşturucu müptelası olduğu duruma gelince bu durumda artık bu tür kesin kişisel bir bilgisi vardır, ancak bu durumda da uyuşturucu almadığında çok büyük acı çekmektedir ve uyuşturucu almaya devam etmesinin kendisini bu acıdan kurtaracağını bilmektedir. Çekilen acının dayanılmazlığı ve uyuşturucu almanın kendisini bu acıdan kurtaracağının bilgisi onu uyuşturucu almaya devam ettirmektedir.</p>

  <p class="p0">Öte yandan bazı insanların uzun vadede ve hayatlarının bütünü bakımından bunun bir kurtuluş olmadığını bildikleri için bu bilgiye uygun olarak uyuşturucu almamakta direndiklerini veya uzun ve zahmetli bir tedaviden geçerek kendilerini kurtardıklarını da biliyoruz. O halde bu ikinci gruba giren insanların, bir şeyin gerçekten kötü olduğunu gördükleri, anladıkları, yani bildikleri anda onu yapmaktan vazgeçtiklerini söylememiz gerektiği gibi birinci gruba giren insanların bu bilgiye gerçek anlamda sahip olmadıkları için veya son tahlilde &ldquo;yanlış bir hesap yaparak&rdquo; çektikleri o büyük acıdan kurtulmanın kendileri için daha büyük bir iyi olduğunu düşündüklerinden öyle davrandıklarını söyleyebiliriz.</p>

  <p class="p0">Görüldüğü gibi Sokrates&rsquo;in bu tezi gerçekten önemli, derin ve ilk bakışta sanılabileceği gibi kolayca karşı çıkılabilecek bir tez değildir. Peki bu durum, bu tezin gerçekten mutlak olarak karşı çıkılamaz olduğu anlamına mı gelmektedir veya bu tezde gerçekten önemli olan bir eksiklik veya mahzur yok mudur? Hayır, bu tez böyle bir dokunulmazlığa da sahip değildir. Bu teze yapılabilecek ciddi itirazlar vardır ve bizce bunların en önemlisi ilerde Aristoteles&rsquo;in haklı olarak işaret edeceği gibi bu tezin insan gerçeğinde ve ahlâkî eylemlerin doğası içinde istek veya <span class="t12">irade</span> denilen unsurun rolünü hiç kaale almamasıdır.</p>

  <p class="p0">Bu teze göre doğru bilgi veya daha basit olarak bilgi, doğrudan doğruya eylemi meydana getirmektedir. Bilgi ile eylem arasına başka hiçbir şey girmemekte veya bulunmamaktadır. Peki gerçekten öyle midir? Ahlâkî eylemlerde irade gücünün veya zayıflığının hiçbir rolü yok mudur? Aynı ailede yetişen, aynı eğitimi alan, aynı bilgilere sahip olan iki kardeşten birinin bir ve aynı ahlâkî olayda diğerinden farklı davranış göstermesini nasıl açıklayabiliriz? Aynı ideolojiye inanan iki insandan birinin bir ve aynı durumda, diyelim ki polis tarafından yapılan sorgulamada, çözülmesi ve yine diyelim ki dava arkadaşlarını ihbar etmesi, diğerinin ise daha da zor durumlarda, örneğin kendisine daha şiddetli işkenceler yapılması durumunda bile bunu yapmamasını karakterlerinin, irade güçlerinin farklı olmasından başka neyle açıklayabiliriz? Hatta bizzat Sokrates&rsquo;in katılmış olduğunu söylediğimiz muharebelerde kendisiyle aynı safta bulunan arkadaşlarının ölüm tehlikesi karşısında yerlerini terk ederek kaçmaları, buna karşılık kendisinin gözünü kırpmadan bulunduğu yerde kalmasını nasıl açıklayabiliriz? Ya Sokrates&rsquo;in mahkeme önündeki davranışı ve inançları veya görüşleri uğruna can vermesini nasıl açıklayabiliriz? Görüşlerinin doğruluğundan, davalarının kutsallığından Sokrates kadar emin olan birçok insan tarih boyunca benzeri durumda benzeri bir davranışı göstermemiştir. Sokrates, bu farklılığı onların inançlarından kendisi kadar emin olmadıklarını veya onların doğruluğunu kendisi kadar iyi bilmediklerini veya bilincinde olmadıklarını söyleyerek ne kadar ikna edici olarak kalmaya devam edebilir?</p>

  <p class="p0">Başka şekilde söyleyelim: İnsan sadece bilgiden, bilinçten mi ibarettir? Çağımızın insan bilimleri, örneğin psikoloji insanların bilinçaltı diye bir şeylerinin olduğunu ve insan davranışlarında bilinç kadar bilinç-altı faktörlerin de etkisi olduğunu göstermiyor mu? O halde Sokrates&rsquo;in insanı sadece bilgiden ve bilinçten ibaret gören bu anlayışı bu yeni veriler, olgular karşısında nasıl aynı güçle savunulabilir?</p>

  <p class="p0">Bir başka önemli nokta şudur: İnsanları göstermiş oldukları ahlâkî veya ahlâk dışı davranışlardan ötürü beğendiğimizde veya kınadığımızda, onları övdüğümüzde veya yerdiğimizde, övdüğümüz veya yerdiğimiz nedir? Onların bilgileri veya bilgisizlikleri mi? Sokrates&rsquo;in kendisine ölüm karşısında gösterdiği metin ve cesurca davranıştan ötürü hayranlık duyduğumuzda hayranlık duyduğumuz şey onun bilgisi midir? Hitler&rsquo;i Yahudilere karşı uyguladığı soykırımdan ötürü lanetlediğimizde bu lanetimizin konusu onun bu konudaki bilgisizliği midir? Birincide övdüğümüz, saygı duyduğumuz şey Sokrates&rsquo;in karakteri, irade gücü, ikincide lânetlediğimiz Hitler&rsquo;in kişiliği, karakteri değil midir? Bütün bunların onların bilgi veya bilgisizliklerinden farklı bir şey olduğu açık değil midir?</p>

  <p class="p0">Bununla birlikte Sokrates&rsquo;in bu tezinin insan davranışlarının psikolojisi üzerine bize bazı değerli bilgiler vermesinin yanı sıra belki bundan da önemlisi bize insan davranışlarının iyileştirilmesi konusunda büyük imkânlar sunduğu hususunu da gözden kaçırmamalıyız. Çünkü bu teze göre kimse doğuştan suçlu değildir ve kötü davranışlarda bulunmak insan için kader değildir. Bu teze göre kötü insan yoktur, bilgisiz insan vardır ve insanları bilgili kıldığımızda onları iyi etmemiz mümkündür. İnsanları bilgili kılmak, onları eğitmek demektir. Böylece bu tezden insanları eğitmenin mümkün ve gerekli olduğu sonucu ortaya çıkmaktadır. Bu tez bizi kötü insanları iflah olmaz suçlular olarak görmemeye itmekte, bunun yerine onlarla tedavi edilmesi mümkün ve gerekli hastalar olarak görmeye teşvik etmekte ve bu yönde atılacak adımları cesaretlendirmektedir. Sokrates&rsquo;in tezinden hareketle suçluların eğitilerek topluma yeniden kazandırılmalarının mümkün olduğu sonucuna geçilebilir. Bunların ne kadar iyi şeyler oldukları açıktır. Eğer Sokrates haklıysa suçluların cezalandırılmasını toplumun onlardan intikam alması olarak düşünmek de bir başka yanlış olacaktır. Sokratesçi varsayımda ceza ancak eğitimin bir parçası olabilir. Bu görüşünde ne kadar modern görüş olduğunu söylememize gerek yoktur.</p>

  <p class="p0">Sokrates&rsquo;in ahlakı, ahlâkî davranışlarda zihinsel, entelektüel öğeyi vurgulaması bakımından &ldquo;entelektüalist&rdquo; bir ahlâktır. Felsefe tarihinde ahlâk konusunda böyle bir görüşün savunulması &ldquo;ahlâkî entelektüalizm&rdquo; olarak adlandırılır. Bu görüşün karşısında olan ve ahlâkî davranışlarda önemli, birincil olanın irade olduğunu savunan görüşe ise &ldquo;ahlâkî iradecilik&rdquo; (volontarizm) adı verilir.</p>

  <p class="p0">&nbsp;</p>
</body>
</html>
