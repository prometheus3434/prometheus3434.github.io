<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Bu bölümde Sokrates&rsquo;in ünlü duruşmasını, ahlaksızlık ve dinsizlik suçlaması ile mahkemeye verilip yargılanmasını ve idama mahkûm edilmesini ele alacağız. Bu olayın belli başlı safhaları ile Sokrates&rsquo;in mahkemede yaptığı savunmayı, hayatının son gününü hapiste nasıl geçirdiğini Platon&rsquo;un <span class="t12">Sokrates&rsquo;in Savunması</span>&rsquo;ndan ve <span class="t12">Phaidon</span> adlı diyalogundan biliyoruz. Ksenophon da onun mahkemede yaptığı savunma hakkında bize bilgi vermektedir.</p>

  <p class="p0">Sokrates, Atina gençlerini ayartmak veya Atina gençliğinin ahlâkını bozmak ve Atina devletinin, sitesinin Tanrılarına inanmamak, onların yerine yenilerini koymakla yani kısaca ahlâksızlık ve dinsizlikle veya tanrıtanımazlıkla suçlanmıştır. Suçlamayı resmi olarak yapanlar Meletos adlı bir şairle Anytos adlı bir derici ve Lykon diye bir hatiptir. Suçlama, Peloponnes Savaşı&rsquo;nın büyük bir acı ve yıkım yaratarak Atina&rsquo;nın mağlubiyeti ile sonuçlanıp 404&rsquo;de Sparta yanlısı oligarşi partisinin başa geçerek, aralarında Sokrates&rsquo;in öğrencisi olan Kritias&rsquo;ın da bulunduğu otuz kişiden meydana gelen hükümetin kısa bir süre içinde Atina&rsquo;nın ileri gelen ve demokrasiyi desteklediği bilinen 1500 yurttaşını ölüme göndermesi üzerine ayaklanan Atina halkının demokrasi taraftarlarını yeniden başa geçirmesinin ardından yapılmıştır. Aslında Atina halkının filozoflara dinsizlik veya tanrıtanımazlık suçlamasını yöneltmesi yeni değildir. Aynı suçlamaya Anaksagoras ve Protagoras da hedef olmuşlardır. Yeni olan, Atina&rsquo;daki yeni toplumsal ortamdır; savaş içinde Atina nüfusunun üçte birini alıp götüren veba salgınını, Atina&rsquo;nın gücünün ve zenginliğinin kaynağı olan güçlü donanmasının ortadan kalkmasını, Perikles dönemi Atina&rsquo;sının yaratmış olduğu imparatorluğun çöküşünü, Atina topraklarının işgalini, savaş sonunda oligarşinin başa geçişini ve altı ay gibi kısa bir süre içinde gerçekleştirdiği inanılmaz tedhiş hareketini, bunu takip eden iç savaşı yaşayan insanların içinde bulundukları yeni ortam.</p>

  <p class="p0">Aslına bakılırsa Sokrates&rsquo;e yapılan suçlama da yeni değildir. Atinalı ünlü komedi ve hiciv yazarı Aristophanes, Sokrates&rsquo;in duruşmasının yapılacağı 399 yılından tam yirmi dört yıl önce, 423&rsquo;de ilk kez sahneye koyduğu ve Sokrates&rsquo;i en kaba çizgiler altında gülünçleştirmeye çalıştığı <span class="t12">Bulutlar</span> adlı oyununda aşağı yukarı aynı suçlamayı yapmıştı: Sokrates Tanrıları işin içine karıştırmak ihtiyacını duymaksızın doğa olayları hakkında açıklamalar vermektedir. Örneğin yağmuru ve fırtınaları Zeus&rsquo;un eylemiyle değil, bulutların sıkışması ve gevşemesi ile açıklamaktadır. O halde o bir tanrıtanımazdır. İkinci olarak Sokrates, mahkemeler önünde en zayıf davaları en güçlü kılma imkânını sağlayan bir bilgiyi öğretmektedir; böylece insanların, özellikle gençlerin işlemiş oldukları büyük suçların, örneğin zinanın cezasız kalmasına, oğulların babalarına karşı gelmelerine, hatta onları dövmelerine yol açmaktadır. Kısaca gençleri ahlaksızlığa teşvik etmektedir. Hatta Aristophanes Sokrates&rsquo;in sonunu da görmüş gibidir; belki bu sonun gerçekleşmesine bu eseriyle kendisi de katkıda bulunmuştur. Çünkü <span class="t12">Bulutlar</span>&rsquo;ın sonunda Sokrates&rsquo;in ahlaksızca fikirlerinden, gençleri kötü yola sürüklemesinden zarar gören, dinsizce sözlerine karşı büyük öfke duyan oyunun başkahramanı Strepsiades, Sokrates&rsquo;in ve tilmizlerinin bulunduğu evi ateşe verir.</p>

  <p class="p0">Sokrates&rsquo;in halk mahkemesi önünde yaptığı savunma esas olarak üç bölümden meydana gelmektedir: Suçlamanın kendisi, suçlamanın nedenleri hakkında Sokrates&rsquo;in getirdiği açıklamalar ve nihayet suçlamaya karşı yaptığı savunma.</p>

  <p class="p0">Sokrates suçlamanın nedeni olarak birkaç şeyden söz etmektedir ki, onlar arasında en önemlisini şu şekilde özetlemek mümkündür: <span class="t12">Felsefe, rahatsız edicidir.</span> Sokrates&rsquo;in anladığı ve yapmaya çalıştığı şekliyle felsefe, özellikle rahatsız edicidir. Sokrates felsefeden erdem ve Tanrılar, hayat ve ölüm üzerine konuşmayı anlamaktadır. Başka deyişle o ahlak, siyaset ve din üzerine bir konuşmadır. Gökyüzünde veya yer altında olup biten şeyleri bilmeye çalışmak, onlar üzerinde konuşmak da önemli olabilir. Ancak insanı bekleyen birinci görev Delphoi Tanrı&rsquo;sının da söylediği gibi insanın &ldquo;kendini bilmesi&rdquo;dir. Oysa insanın kendisi hakkında hemen hemen hiç bilgisi yoktur.</p>

  <p class="p0">Delphoi kâhini Sokrates&rsquo;in insanların en bilgesi olduğunu söylerken, daha önce işaret edildiği gibi, Sokrates&rsquo;e göre kendisinin diğer insanlardan daha çok şey bilmesine değil, herhalde onların insan ve insanî şeyler hakkında hiçbir şey bilmeyip bildiklerini zannetmelerine karşılık kendisinin bunun farkında ve bilincinde olmasına işaret etmektedir. Sokrates insan, ruh, hayat, ölüm, erdem vs. üzerine Atina&rsquo;nın önde gelen ve bilge geçinen insanlarını, önemli devlet adamlarını, şairlerini, tragedya ve komedya yazarlarını sorguya çekip, sorgulaması esnasında onların bilgisizliklerini ortaya koydukça, onlar Sokrates&rsquo;ten ölesiye, daha doğrusu öldüresiye nefret etmektedirler. Özellikle bu soruşturma herkesin, bu arada bilgiye en fazla meraklı gençlerin önünde aleni olarak yapıldığında, söz konusu &ldquo;büyükler&rdquo; ve &ldquo;önemliler&rdquo; uğradıkları küçük düşmenin acısını ve öfkesini daha fazla duymakta ve Sokrates&rsquo;e daha da düşman kesilmektedirler. Bununla da kalmamaktadır. Sokrates&rsquo;in tutumundan etkilenen bazı gençlerin kendileri onun soruşturma, sınama yöntemini taklit ederek başkalarını sıkıştırmakta ve bu durumda onların öfkesi daha da artmaktadır.</p>

  <p class="p0">İşte Sokrates&rsquo;e göre Atina'nın bilge geçinen siyasetçilerinin, şairlerinin, yazarlarının kendisine duydukları büyük öfkenin ve ona yöneltilmiş olan söz konusu suçlamanın asıl nedeni budur.</p>

  <p class="p0">Peki Sokrates&rsquo;in bu davranışını ve bu tutumunu değiştirmesi mümkün müdür?</p>

  <p class="p0">Hayır, çünkü ona göre &ldquo;araştırılmayan, soruşturulmayan bir hayat yaşanmaya değmez&rdquo; (<span class="t12">Sokrates&rsquo;in Savunması,</span> 38 a); çünkü canın, ruhun eğitimi en önemli şeydir, çünkü Sokrates&rsquo;in içindeki kutsal ses, Daimon&rsquo;u bunun onun misyonu olduğunu, görevinin Atinalıları sarsmak ve uyandırmak olduğunu söylemektedir. Sokrates Atina sitesinin, Atina devletinin başına Tanrı&rsquo;nın tebelleş ettiği bir at sineğidir (<span class="t12">Sokrates&rsquo;in Savunması,</span> 30 e vd.).</p>

  <p class="p0">Böylece Sokrates&rsquo;in konuşmasının son bölümüne, savunma bölümüne geçilir. Sokrates şüphesiz kendisinin ne tanrıtanımaz, ne de ahlâksız olduğunu düşünmektedir. Tanrıtanımaz değildir, çünkü diğer Atinalılar gibi dinsel ayinlere katılmakta, dinsel görevlerini yerine getirmekte, Tanrılara kurbanlar adamakta ve kestirmektedir. Tanrıtanımaz değildir, çünkü tanrısal varlıklar arasında sayılan Daimonlara inanmakta ve onlardan birinin, kendi kişisel Daimon&rsquo;unun isteğini yerine getirmektedir. Tanrıtanımaz değildir, çünkü yalan söylememekte, kimseyi kandırmamakta, dürüst bir hayat sürmektedir. Aynı şekilde Sokrates, gençliği ayarttığı ve onların ahlâkını bozduğu kanaatinde de değildir. Çünkü zengin olmadığı gibi para peşinde de koşmamaktadır. Sofistler gibi verdiği dersler karşılığında ücret almamaktadır. Hatta yaptığı şey ders vermek bile değildir. Zengin yoksul demeden kim konuşmak istiyorsa onunla konuşmakta, kimseyi geri çevirmemektedir. O herkesin bildiği gibi Atina sitesinin kendisine verdiği görevleri yerine getirmiş, birçok muharebeye katılmış, muharebelerde düşmana karşı cesurca direnmiş, kamu görevinde bulunduğu sırada dürüst, namuslu insanlara karşı yapılan kanun dışı ve haksız fiillere katılmamıştır.</p>

  <p class="p0">Sokrates&rsquo;in davası çok tartışılmıştır. Acaba onun öldürülmesinin gerçek nedenleri neydi? Olayda başka bazı nedenler, örneğin politik nedenlerin de bir rolü olmamış mıdır? Bu konuda bazı ipuçlarının olduğu bir vakıadır. Sokrates&rsquo;in demokrasi aşığı bir adam olmadığı bilinmekteydi. Halk mahkemesi yargıçlarının, halk meclisi üyelerinin kura usulü ile seçilmesine karşı olduğunu her yanda söylemekteydi.</p>

  <p class="p0">Yönetimin güç bir bilim olduğunu, bundan dolayı küçük ve yetkili bir gruba verilmesi gerektiğini, halk meclislerinin almış oldukları kararların tamamen tesadüfün ürünü olduğunu yine hiç çekinmeden ilan ediyordu. Hatta bir defasında demokrasinin bir tür tiranlık olduğunu söylemişti (Bonnard, <span class="t12">Civilisation Grecque,</span> 280).</p>

  <p class="p0">Şüphesiz Sokrates&rsquo;in bu tür sözleri ve görüşleri, Atina demokrasisinin kendilerine geniş maddi ve manevi imkânlar sağladığı halk kitleleri tarafından hoş karşılanmamaktaydı. Öte yandan Sokrates&rsquo;in deyim yerindeyse aristokratik öğretisinin somut ürünleri olan Alkibiades ve Kritias&rsquo;ın siteye vermiş oldukları büyük zarar ve tahribat da ona karşı duyulan olumsuz duyguları arttırmış olmalıdır. Alkibiades güzel vaatlerle sonuçları Atina için mahvedici olmuş olan Sicilya seferine Atinalıları sürüklemiş, daha sonra görevden alınmak istenince düşmanın saflarına geçmiş, deha ve kabiliyetinin bütün imkânlarını vatanının yok edilişine katkıda bulunmak üzere Spartalılar ve Perslerin hizmetine koşmuştur. Kritias ise daha önce de işaret ettiğimiz gibi Atina&rsquo;nın düşmanları olan Spartalıların yardımıyla başa getirilen oligarşinin bir üyesi olmuş, bu yönetimin diktatörce işlemiş olduğu cinayetlerin başlıca sorumlusu olarak görülmüştür. Kritias&rsquo;ın başını çektiği Otuzlar Hükümeti&rsquo;nin zorbalığını yıkarak başa geçen demokratik partinin taraftarlarının gerek genel olarak demokrasi karşıtı, hatta düşmanı olan söz ve fikirlerinden, gerekse iki ahlaksız öğrencisinin Atina&rsquo;nın başına getirdiği felaketlerden ötürü Sokrates&rsquo;e diş bilemeleri anlaşılabilir bir şeydir.</p>

  <p class="p0">Öte yandan söz konusu iki suçlamayı tamamen iftira diye nitelendirmek mümkün müydü? Onlarda belli ölçüde bir doğruluk payı yok muydu? Bu sorunun da cevabı kolay değildir. Bu suçlamalar bütünüyle haksızdı, ancak bir başka açıdan tam öyle değildi. Sokrates&rsquo;in bir tanrıtanımaz olmadığı, hatta belki tarihin görmüş olduğu en derin dindar zihniyetli biri olduğu muhakkaktır. Öte yandan onun Atina&rsquo;nın geleneksel Tanrılarına ve bu Tanrılar hakkındaki geleneksel anlayışlarına inanmadığı da kesindir. Evet, Sokrates bu Tanrılara geleneksel olarak gösterilen saygı biçimlerine, tapınmalara, ayinlere katılmaktaydı, onlar hakkında eleştirici bir dil kullanmamaya dikkat etmekteydi. Ancak doğrusu onların herhangi bir değeri olduğuna da inanmamaktaydı. <span class="t12">Euthyphron</span> diyalogunda şairlerin, sanatçıların Tanrılar hakkında söyledikleri şeylerin tümünü masal olarak nitelemektedir (6 b-c). O bir korkak veya rahatına düşkün (konformist) biri olduğu için değil, esas meselesi olmadığı için bu geleneksel ibadet ve merasim biçimlerine karşı çıkmamakta, onlar hakkında saygılı bir dil kullanmaya devam etmekteydi.</p>

  <p class="p0">Öte yandan Sokrates&rsquo;in hayatı boyunca kendisini yönlendirdiğini söylediği ve bu duruşmasında da emirlerine uyduğunu açıkça belirttiği Daimon&rsquo;unun da geleneksel Yunan dinsel anlayışına ne kadar uyduğu tartışmalıdır. Daimon&rsquo;un Sokrates&rsquo;te kutsal bir varlık olduğu açıksa da dinsel, tanrısal bir varlık olduğu o kadar net değildir. O daha önce de işaret etmiş olduğumuz gibi bazı yazarlar tarafından Kant&rsquo;ın vicdan&rsquo;ına benzetilmiştir. Sokrates&rsquo;te Daimon&rsquo;un işlevinin dinsel değil, ahlâkî olduğu ise hemen hemen kesindir. O Sokrates&rsquo;e neyi yapması, neyi yapmaması gerektiğini göstermekte, onu doğru davranışa yönlendirmekte, yanlış davranışlarda bulunmaktan engellemektedir.</p>

  <p class="p0">Daha önce işaret etmiş olduğumuz gibi Sokrates&rsquo;in tek bir Tanrı mı kabul ettiği, yoksa geleneksel Yunan çoktanrıcılığını mı devam ettirdiği de belirsizdir. Yukarda sözünü ettiğimiz savunmasında bazen çoğul olarak Tanrılardan, bazen tek bir Tanrı&rsquo;dan söz etmektedir. Aslında bu belirsizliğin ve bu konuşma biçiminin onun döneminin genel özelliği olduğunu da biliyoruz. Platon ve Aristoteles de bazen Tanrılardan, bazen tek bir Tanrı&rsquo;dan söz edeceklerdir. Bu dönemde tek tanrı anlayışına epeyi yaklaşılmış olmasına, hiç olmazsa bazı düşünürlerin, filozofların tek bir Tanrı anlayışını açıkça kabul eder gibi görünmelerine karşılık Tanrıların çokluğu görüşü en azından biçimsel, sözel olarak devam etmektedir. Fakat evrenin yaratıcısı veya düzenleyicisi, onun varlığının devam ettiricisi, akıl ve bilinç sahibi, adil, kudretli, iyi vb. bir Tanrı fikri gitgide ağırlık kazanmakta, bu anlayış diğer Tanrıları artık göz önüne alınmaya değmeyecek kadar aşağı bir düzeye indirmektedir. Sokrates&rsquo;in bu eğilim içinde yer alan, hatta bu eğilime en büyük ivmeyi kazandıran bir insan olduğu muhakkaktır.</p>

  <p class="p0">Şimdi bütün bunlar ele alındığında, Atina&rsquo;nın geleneksel dinsel çevreleri tarafından Sokrates&rsquo;e yöneltilen tanrıtanımazlık suçlamasının bir anlamda ve ölçüde ciddi bir yanı, haklı bir yanı olduğunu da kabul etmek zorundayız. Hatta belki şunu bile söyleyebiliriz ki; Sokrates geleneksel Yunan muhafazakâr dindar birinin anladığı anlamda herhalde bir dindar değildi, tanrıtanımazdı.</p>

  <p class="p0">Peki ahlak bozuculuğu suçlaması? Bu konuda söyleyeceğimiz de aşağı yukarı bir önceki konuda söylediğimizin paralelinde olacaktır. Sokrates kesinlikle ahlak felsefesinin kurucusudur ve ahlak felsefesi alanında da belli bir görüşün, ahlâkî entelektüalizmin ilk ve en önemli temsilcisidir. Hatta onun felsefe tarihi bakımından en büyük öneminin bir ahlak bilimi yaratma konusundaki çabalarında yattığı bile söylenebilir. Öte yandan Sokrates&rsquo;in yine ünlü Yunan şairlerinin veya eski bilgilerinin yarattığı geleneksel ahlaka, dinsel kaynaklı, babadan atadan gelme ahlak buyruklarına fazla saygı göstermediğini kabul etmek gerekir. Sokrates &ldquo;hiçbir şey bilmediğini &ldquo;söylerken muhtemelen bu geleneksel Yunan ahlakının aslında herhangi bir bilgi değeri olmayan bir şey olduğunu kastediyordu. Ama ona göre bu bilgisizlikten malûl olan yalnız kendisi değildi. Diğerleri de ahlak konusunda hiçbir şey bilmemekteydiler. Ünlü kumandanlar, askerler cesaretin ne olduğunu bilmiyorlardı; ünlü din adamları, rahipler dindarlığın ne olduğunu bilmiyorlardı. Eski ahlak iflas etmişti, Sofistlerin açmış olduğu aydınlanmacı yeni çağın, akıl ve eleştiri çağının karşısında tutunamıyordu. Kendisine yöneltilen eleştirilere cevap veremiyor, hücumları savuşturamıyordu. Sokrates de kendi payına Sofistlerin açmış oldukları bu yeni eleştiri çağını devam ettiriyordu.</p>

  <p class="p0">Sonuç olarak Sokrates&rsquo;in eski ahlaka açılan bu savaşa kendi tarzında katılması ve kendi payına yeni bir ahlakın temellerini atmaya çalışması bakımından yaptığı şeyin bir ahlak yıkıcılığı olduğu, gençlerin ahlakını bozmak olduğunu söylemekte de bir gerçek payı vardı. Şüphesiz tarihin görmüş olduğu en dindar zihniyetli ve ahlâkî kaygıları en yüksek birinin dinsizlik ve ahlaksızlık suçlaması ile idama mahkûm edilmesinde acıklı veya ironik bir şey vardır. Ama Lange&rsquo;nin haklı olarak belirttiği gibi çarmıha gerilenler veya diri diri yakılanlar her zaman serbest düşünürler değil, inançlı reformcular olmuştur (Lange, <span class="t12">I</span>, 73).</p>

  <p class="p0">&nbsp;</p>
</body>
</html>
