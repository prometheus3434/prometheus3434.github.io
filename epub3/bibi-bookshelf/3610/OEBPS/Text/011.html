<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Aşağıda adını anacağımız kişilerle ikinci dönem veya geç dönem Sofistlerine geçiyoruz. Bunlar ilgilerini özellikle din ve ahlak, yasalar ve siyaset, dinin, ahlakın ve yasaların kaynağı gibi konularla doğal olan-yasal olan veya uylaşıma dayanan ayrımı üzerine yönelten ve bu konularda ileri sürdükleri radikal, tehlikeli görüşler ve tezlerle en büyük tepkiyi toplamış Sofistlerdir.</p>

  <h3 class="h30"><a id="ncx214"></a><a id="a14"></a>Antiphon</h3>

  <p class="p0">Antiphon&rsquo;un Atinalı olduğu ve yine İÖ. 5. yüzyılın ikinci yarısında yaşadığı sanılmaktadır. Kimliği ile ilgili her zaman tartışılan bir sorun bulunmaktadır: Hatip ve tragedya yazarı olan Antiphon ile aynı adam olup olmadığı sürekli tartışılmıştır. Bugün genel olarak inanılan, onun bu ikinciden başka biri olduğu ve gerek ele aldığı konular, gerekse üslûbu bakımından ondan farklı olduğudur.</p>

  <p class="p0">Ana eseri Protagoras&rsquo;ınki ile aynı adı taşımaktadır: <span class="t12">Hakikat Üzerine</span> (Aletheia). Bu eser belki de Protagoras&rsquo;ınkine bir cevap veya karşı cevaptır. Protagoras&rsquo;ın bu eserinin tümüyle kaybolmuş olmasına karşılık Antiphon&rsquo;un eserinin önemli bir bölümü 20. yüzyılın başında bulunmuştur. Bundan başka <span class="t12">Uyum Üzerine, Devlet Üzerine</span> veya <span class="t12">Devlet Adamı Üzerine</span> adını taşıyan diğer iki eseriyle bir de rüya yorumlarını konu edinen kitabı vardır. <span class="t12">Acıdan Kurtulma Sanatı</span> diye adlandırılan ve daha önce hitabetçi Antiphon&rsquo;a izafe edilen bir kitabın da bugün Sofist Antiphon&rsquo;un eseri olduğu düşünülmektedir.</p>

  <p class="p0">Antiphon Yunan dünyasının Stoacılardan önceki ilk gerçek dünya vatandaşıdır (kozmopolit). Prodikos&rsquo;un bütün insanların doğa bakımından birbirlerine benzer ve dolayısıyla eşit olduğu görüşünü devam ettirir ve ilk defa Yunanlarla Yunan olmayanların eşit oldukları görüşünü açık bir biçimde dile getirir (Bütün insanların eşit oldukları görüşü, aslında kadınların da erkeklere eşit olduğu sonucunu içerir. Ancak Antiphon&rsquo;un bu sonucu açık olarak ifade etmediği görülmektedir. Onu daha sonra <span class="t12">Devlet</span>&rsquo;inde Platon açık bir şekilde savunacak ve bundan daha ilginç bir durum olarak, Platon&rsquo;un <span class="t12">Devlet</span>'i üzerine şerhinde İbni Rüşt de bu görüşe itiraz etmeyecektir):</p>

  <p class="p5"><span class="t13">&ldquo;Asil babaların çocukları olanları sayıyor ve onlara saygı gösteriyoruz… Asil bir aileden gelmeyenleri ise ne sayıyor, ne de onlara saygı gösteriyoruz. Birbirimizle ilişkilerimizde böylece Barbarlar gibi davranıyoruz. Oysa doğa bakımından Yunan olsun, Barbar [Yunan olmayan] olsun, hepimiz her şeyde aynı olarak yaratılmışızdır. Zorunlu olan doğa yasalarına itaat etmek herkes için geçerlidir. Aynı şekilde bütün bunlar herkes tarafından elde edilebilir ve bu şeylerin hiçbirinde birimiz diğerinden Yunan veya Barbar olarak ayrılamaz. Hepimiz ağzımızla, burnumuzla soluyoruz; hepimiz ellerimizle yemek yiyoruz&rdquo; (Freeman, B 44).</span></p>

  <p class="p0">Antiphon&rsquo;un bu görüşü ile Yunan dünyasının, bu dünyanın görüşlerini dile getiren yazarların ve filozofların en sevdikleri bir ayrımı, Yunan-Barbar ayrımını kesin bir dille reddettiğini görüyoruz: Hepimiz aynı doğaya, aynı ihtiyaçlara, aynı özelliklere sahibiz. Hepimiz ağzımızla, burnumuzla nefes alıyor, yemeğimizi ellerimizle yiyoruz. Eğer doğa bakımından birbirimizden bir farkımız yoksa soylu insanlara, iyi ailelerden gelenlere, öyle olmayanlardan farklı muamele etmemizin gerekçesi nedir? Soylularla soylu olmayanlar arasında doğaları bakımından bir fark olmadığı gibi Yunanlarla Yunan-olmayanlar arasında da doğa bakımından bir fark yoktur. Böylece Yunan dünyasında soylularla soylu olmayanlar arasında var olan ve devam ettirilen ayrımın bir temeli olmadığı gibi, Yunan ile Yunan-olmayanlar arasında korunmak istenen ayrımın da doğal bir temeli yoktur. Bunun sonucu bütün insanların eşitliği ve dünya vatandaşlığı görüşü olacaktır.</p>

  <p class="p0">Eğer bu ayrımlar doğadan ileri gelmiyorlarsa nereden ileri gelmektedirler? Şüphesiz adetlerden, geleneklerden, uylaşımlardan, yasalardan, tek kelime ile &ldquo;nomos&rdquo;tan. Böylece karşımıza yine, ancak bu kez daha keskin ve daha geniş kapsamlı olarak &ldquo;physis-nomos&rdquo; ayrımı çıkmaktadır. <span class="t12">Hakikat Üzerine</span> adlı eserinden aldığımız yukarıdaki pasajın önünde bulunan bir başka, adaletin ne olduğuna ilişkin pasaj Antiphon&rsquo;un bu doğa-yasa ayrımını nasıl ele aldığını ve geliştirdiğini göstermektedir:</p>

  <p class="p5"><span class="t13">&ldquo;Adalet bir insanın yurttaşı olduğu sitenin yasasını ihlal etmemesidir. Bir kimse yanında şahitler bulunduğunda yasaları yüksek tutar, şahitler bulunmadığı, yalnız olduğunda ise doğanın buyruklarını yüksek tutarsa adalete uygun bir şekilde davranmış olur. Çünkü yasaların buyrukları insana yapay olarak kabul ettirilir. Oysa doğanın buyrukları zorlayıcıdır. Yine yasaların buyrukları rıza ile, uylaşım ile kararlaştırılır. Oysa doğanın buyrukları rıza ve uylaşım konusu değildir, doğaldır.&rdquo;</span></p>

  <p class="p5"><span class="t13">&ldquo;... Yasayı ihlal eden kişinin yaptığı şeyi, yasa üzerinde uylaşmış olan kişiler bilmezlerse o kişi utanç ve cezadan kurtulur. Ancak kaynağı doğada bulunan yasalardan herhangi birini ihlal eden kişinin yaptığı şey, insanlar tarafından bilinmese de kötüdür ve bu kötülük onların bilinmesi ile daha büyük olmaz. Çünkü burada ortaya çıkan zarar kanı bakımından bir zarar değil, gerçek bakımından bir zarardır... Yasanın doğru (adil) diye belirlediği fiillerin çoğu doğaya aykırıdır... Yasanın yasakladığı şeyler, onun emrettiği şeylerden doğaya daha dost veya uygun değildirler. Oysa hayat ve ölüm doğaya aittir. Doğa için yararlı olanlar hayatı, onun için zararlı olanlar ölümü meydana getirir. Ancak yasaların yararlı diye belirlediği şeyler doğaya köstektir, doğanın belirledikleri ise özgür&rdquo; (Freeman, B 44).</span></p>

  <p class="p0">Acaba ilk kez Antiphon&rsquo;da bu kadar açık bir şekilde ifade edilen bu physis-nomos ayrımı düşüncesinin kaynağı nedir? Herhalde onun birinci kaynağı Yunanların denizci, ticaretle yaşayan, Akdeniz ve Karadeniz kıyılarında sayısız koloniler kuran bir ulus olmaları ve bu sayede çeşitli ve farklı diğer toplulukların siyasî, dinî, ahlâkî görüş, adet ve geleneklerini tanıma ve doğal olarak onları kendilerininkilerle karşılaştırma imkânını bulmuş olmalarıdır.</p>

  <p class="p0">Bu olgunun en iyi örneği Herodot&rsquo;tur. Onun Akdeniz&rsquo;in doğusunda yer alan çeşitli ülkelere, Mısır&rsquo;a, Mezopotamya&rsquo;ya, Anadolu&rsquo;ya, Balkanların kuzeyine, Karadeniz&rsquo;in kuzey bölgelerine yaptığı yolculuklar ve bu bölgelerde yaşayan çeşitli halkların tanrıları, dinsel inanç ve gelenekleri, siyasal rejimleri, ahlâkî görüşleri hakkında tespit ettiği ve <span class="t12">Tarih</span>&rsquo;inde verdiği bilgiler Yunanların kendi dinî inançları, kendi tanrıları, kendi siyasal rejimleri ve kendi ahlâkî görüşleri, kendi yasaları, kısaca kendi nomoslarının (<span class="t12">nomos</span> kelime olarak sadece yasa değil, aynı zamanda gelenek, görenek, uylaşım anlamlarına gelmektedir) evrensel olmadığını, başka uluslar, halklar tarafından paylaşılmadığını, başka toplulukların kendilerininkinden farklı inanç adet ve yasalara sahip olduklarını gördüklerini ve hatta bunların bir kısmının da kendilerininkinden daha iyi olduğunu düşündüklerini göstermektedir. Kısaca bütün bu gelişmeler ve bilgiler Yunan insanında <span class="t12">nomos</span> kavramını zayıflatmış ve onun itibarını azaltmış olmalıdır. Çünkü bu tespitin arkasından gelmesi, doğal olan meydan okuma şu olacaktır: Eğer yasalar veya daha genel olarak &ldquo;nomos&rdquo; bir yerden diğerine değişiyorsa, eğer bir ülkede yasaklanan bir şey başka bir ülkede caiz görülüyor, hatta emrediliyorsa başta Herakleitos olmak üzere bütün diğerlerinin yasaların kaynağının tanrısal olduğu şeklindeki görüşleri yanlış olmalıdır. Adalet her yerde aynı değildir.</p>

  <p class="p0">Evet, adalet her yerde aynı değildir, ancak doğa her yerde aynıdır. Bu ikinci cümle Sokrates-öncesi bütün Doğa Filozofları&rsquo;nın temel kabulü değil midir? Bütün Doğa Filozofları çeşitlilik altında birlik, görüntüler altında gerçeği arayan insanlar değil miydi? Onların tümünün araştırma konusu, tek kelime ile her yerde aynı olan ve aynı yasalara göre işleyen Doğa değil miydi? Doğa Filozofları&rsquo;nın aradıkları bu doğanın fizik doğa olduğu bir gerçekti. Ancak bu fizik doğadan insan doğasına, kültürel doğaya geçmek için atılması gereken adımın da büyük olmayacağı aşikardı.</p>

  <p class="p0">Aslında Sokrates-öncesi felsefede bu yönde de bazı adımlar atılmıştı. Örneğin, Ksenophanes insanların, bu arada Yunanların tanrılar veya tanrısal olan hakkında sahip oldukları görüşün doğru olmadığını, onların bu yanlış görüşlerini terk ederek tanrıların veya tanrısal olanın gerçek doğasına ilişkin doğru bir görüşe sahip olmalarının gerekli olduğunu belirtmişti. Ancak Doğa Filozofları&rsquo;nın ilgisi esas olarak insana, yasaya, kültüre yönelik değildi. Bundan dolayı onlar sözünü ettiğimiz araştırmalarının ve bu araştırmalarında kendisinden hareket ettikleri ilkelerin insanla, toplumla, ahlakla, adaletle, siyasetle ilgili sonuçlarını yeter derece görmemişler veya bu sonuçları çıkarma işine girişmemişlerdi. Sofistlerle birlikte ilgi insana, insanla ilgili olana, devlete, dine, ahlaka yönelince onlardan bazılarının bir kısmına işaret ettiğimiz kavram çiftlerinde ve ilkelerinde var olan zıtlığı, yani &ldquo;physis-nomos&rdquo; zıtlığını fark etmeleri, vurgulamaları ve onlardan bu Doğa Filozofları&rsquo;nın çıkarmayı düşünmedikleri sonuçları çıkarmaları çok zor olmamış olsa gerektir.</p>

  <p class="p0">Buna Yunan sitelerinde yasalar ve adaletle ilgili olarak ortaya çıkmış olan sosyal ve siyasal gelişmeleri de eklememiz gerekir. Homeros ve Hesiodos için adaletin, hakkaniyetin, doğru davranışın ve bunların ifadesi olan yasaların kaynağının tanrısal olduğunu biliyoruz. Zeus, adalet veya doğruluk tanrısıydı. Öte yandan Sparta için Lykurgos, Atina için Solon kanunlar yaparken hala yasanın ilahi kaynağını savunabilir ve yaptıkları işin sadece sahip oldukları bilgelik sayesinde onu açıklığa kavuşturmak veya ayrıntılandırmak olduğunu söyleyebilirlerdi. Ancak koydukları yasaların, yaptıkları düzenlemelerin gene de kendi ellerinden çıktığı ve büyük ölçüde kendi tecrübe ve basiretlerinin ürünü olduğu belliydi. Öte yandan bütün Yunan sitelerinde demokrasiye geçilirken ve halk meclisleri siteleri için başka sitelerdekilerden farklı yasalar yaparken artık yasaların ve ahlakın, doğru davranış kurallarının ilahi bir kaynaktan çıktığı görüşünü savunmak imkânsız hale gelmişti. Nihayet unutmamak gerekir ki, aristokrasi taraftarları demokrasi taraftarlarına tanrılar, eski gelenekler, soyluluk adına karşı çıkıyorlardı. O zaman onların bu görüşlerine karşı çıkmak, silahlarını etkisiz kılmak ve bunun için de dinin, geleneklerin, geleneksel kuralların ağırlığını ortadan kaldırmak gerekiyordu. Bunun için yapılması gereken şey, herhalde bu geleneklerin uylaşıma dayandığını, soyluluk denen şeyin bir avantaj sağlama hakkına sahip olmadığını, çünkü doğadan gelmediğini, yasaların tanrısal kaynaklı değil, insan kaynaklı olduğunu ileri sürmek olabilirdi. Kısaca bütün o eski şeylerin yerine yeni bir şeyi, aynı güç, ağırlığa sahip bir şeyi koymak olabilirdi. Bu görevi yerine getirmek üzere &ldquo;physis&rdquo;ten yani doğadan, evrensel insan doğasından daha işe yarar bir kavram olamazdı. Öte yandan <span class="t12">physis</span> kavramını ortaya atmak veya işe yarar bir kavram olarak kullanmak doğal olarak onunla &ldquo;nomos&rdquo;u karşı karşıya getirmek anlamına gelmekteydi ve böyle de olmuştur. Böylece incelediğimiz bu dönemde kendisinden çıkması mümkün olan ve fiilen de çıkarılan farklı, hatta birbirine zıt sonuçlarla bu &ldquo;physis-nomos&rdquo; zıtlığı felsefi düşüncenin ana gündemine oturmuş görünmektedir.</p>

  <p class="p0">Antiphon&rsquo;un <span class="t12">Hakikat Üzerine</span> adlı eserinde yasalar ile hitabet arası ilişkiler konusuna da eğildiği ve Gorgias&rsquo;ın tersine hitabeti mahkûm etmek arzusunda olduğunu görüyoruz: Yasaların çoğunun doğaya aykırı olmaları yanında, iyi ve adil olanları ödüllendirmek, kötü ve adaletsiz olanları cezalandırmak gibi bir güçleri olmadığı görülmektedir. Yasalara uyanlar bu davranışlarından yarar görse ve onları ihlal edenler ondan zarar görse, yasalara uymanın insana yararlı olduğu söylenebilir. Ancak onlara uyanların adaletin yardımından yararlanmadığı, onları ihlal edenlerin ise bu tecavüzlerinden herhangi bir zarar görmediklerini görüyoruz. Çünkü yargı önüne götürüldüklerinde her iki insan da davalarını aynı yöntem ve araçlarla savunmak, her ikisi de bunun için hitabetin imkânlarını kullanmak zorunda kalmaktadırlar. Hitabet ise tamamen teknik bir şeydir. O yasaya uyanla uymayana aynı imkânı sağlamaktadır. Böylece yasaya uymayan veya başkasına haksızlık eden kişi hitabet sanatını daha başarılı kullanması durumunda yasaya uyan veya haksızlığa uğrayan kişiyi yenmektedir (Freeman, B 44).</p>

  <h3 class="h30"><a id="ncx229"></a><a id="a15"></a>Thrasymakhos</h3>

  <p class="p0">Doğa-yasa zıtlığını ele alan ve ondan adaletin ne olduğu sorunu ile ilgili olarak daha da radikal bir sonuç çıkaran diğer bir Sofist, Thrasymakhos&rsquo;tur.</p>

  <p class="p0">Onun hakkındaki bilgiyi de yine Platon&rsquo;dan edinmekteyiz. Platon&rsquo;un <span class="t12">Devlet</span>&rsquo;inin birinci kitabında Sokrates&rsquo;in ana muarızı olarak karşımıza çıkan Thrasymakhos&rsquo;un Khalkedonlu (Kadıköy) olduğu anlaşılmaktadır. Hayatının büyük bir kısmını Atina&rsquo;da geçirmiş ve daha sonra yine doğduğu yere dönerek orada ölmüştür. Atina&rsquo;daki kalış tarihi ve süresi belirsizdir. Ancak bunun Peloponnes savaşları döneminde olması muhtemeldir. Gorgias&rsquo;ın öğrencisi olduğu ve onun gibi esas olarak hitabetle ilgilendiği anlaşılmaktadır. Elimizde bulunan bir fragmenti onun nesir konusundaki olgunluğunu göstermektedir. Ancak felsefi bakımdan önemi <span class="t12">Devlet</span>&rsquo;in birinci kitabında adalet konusunda ileri sürdüğü görüşünden ileri gelmektedir.</p>

  <p class="p0">Doğa-yasa, doğal şeyler-yasal şeyler ayrımı ve ikincilerin aleyhine olarak birincilerin ön plana çıkarılması ve yüceltilmesi birbirine tamamen ters görüşler ileri sürülmesine veya sonuçlar çıkarılmasına imkân verebilir. Hepimizin aynı doğaya sahip olduğumuz; ağzımızla, burnumuzla nefes alıp ellerimizle yediğimiz görüşü, Yunan veya Barbar, erkek veya kadın, soylu veya sıradan halkın, kısaca hepimizin eşit olduğumuz, dolayısıyla aynı haklara sahip olduğumuz sonucuna bizi götürmesi mümkün olduğu gibi doğayı referans olarak almamız bunun tam tersine bizi eşit olmadığımız, dolayısıyla aynı haklara sahip olmamamız gerektiği görüşüne de götürebilir. Çünkü aynı doğaya işaret ederek insanların birbirine eşit olmadıklarını, bazılarının diğerlerinden doğal olarak daha güçlü veya daha zeki olduğunu söyleyebilir ve buna dayanarak da daha güçlü veya daha zeki olanın daha zayıf veya daha az zeki olana göre ayrıcalıklı haklara sahip olmasının doğal olduğunu savunabiliriz (Bilindiği gibi orman kanununun bir başka adı doğa kanunudur).</p>

  <p class="p0">Yeniçağ&rsquo;ın başlarında J. Locke insan doğasına atıfta bulunarak bütün insanların doğal olarak yaşama, özgürlük ve mülkiyet haklarına sahip olduğunu ileri sürmüş, buna karşılık 19. yüzyıl filozofu Nietzsche yine doğa, insan doğası kavramına dayanarak doğa bakımından daha üstün olanın, üstün insanın her şeye hakkı olduğu yönündeki öğretisini geliştirmiştir. İşte bu aynı durumu üzerinde konuştuğumuz dönemde de görmekteyiz. Hippias ve Antiphon insan doğasının her yerde aynı olduğundan hareketle doğa bakımından herkesin eşit olduğu sonucunu çıkarmışlardır. Buna karşılık Thrasymakhos doğaya baktığında daha büyük ve daha güçlü hayvanların zayıf olanları yediği, daha zeki ve daha kurnaz insanların da aptal veya daha az zeki insanlara hükmettiğini görmektedir. O halde Thrasymakhos&rsquo;a göre güçlü olanın zayıf olanın efendisi olması doğaldır ve adildir. Hakkın kaynağı kudrettir. Thrasymakhos&rsquo;un sözleriyle &ldquo;adalet, güçlünün işine gelendir.&rdquo; Bundan dolayı da &ldquo;güçlü olanın yönetmesi adildir&rdquo; (<span class="t12">Devlet</span>, 338 c vd).</p>

  <p class="p0">Ancak, güçlü olanın yönetmesi gerektiği yolundaki kuramdan da kendi içinde çelişik bazı sonuçlar çıkarılabilir: Güçlü olanın hakim olmasının veya zayıf olanı yönetmesinin adil olduğunu kabul edelim. Ancak güçlü olan kimdir? Hayvanlar aleminde güçlü olanın zayıf olanı yediği bir gerçektir. Dolayısıyla aslanın ceylanı yemesi doğaya uygundur. Ancak insan söz konusu olduğunda onun diğer hayvanlardan önemli bir farkı vardır. İnsanlar aynı zamanda toplumsal hayvanlardır. Onlar bir araya gelip topluluklar kurabilmekte ve böylece kendilerini kendilerinden daha güçlü, yırtıcı hayvanlara karşı koruyabilmektedirler. İnsanların böylece kendilerini vahşi hayvanlara karşı koruyabilmeleri gibi, zayıf insanların bir araya gelip güçlerini, zekâlarını veya kurnazlıklarını birleştirerek çoğunluk oluşturmaları, böylece kendi türleri içindeki daha güçlü, daha kurnaz ve daha zeki diğer insanlara, azınlığa karşı kendilerini koruyabilmeleri, hatta daha ileri giderek onlar üzerinde hüküm sürmeleri de mümkün değil midir? Bu durumda zayıfların meydana getirdiği koalisyonun gücü toplam olarak herhangi bir güçlünün veya güçlüler azınlığının gücünden daha fazla olmaz mı? Bu durumda Thrasymakhos&rsquo;un aynı ilkesine dayanarak çoğunluğun yönetmesinin daha adil olduğu sonucu da çıkarılamaz mı?</p>

  <h3 class="h30"><a id="ncx235"></a><a id="a16"></a>Kallikles</h3>

  <p class="p0">İşte bir diğer ünlü Sofist olan Kallikles&rsquo;in bu ihtimali göz önünde tuttuğunu (<span class="t12">Gorgias,</span> 483 b), ancak hemen reddettiğini görüyoruz. Ona göre gerçekten de yasaları çoğunluk, yani zayıf adamlar yapar. Bundan ötürü de yasalar çoğunluğun yararına olarak konulurlar. Onlar daha çok kazanabilecek olanları ve kuvvetlileri korkutmak, onların kazanmalarını önlemek için onlara kendilerine düşenden daha çoğunu istemenin çirkin olduğunu, doğru olmadığını söylerler. Böylece eşitliği yüceltirler. Ancak bu adil değildir, doğa bakımından adil değildir. Doğa bakımından adil olan, güçlünün zayıftan daha fazla varlık kazanmasıdır.</p>

  <p class="p0">Tabii burada tartışma neyin doğal neyin doğal olmadığı üzerinde cereyan etmektedir. Kallikles doğa derken sadece insanın toplum öncesi veya toplum dışı özelliğini göz önüne almaktadır. Ama buna karşı, toplumsal hayatın da doğal olduğunu, hatta insan doğasının ayırt edici özelliğinin toplumsallık olduğunu, Aristoteles gibi insanın doğası itibariyle toplumsal bir canlı olduğunu savunabilir ve toplum halinde bir araya gelen zayıfların güçlerini birleştirerek yukarda işaret ettiğimiz gibi sadece vahşi hayvanlara değil, kendi içlerinde kendilerine hükmetmek veya kendilerini sömürmek isteyen diğer insanlara karşı çıkmalarının ve böylece iktidarı ellerine geçirerek kendi lehlerine yasalar ve kurallar koymalarının da doğal, dolayısıyla adil olduğunu savunabiliriz.</p>

  <p class="p0">Her ne hal ise eşitsizliğin doğal olduğunu ve doğa bakımından güçlü olanın zayıfı yönetmesinin doğru olduğunu söyleyen Thrasymakhos bundan hangi yönetim biçiminin adil olduğu şeklinde özel bir sonuç çıkarmamaktadır. Daha açık bir ifadeyle monarşinin mi, aristokrasinin mi, yoksa demokrasinin mi doğru veya adil olduğu üzerine herhangi bir şey söylememektedir. Durum böyle olmakla ve sözünün yukarda işaret ettiğimiz nedenle her üç yönetim biçimine de uygulanabilme imkânı mevcut olmakla birlikte; gene de onun güçlü bir azınlığın yönetmesinin adil olacağı yönünde bir fikre sahip olduğu izlenimini edinmekteyiz.</p>

  <p class="p0">Bu döneme ait olan ve yine doğa-yasa zıtlığı üzerinde konuşan bir diğer ünlü Sofist, Kallikles hakkındaki bilgiyi de Platon&rsquo;dan alıyoruz. Aslına bakılırsa Kallikles adlı birinin gerçekten yaşayıp yaşamadığı şüphelidir. Onun Platon&rsquo;un yarattığı hayali bir şahıs olduğu bile savunulmuştur. Ancak ister gerçekten yaşamış olan tarihi bir şahsiyet olsun, ister Platon&rsquo;un yarattığı hayali bir insan olsun, onun doğa-yasa ayrımı konusunda Thrasymakhos&rsquo;un öğretisini aşan radikal bir görüşü temsil ettiği kesindir. Bu görüş kısaca Nietzsche&rsquo;nin ilerde daha keskin bir şekilde ifade edeceği ünlü &ldquo;üstün-insan&rdquo; görüşüdür ve bu görüş de yine Gorgias diyalogunda karşımıza çıkmaktadır.</p>

  <p class="p0">Bu diyalogda Kallikles&rsquo;in hareket noktası Sokrates&rsquo;in &ldquo;kötülük yapmaktansa kötülüğe uğramanın daha iyi olduğu&rdquo; sözüdür. Kallikles bu görüşü insan tecrübesine ve sağduyusuna yapılmış bir hakaret olarak alır. Ona göre aklı başında hiç kimse gerçekten böyle bir görüşü ileri süremez. Bunu kanıtlamak için Kallikles yine doğa-yasa ayrımını ele alır ve Sokrates&rsquo;in bu görüşünün doğaya, insan doğasına ve bu doğa hakkındaki bilgimize, tecrübemize aykırı olduğunu söyler: İnsan, doğası gereği yaşamayı ölmeye, özgürlüğü köleliğe, güçlülüğü zayıflığa tercih eder. Dolayısıyla kötülüğe veya haksızlığa uğramaktansa kötülük yapmak veya haksız davranmak eğilimindedir. Kaldı ki haksızlık ve hak nedir? Herkes güçlü olmayı ve gücünün meyvelerinden istediği gibi, keyfince yararlanmayı arzu etmez mi? Herakles zayıf ve küçüklerin öküzlerini ve mallarını ellerinden alıp beraberinde götürürken mal ve zenginliğin doğa bakımından güçlü olanların hakkı olduğu düşüncesinden hareket etmemiş midir? Pers kralı Kserkes Yunanistan&rsquo;ı fethetmek isterken aynı düşünceden hareket etmemiş midir? (Bir diğer Sofist, Polos yasalara göre hakkı olmadığı halde Makedonya tahtını zorla, yani güce dayanarak ele geçiren Arkhelaos&rsquo;un bundan dolayı hiç de mutsuz olmadığını ve insanlar tarafından hiç de mutsuz bir insan olarak görülmediğini, tersine herkesin onun durumuna gıpta ve imrenme ile baktığını söyleyerek aynı tezin bir diğer empirik savunmasını verir). Doğa en iyinin en fenadan, en güçlünün en zayıftan daha varlıklı olmasının doğru olduğunu belirtmektedir. Evet, gerçi yasalar buna izin vermemektedir. Ama yasaları yapanlar genellikle zayıflardır ve onlar da bunu kendi çıkarları için yaparlar. Daha çok kazanabilecek olanları ve en güçlüleri korkutmak, onların kazanmalarını önlemek için onlara kendilerine düşenden daha fazlasını istemenin doğru olmadığını söylerler. Ancak yasalar uydurmadır, zayıfların uylaşımına dayanır ve doğaya aykırıdır. Yasalar doğayı köleleştirmektedir. Ne zaman ki insanlar arasında yasaların bağlarını parçalayıp onlardan kurtulma cesaretini gösteren gözü pek insanlar çıkmakta ve başa geçmektedir, o zaman o herkesin hayranlık ve imrenme bakışlarını üzerine çekmektedir ve yine o zaman doğaya göre iyi ve adil olanın bütün haşmetiyle parladığı görülmektedir.</p>

  <p class="p0">Bu açıklamalardan sonra Kallikles bu insanın nasıl bir insan olması gerektiğini belirtir:</p>

  <p class="p5"><span class="t13">&ldquo;Doğaya göre güzel ve doğrunun ne olduğunu sana açıkça söyleyeyim: Doğru yaşayacak olanın hırslarını alabildiğine büyümek için salıvermesi, onlara gem vurmaması, ne kadar büyük olurlarsa olsunlar, en olgun hale geldiklerinde cesaret ve akıllılık vasıtasıyla içinde doğan her isteği yerine getirmesi gerekir... Bolluk içinde yaşama, dilediğini yapma, özgürlük, işte erdem de bahtlılık da budur. Geri kalan ise yalnızca güzel düşünceler, doğaya aykırı kurallar, saçma ve boş şeylerdir&rdquo; (</span><span class="t14">Gorgias</span> <span class="t13">483-491).</span></p>

  <p class="p0">Gördüğümüz gibi Nietzsche&rsquo;den aşağı yukarı 2400 yıl önce &ldquo;kudret iradesi&rdquo; görüşünü en az onun kadar açık bir biçimde dile getiren bir adam karşısında bulunmaktayız. Yine Nietzsche&rsquo;nin Hristiyan ahlakına, zayıfların veya kölelerin ahlakı diye adlandırdığı şeye karşı çıkarken yapacağı eleştirilerin benzerini de burada görmekteyiz. Nietzsche gibi Kallikles de üstün insanının her türlü ahlâkî kaygıdan korunmuş olmasını istemektedir. Kallikles&rsquo;de toplumun o zamana kadar erdem diye kabul ettikleri şeyler erdemsizliğe dönüşmektedir: Ölçülülük, kanaatkârlık, diğerkâmlık, kendine hakim olma ve benzerleri, erdemler değildirler. Kallikles&rsquo;de ölçülülük yerini taşkınlığa, kanaatkârlık hırsa, diğerkâmlık bencilliğe, kendine hâkim olma kendini arzularına teslim etmeye bırakmaktadır. Ayrıca bu düşünceler bu dönemde yalnızca Kallikles gibi bir adamın zihninde var olan soyut ve akademik düşünceler de değildir. Atina&rsquo;da bu düşünceleri kendi hayatlarına uygulayan, onları pratiğe geçiren zengin, güçlü, tutku sahibi Alkibiades ve Kritias gibi insanlar da vardır. Onların, özellikle Alkibiades&rsquo;in bu düşünceleri pratiğe uygulamaları, bencillikleri, gözü peklikleri, yükselme hırsları, bunları tatmin etmek için her yolu mubah görmeleri kendileriyle birlikte Atina&rsquo;nın da çöküşünü hazırlayacaktır.</p>

  <h3 class="h30"><a id="ncx244"></a><a id="a17"></a>Lykophron</h3>

  <p class="p0">Sofistler arasında Yeniçağ siyaset felsefesinde karşımıza çıkan doğal durum-medeni durum ayrımı ve doğal durumdan medeni duruma &ldquo;toplumsal sözleşme&rdquo; ile geçildiği kuramının ilk temsilcisini de görmekteyiz. Bu kuramı ortaya atan kişinin Lykophron olduğu söylenmektedir. Lykophron doğal durumda ne bir ahlâk kuralının, ne yasanın olduğunu, yalnızca orman yasasının hüküm sürdüğünü söylemektedir. Ona göre site, doğal olarak meydana gelmemiştir, bir <span class="t12">sözleşme sonucu</span> ortaya çıkmıştır (Bize bu bilgiyi veren Aristoteles, tahmin edileceği gibi Lykophron&rsquo;un bu sözleşmeci toplum veya devlet anlayışına karşı çıkar. Çünkü ona göre böyle bir topluluk savaş için kurulan bir ittifaktan fazla bir şey olamaz. Oysa site (polis) bundan fazla bir şeydir).</p>

  <p class="p0">Bu sözleşme kuramı Platon&rsquo;un Dev<span class="t12">l</span>et&rsquo;inin ikinci kitabında da karşımıza çıkar ve Glaukon tarafından savunulur. Fakat Glaukon bu kuramın kendi görüşü olmadığını belirtir. Onun yasanın kaynağı hakkında başkaları tarafından ileri sürülen bir görüş olduğunu söyler. Ancak bu başkalarının kim olduğunu belirtmez. Glaukon&rsquo;un anlatışına göre bu kuram şunu söylemektedir:</p>

  <p class="p5"><span class="t13">&ldquo;Doğada haksızlık etmek iyi, haksızlığa uğramak kötü bir şeydir. Haksızlığa uğrayanlar ise haksızlık edenlerden daha fazladır. İnsanlar birbirlerine haksızlık ede ede, haksızlığa uğraya uğraya, birinin hazzını, diğerinin acısını duymuşlardır. Haksızlığa uğramaktan sakınamayacaklarını, haksızlık etmeyi ise her zaman beceremeyeceklerini anlayınca, bir anlaşmaya varmayı düşünmüşler, kanun koymuşlar, kimse haksızlık etmeyecek, haksızlığa uğramayacak diye. Kanunun buyurduğuna, kanuna uygun olana da doğru demişler. İşte doğruluğun kaynağı budur&rdquo; (358 e-359 a).</span></p>

  <p class="p0">Bu kuram birkaç cümle ile özetlenmiş olarak Hobbes&rsquo;un Leviathan&rsquo;ında geniş olarak sergilediği toplumsal sözleşme kuramının tıpatıp aynıdır Burada Hobbes&rsquo;un bu kuramında ele alınan belli başlı kavramların hemen hemen tümü vardır: Bu kuram da, Hobbes&rsquo;unki gibi bir doğa durumu ve medeni durum ayırt etmektedir. Burada da insanların doğal durumda birbirlerine zarar verme imkânlarının aşağı yukarı eşit olduğu kabul edilmektedir. Burada da doğal durumda henüz iyi veya kötü, adil veya adil olmayan diye bir şey yoktur. Burada da bu kavramlar ancak medeni duruma geçildiğinde ortaya çıkmaktadır. Yine burada insanlar doğal durumda haksızlık etmekten elde edilecek avantajla haksızlığa uğramaktan uğranacak zararı karşılaştırmakta, ikincinin birinciden daha fazla olduğunu görmektedirler. Nitekim onları doğal durumu bırakıp, medeni duruma geçmeye itecek olan neden de bu bilgi veya bilinç olmaktadır. Burada da doğru ve yanlışın, iyi ile kötünün, haklı ile haksızın belirlenmesinde esas kaynağın yasal durum ve yasanın kendisi olduğu söylenmektedir. Ancak söz konusu sözleşmeden <span class="t12">sonra</span> yasanın buyurduğu doğru veya adil, onun reddettiği ise doğru olmayan veya adaletsiz bir şey olarak kirlenmektedir. Bu kuramda eksik olan tek husus, Hobbes&rsquo;un medeni duruma geçildikten sonra insanların yetkilerini bir hükümdara teslim etmeleri, onunla sözleşme yapmaları ile ilgili husustur.</p>

  <p class="p0">İÖ. 431 yılında başlayan Peloponnes Savaşı 27 yıl çeşitli evrelerden geçtikten sonra 404 yılında Atina ve müttefiklerinin mağlubiyeti ile biter. Atina, uğradığı felâketlere rağmen bağımsızlığını korumaya devam eder. Çünkü savaşın galibi olan Sparta da bu savaştan en az Atina kadar yorgun, bitkin olarak çıkmıştır. Bununla birlikte Atina&rsquo;nın iç işlerine karışacak ve oradaki aristokrasi taraftarlarını koruyacak kadar gücü vardır. Nitekim savaşın bittiği tarihte Atina&rsquo;da Sparta tarafından desteklenen bir Otuzlar Hükümeti kurulur. Atina&rsquo;da tam manasıyla bir tedhiş politikası uygulayacak ve kısa bir süre içinde 1500 kadar demokrasi yanlısı toplum önderini ortadan kaldıracak olan bu hükumetin bir üyesi de Platon&rsquo;un akrabası olan Kritias&rsquo;tır.</p>

  <h3 class="h30"><a id="ncx250"></a><a id="a18"></a>Kritias</h3>

  <p class="p0">Kritias çok yönlü bir insandır. Aynı zamanda bir oyun yazarı, müzisyen ve düşünürdür. Aslında meslekten bir Sofist değildir. Sosyal konumu ve doğumu böyle bir şeye izin vermemektedir. Bununla birlikte o Sofistlerin bir öğrencisidir ve onların görüşlerinin pratik olarak hayata geçirilişini temsil etmektedir. Atina demokrasisinden, bu demokrasinin ön plana çıkardığı sokaktaki insandan nefret etmektedir. Sparta yanlısı ve aristokrasi taraftarıdır. Hayatın soylu, zengin ve güçlü bir insana verebileceği her şeyden hoşlanmaktadır. Tek kelime ile Thrasymakhos&rsquo;un ahlâkî kaygıları olmayan, güç peşinde koşan, kudret iradesine sahip üstün-insanının bir örneğidir.</p>

  <p class="p0">Kritias&rsquo;ın genel olarak felsefe, özel olarak Sofistik hareket bakımından önemi, dinin kaynağı hakkında ortaya attığı kuramından ileri gelmektedir. Bu kuramı <span class="t12">Sisyphos</span> adlı yergi (hiciv) oyununda ortaya koymaktadır.</p>

  <p class="p0">Kritias burada Protagoras gibi insanlığın bir ilk halinden bahsederek sözlerine başlamaktadır. O da insanlığın ilk döneminin düzensiz, hayvansı ve güven içinde olmayan bir dönem olduğu görüşündedir. Bu dönemde iyiler mükâfatlarını bulmamakta, kötüler cezalandırılmamaktadır. Bu, kısaca gücün ve şiddetin hâkim olduğu bir çağdır. Ancak bu durum insanın temel ihtiyaçlarına aykırı olduğu için bir süre sonra insanlar bu gücün ve şiddetin ortadan kaldırılması, adaletin hâkim kılınması ve suç işleyenlerin cezalandırılması için yasalar koymayı düşünmüşlerdir. Bu ikinci dönemde yasalar aleni olarak işlenen suçları engellemeyi sağlamıştır, ancak gizlice işlenen suçları, şiddet fiillerini ortadan kaldırmakta yetersiz olmuştur. İşte bu dönemde de akıllı, uzağı gören, kurnaz düşünceli biri insanları bu gizlice işledikleri suçlardan da caydırmak için Tanrı korkusunun işe yarayacağını düşünmüştür. Böylece her şeyi gören, her şeyi işiten, insanların gizlice işledikleri suçları kadar gizli niyetleri de gözünden kaçmayan tanrılar kavramını icat etmiştir. Böylece o insanları tanrılar diye bir soyun varlığına inandırmış ve hayatlarını tanrı korkusuyla doldurarak onları deyim yerindeyse ehlileştirmiş ve medenileştirmiştir (DK 88 B 25).</p>

  <p class="p0">O halde Kritias&rsquo;a göre tanrıların var olduğu inancı aslında boş bir inançtır, işe yarar bir masaldan başka bir şey değildir. Tek kelime ile bir yalandır, kurnaz kişilerin uydurdukları bir yalan. Bu inancın kaynağında insanların korkuları vardır. O halde Kritias&rsquo;ın kelimenin tam anlamında bir tanrıtanımaz (ateist) olduğu anlaşılmaktadır.</p>

  <p class="p0">Öte yandan Kritias bir de dinin siyasal amaçlarla kullanımından söz eden ilk düşünür olarak karşımıza çıkmaktadır. Bu görüş de bilindiği gibi daha sonra Roma&rsquo;da ve Yeniçağ&rsquo;da daha birçok başka filozof ve düşünür tarafından devam ettirilip geliştirilecektir.</p>

  <p class="p0">Protagoras&rsquo;ın deyim yerindeyse varlığın duyu algılarımızdan ibaret olduğu görüşü, Gorgias&rsquo;ta varlığın inkârı ile, yani nihilizmle, Protagoras&rsquo;ın bilgi hakkındaki görelici görüşü Gorgias&rsquo;ta bilginin imkânının tümüyle reddi ile sonuçlanmıştı. Protagoras&rsquo;ın ahlâkî ve siyasî erdemin, adalet duygusunun bütün insanlar tarafından paylaşılan ortak bir şey olduğu görüşü Antiphon, Kallikles ve Thrasymakhos&rsquo;ta yerini birey insanın güç iradesinin var olan tek değer olduğu görüşüne bırakmıştır. Protagoras&rsquo;ın açık bir şekilde demokrasi yanlısı olan öğretisi yerini yine Kallikles&rsquo;in ve Kritias&rsquo;ın açık bir şekilde oligarşinin tarafını tutan siyasal öğretilerine bırakmıştır. Protagoras&rsquo;ın tanrıların var olup olmadığını bilemeyeceğimize ilişkin şüpheci, bilinemezci tutumu, Prodikos&rsquo;un onların insanlığa yapmış oldukları hizmetlerden dolayı tanrılaştırılmış insanlar oldukları görüşünden geçerek sonuçta onların varlığının tümüyle inkâr edilmesiyle, yani tanrı tanımazcılıkla noktalanmıştır.</p>

  <p class="p0">&nbsp;</p>
</body>
</html>
