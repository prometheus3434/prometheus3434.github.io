<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p0">Platon, Antikçağ felsefe tarihinde karşımıza çıkan sistem kurucu ilk filozoftur. Doğa Filozofları özel olarak doğa ile, kozmosla ilgilenmişlerdi. Sofistlerde ilgi esas olarak insana, insani kurumlara ve kültüre yönelmişti. Sokrates&rsquo;in ilgi konusu bakımından Sofistleri devam ettirmesine karşılık Platon&rsquo;da hem insanın, hem de doğanın birlikte ele alınışına tanıklık etmekteyiz. Aristoteles de bu açıdan Platon&rsquo;un bir devamı olacaktır.</p>

  <p class="p0">Platon&rsquo;un bugün felsefenin belli başlı ilgi alanları veya disiplinleri olarak kabul edilen bütün dallarında görüşler ileri sürdüğünü, öğretiler, kuramlar ortaya attığını görmekteyiz. Platon&rsquo;un ontoloji alanında belli bir varlık kuramı olduğu gibi epistemoloji alanında da belli bir bilgi kuramı vardır. İnsan ruhu ile ilgili olarak o zamandan bu yana benzeri görüşü savunanların kendisinden hareket edecekleri bir psikolojisi olduğu gibi doğru bir siyasal rejimin nasıl olması gerektiği hakkında belli bir siyasal öğretisi, bir siyasal ütopyası vardır. Bütün bunların yanı sıra Platon&rsquo;un işlenmiş bir ahlak felsefesinden söz etmemiz mümkün olduğu gibi o güzelin ne olduğu, sanatın özünün ne olması gerektiği konusunda, yani estetik veya sanat felsefesi alanında da belli bir öğretinin sahibidir. Sonuçta onun, ölümden sonra bizi bekleyen bir gelecek hayat üzerinde, bu gelecek hayatın özellik ve ayrıntıları üzerinde geliştirdiği görüşlerinden, yani bir öte dünya öğretisinden, eskatolojisinden bile söz edebiliriz.</p>

  <p class="p0">Platon, bir bakıma felsefe tarihinin görmüş olduğu en özgün bir felsefi sistemin kurucusudur. Hatta çağdaş İngiliz düşünürü Whitehead, bütün felsefe tarihinin Platon&rsquo;a düşülmüş notlardan başka bir şey olmadığını iddia eder. Bununla birlikte Platon&rsquo;un yine felsefe tarihinin tanımış olduğu en büyük <span class="t12">eklektik</span> filozof olduğunu söylemek de mümkündür. Platon&rsquo;un sistemi başta Sokrates olmak üzere kendisinden önce gelen diğer büyük filozofların, özellikle Demokritos, Herakleitos ve Pythagoras&rsquo;ın öğretilerinden alınan çeşitli fikirlerin veya unsurların uzlaştırılmış bir bütününü temsil eder. Bu, bu filozofların çeşitli görüşlerinin son derece uyumlu ve tutarlı bir bütün teşkil etmek üzere birbirleriyle orijinal bir biçimde bir araya getirilmeleri sonucunda ortaya çıkan son derecede başarılı bir teliftir. Böylece Platoncu sistem, kendisinden önce gelen bütün bu filozofların farklı öğretilerini uyumlu, tutarlı ve orijinal bir bütün içinde bir araya getirerek, felsefenin bildiğimiz başlıca alanlarında söyleyecek şeyi olan olağanüstü bir mimari yapı olarak karşımıza çıkar.</p>

  <p class="p0">Platon veya bir kavram olarak Platonculuk bir idealizmdir, yani idea, düşünce cinsinden olanın varlığının tasdikidir; maddenin, maddi olanın varlığının ise elden geldiğince inkârıdır. Platon veya Platonculuk, maddi, fiziksel olanın yanında maddi olmayanın, tinsel, manevi olanın varlığını savunmakla yetinmez veya maddi olana, yani gözümüzle gördüğümüz, elimizle tuttuğumuz, kısaca duyularımızla algıladığımız şeylere oranla madde cinsinden olmayanın, manevi olanın, gayrı-maddi olanın varlık bakımından önceliğini veya üstünlüğünü tasdik etmekle kalmaz; daha ileri giderek var olanın, gerçekten var olanın, tek kelime ile gerçeğin salt madde-dışı, tinsel olduğunu söyler. Böylece felsefe tarihi boyunca karşılaşacağımız, her biri kendi tarzında az veya çok bu görüşü paylaşan ve idealist diye adlandırılacak olan bütün varlık felsefelerinin, varlık kuramlarının öncüsü olur.</p>

  <p class="p0">Platon maddi olanın varlığını reddettiği veya onu en fazla gölgemsi bir varlığa indirgediği için varlık hakkında esas bilgi edinme aracımız olan duyu organlarımızın ve duyularımızın bilgi bakımından önemini ve değerini reddeder. Eğer var olan, gerçekten var olan maddi, fiziksel nitelikte bir şey değilse, yani duyusal değilse onun duyu organlarıyla, duyularla, duyusal algı ile kavranması söz konusu olamaz. O halde duyu, duyum veya duyusal algı, bilgi değildir. Eğer varlık veya gerçek özü itibariyle gayrı-maddi ise insanda bu tinsel, madde-dışı, manevi varlığı kavramak için duyu organlarından farklı bir yeti, kendisi de tinsel, madde-dışı nitelikte olan bir güç, bir meleke olmalıdır ve Platon&rsquo;a göre böyle bir yeti veya meleke fiilen vardır. O, ruhtur veya ruhun en yüksek seviyesi olan akıldır, zihindir. Böylece felsefe tarihinde bilgi kuramı alanında ilk kez son derecede açık ve bilinçli bir biçimde bilginin kaynağının deney veya tecrübe değil de akıl olduğunu söyleyen görüşle, yani akılcılık veya rasyonalizmle karşılaştığımız gibi psikoloji alanında da ruhu o zamana kadar Doğa Filozofları&rsquo;nın yaptıkları gibi maddenin kendisi, onun özel bir bileşimi veya uzantısı olarak kabul eden görüşlerinin aksine gayrı-maddi, tinsel bir töz olarak ele alan veya ortaya atan ruhçuluğun (spiritüalizm) ilk ve en mükemmel bir örneğiyle karşılaşırız.</p>

  <p class="p0">Demek ki, Platon&rsquo;a göre bir yanda insanın bir maddi-fiziksel yanı, yani bedeni ve bu maddi-fiziksel yanından kaynaklanan duyu organları, duyumları; diğer yanda onun bir gayrı-maddi yanı, tinsel yanı, yani ruhu ve aklı vardır. Platon insanları gözlediğinde, onların çoğunluğunun insanın bu maddi, fiziksel, bedensel yanını onun gerçek <span class="t12">doğası</span> olarak kabul ettiğini ve bu doğasının ihtiyaçlarının doyurulmasına yöneldiğini ve bu ihtiyaçların doyurulmasını insan hayatının en yüksek ereği, en yüksek iyi olarak kabul ettiğini görmektedir. Bu görüş de kendi payına ahlak felsefesinde hazzın, yani insanın duyularına hoş gelen şeyin en yüksek değer olarak kabul edilmesi sonucunu doğurmaktadır.</p>

  <p class="p0">Ancak Platon maddenin gerçekliğini, bedenin varlığını inkâr ettiği, insanı özü itibariyle bir ruh olarak gördüğü veya ruha indirgediği için ahlak konusunda da hazzı en yüksek iyi olarak göremez. Bununla da kalmaz, zaman zaman bedeni ruh için bir zindan, hazzı ise neredeyse insan doğasına aykırı en büyük bir kötülük olarak kabul eder. Ruhun, ruh olmak bakımından doğası akıl ve düşünce olduğundan Platon&rsquo;da asıl var olan şeyin, yani madde-dışı, düşünsel dünyanın bilgisi ve bu dünyaya ait varlıkların zihinsel-akılsal temaşası, doğal olarak, en büyük mutluluk olarak önerilir.</p>

  <p class="p0">Platonculuk sadece varlık felsefesinde <span class="t12">idealizm,</span> bilgi felsefesinde <span class="t12">rasyonalizm,</span> ahlak felsefesinde <span class="t12">mutlulukçuluk,</span> entelektüel mutlulukçuluk değildir, aynı zamanda yukarda işaret ettiğimiz gibi ruhun ölümsüzlüğüne inançtır. Eğer insanda bedenin yanında ruh varsa veya aslında gerçek anlamda var olan sadece ruhsa, bu ruh kendisinden nitelik bakımından tamamen farklı olan bedenden bağımsız ve kendi başına yaşama imkânına sahip bir töz olmalıdır. Onun bedenle ilişkisi tamamen rastlantısal, ilineksel olmalı, o var olmak veya varlıkta devam etmek (beka) için bedene muhtaç olmamalıdır. Böylece bedenin ölümü, ölümle birlikte dağılması ve ortadan kalkması ruh için de bir son anlamına gelmek şöyle dursun, tersine onun gerçek doğasına kavuşması, gerçek doğasını bulması, kurtuluşu olarak kabul edilmelidir. Böylece Platoncu ruh-beden ayrımı ve ruhun tinsel bir töz olarak kabulü zorunlu bir sonuç olarak ruhun bedenden sonraki hayatını ve ölümsüzlüğünü de tasdik anlamına gelir. Bununla da kalınmaz, bu görüş bizi ruhun asıl mutluluğuna ancak gelecek bir hayatta ulaşabileceği sonucuna da götürür. Böylece Platonculuk aynı zamanda bir öte dünya öğretisi olarak karşımıza çıkar.</p>

  <p class="p0">O halde Platonculuk bir varlık, bilgi ve ahlak felsefesidir, bir öte dünya öğretisidir. Ancak öncelikle ve bütün bunlardan daha önemli olarak, o, bir siyaset felsefesi, bir siyaset kuramıdır. Platon felsefe tarihini ilk ve hiç şüphesiz en büyük siyaset filozofudur. Onun bütün sistemini, problemini, ilgi ve davasını anlamak için yapmamız gereken en doğru şey, her şeyden önce Platon&rsquo;u bir siyaset filozofu olarak görmek ve kendisini felsefe yapmaya, o devasa sistemini kurmaya iten ana kaygının temelde toplumla, devletle, siyasetle ilgili kaygı ve ilgiler, olduğunu anlamak olmalıdır.</p>

  <p class="p0">&nbsp;</p>
</body>
</html>
