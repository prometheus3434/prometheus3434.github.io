<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Doğumuyla ilgili o acı gerçeği anlayıp kabullenmesine yardımı dokunabilecek birilerini bulmak için, umutsuzluk içinde evden ayrılıp, bilmediği, tanımadığı ellerde, bir hafta eksik bir hafta fazla fark etmeyeceğine göre dört uzun yıl geçirdikten sonra, nihayet Nasıra’ya geri döndüğünde, akşam olmuş, güneş yeni batmıştı. Dört yıl uzun bir süre gibi görünse de, yaralarını sarmasına yetecek kadar uzun değildi, ama elbet biraz rahatlamasını sağlamıştı. Tapınakta sorular sormuş, dağda bayırda şeytanın güttüğü sürüyle gezmiş, Tanrı ile karşılaşmış, yetmezmiş gibi bir de Mecdelli Meryem’in koynuna girmişti. Nasıra’ya vardığında, belki kurban ateşinden yayılan dumanın gecikmiş etkisiyle, belki yakındaki tepelerden birinden köyüne baktığında yüreğine dolan coşku yüzünden, belki çölün ortasında yapayalnızken, Ben Rabbinim, diyen bir ses duyduğunda yüreğini saran korku sebebiyle, belki de sevdiği kadından birkaç saat önce ayrılmış olduğundan, Kuru üzümle bana kuvvet verin, elma ile beni canlandırın, çünkü aşk hastayım ben, mısralarını aklından çıkaramadığı için gözlerinden dökülen yaşları saymazsak, pek de yüreği buruk gibi görünmüyordu.</p>

  <p>İsa bu hoş mısraları anasının ve kardeşlerinin önünde tekrarlamalıydı, ama tam içeri girecekken, kapının önünde duruyor ve soruyor kendisine, Annem kim oluyor, kardeşlerim kim. Sorun onların kim olduğunu bilmemesi değildi, asıl onlar İsa’yı tanıyorlar mıydı ki, kim olduğunu biliyorlar mıydı, tapınakta soru soran, ufku seyre dalan, Tanrı ile buluşan, teni ve erkekliğini keşfetmiş olan bu adamı tanıyorlar mıydı. Vaktiyle bu aynı kapıyı melek olduğunu söyleyen bir dilenci bile çalmıştı, ama gerçek bir melek olsaydı, kapıyı çalmaz, dev kanatlarını çırparak duvarı aşar avluya girerdi, o ise kapıyı çalıp sadaka dilenmeyi tercih etmişti. Kapı aralık. İsa’nın burada Mecdel’de yaptığı gibi bağırmasına gerek yok, kapıyı itip evinin avlusuna girebilir, ayağındaki yaralar artık tamamen iyileşmiş, ama bedende açılan yaralar iyileşmesi en kolay yaralardır. Kapıyı çalmasına gerek yoktu, yine de çaldı. Duvarın ardından sesler geliyordu, uzaktan anasının sesini tanıdı ama buna rağmen, kapıyı itip içeri girerek, Ben geldim, deme cesareti bulamadı, halbuki hoş karşılanacağını bilen kimse, sürpriz yapmak istese böyle yapardı. Kapıyı sekiz dokuz yaşlarında bir kız çocuğu açtı ve kapıdaki adamı tanıyamadı, kanımın sesi imdadına yetişip şöyle fısıldamadı kulağına, Bu senin ağabeyin İsa’dır, hatırla onu. İsa karanlığa ve küçük kardeşini son görüşünün üstünden dört yıl geçmiş olmasına rağmen, dedi ki, Sen Lidya’sın. Evet, diye cevap veren kız bu tuhaf yabancıdan kendi adını duyduğuna çok şaşırmıştı, ama gerisini duyunca şaşkınlığı geçti, Ben senin ağabeyin İsa’yım, içeri girebilir miyim. Avluda, kapının gölgeliğinin altında şimdi ona bakan birkaç kişi gördü, bunlar diğer kardeşleri olmalıydı, sonra ikisi, evin büyükleri, Yakup ve Yusuf İsa’ya yaklaştı. İsa’nın sözlerini duymamışlardı ama yine de bu esrarengiz yabancının kim olduğunu öğrenmek için soru sormalarına gerek kalmadı, çünkü Lidya bağırıyordu, İsa geldi, İsa ağabeyimiz. Sonra diğer gölgeler de hareketlendi, Meryem yanında diğer kızı, artık onunla aynı boyda olan Lidya ile birlikte kapıya çıktı, ikisi aynı anda bağırdılar, Oğlum, Ağabeyciğim, bir an sonra bütün aile avlunun ortasında birbirine kenetlendi, eve dönüşler her zaman mutluluk vericidir, hele ki dönen evin büyük oğluysa. İsa önce anasıyla sonra da birer birer kardeşleriyle kucaklaştı, hepsi İsa’yı sıcak karşıladı, İsa ağabey, ne güzel seni tekrar görmek, İsa ağabey, bizi unuttuğunu sanmıştık, ama şöyle diyen yoktu, İsa ağabey, daha varlıklı görünmüyorsun, içeri girdiler ve hep birlikte analarının pişirdiği yemekten yediler. Nereden geldiği belli olmayan, aslında bir süredir günahkâr bedeninin arzularının peşinde koşan İsa’ya insafsız bir açık sözlülükle şöyle denebilirdi, Sofra hazır olunca, iblis aşa ortak çıkmakta gecikmez, çünkü bu ülkedeki her sıradan insan, yemeğine ortak çıkan kişiye böyle der. Kimse bu gibi düşünceleri söze dökmeye kalkmadı, yapsaydı da yanlış yapardı, doyuracak dokuz boğaz varken fazladan bir tabağın zararı dokunmaz. Dahası, eve yeni varan bu adam bu sofrada oturmayı hepsinden çok hak ediyor. Yemek sırasında, küçük çocuklar İsa’nın maceralarını dinlemeye can atıyor, Meryem ve büyük çocuklarsa içlerinden İsa’nın Kudüs’te görüştüklerinden bu yana çok değişmediğini geçiriyorlardı, üstündeki balık kokusu çoktan kaybolmuş, rüzgâr Mecdelli Meryem’in sürdüğü hoş kokuları alıp götürmüştü, ayrıca yol boyunca terlemiş, toz toprak içinde kalmıştı, İsa’nın mintanını koklasaydık burnumuzun direği kırılırdı, ama öz anasıyla kardeşleri bile buna kalkışmadıysa, biz niye koklayalım. İsa bugüne kadar görülmüş en büyük sürülerden birini güttüğünü, balıkçılarla birlikte göle açıldığını ve tuhaf biçimde hiç ummadıkları kadar çok balık tutmalarına yardım ettiğini, ayrıca başından bir erkeğin hayal edebileceği en müthiş maceranın geçtiğini söyledi, ama sadece büyüklerle paylaşılacak olan bu sırrı sofrada açıklayamazdı. Küçükler, Anlat bize, anlat bize, diye ısrar ederken ortanca kardeşi Yahuda, tüm masumiyetiyle, Oralarda çok para kazandın mı, diye sordu ve İsa da şöyle cevap verdi, Üç gümüş param var, ya da iki, belki de bir, hatta belki hiç yok, ona inanmadıklarını görünce boş kesesini çıkardı ve gösterdi. Gerçekten de emeklerine karşılık gösterebileceği çok az şeyi vardı, paslı, kör bir bıçak, bir parça sicim, taş gibi sert bir parça ekmek, giyilmez halde iki çift sandal, bir de üzerindeki eski mintan. Bu babanın,dedi Meryem mintanı çekiştirerek, sonra sandalları gösterdi ve dedi ki, Bu sandallar da onun. Diğerleri babalarının tatlı hatırasıyla hüzünlenip boyunlarını büktüler.</p>

  <p>İsa tam her şeyi bohçasına geri koyuyordu ki eline içi dolu bir başka kese geldi. Bu da nesi, diye düşündü, sonra yüzü kızardı, olsa olsa para olabilirdi, Mecdelli Meryem’in koyduğu ve asla kabul edemeyeceği, alın teriyle değil, günahkâr iniltiler ve başka türden bir terle kazanılan para. Anası ve kardeşleri önce keseye baktı, sonra ona. Ne yapacağını bilemedi, günahının kanıtı olan keseyi saklamalı mıydı yoksa günahlarını anmaksızın kesenin içindekileri ailesi ile paylaşmalı mıydı, zor olanı seçti. Keseyi açtı ve hazine, bu evde daha önce benzeri görülmemiş yirmi altın para yere döküldü, dedi ki, Bu paranın burada olduğunu bilmiyordum. Sıcak çöl rüzgârı gibi yakıcı bir sessizlik oldu, evin büyük oğlunun yalan söylemesi ne ayıptı. İsa tekrar düşününce Mecdelli Meryem’e kızmaya hakkı olmadığını anladı, bu cömert davranışı için ona minnettar olmalıydı, çünkü kadın biliyordu ki İsa utancından bu parayı kabul etmeyecekti. Çünkü sol koluna başımı yasladım ve sağ kolun belimi sarıyor, demesi aynı beli saran başka kolları düşünmediği anlamına gelmiyor. İsa, ona inanmayan ailesine meydan okuyarak tekrarlıyor, Bu paranın buraya nasıl girdiğini bilmiyorum, aslında haklı, haklı ama bütün gerçeği dile getiriyor değil, bu da evdekileri şu soruyu sormaya itiyor, Madem bu kesenin bohçana girdiğinden haberin olmadı, şimdi oradan çıkmasını nasıl açıklayacaksın. Şöyle diyecek hali yok, Son sekiz günü bir orospunun evinde geçirdim, keseyi buraya o koymuştur, içindeki de benimle karşılaşmadan önce yattığı adamlardan aldığı para olmalı. Dört yıl önce çarmıha gerilen ve cesedi, utanç verici bir biçimde, diğer cesetlerle birlikte bir çukura atılan babasının kirli, yıpranmış mintanının eteklerinde, bu evin sakinlerine huzursuzluktan başka bir şey getirmeyen ışıklı toprak gibi ışıl ışıl parlayan, yirmi altın para duruyordu, ama bu kez sinagogun ihtiyarları gelip, Para gömülmeli, demeyecek, yanındakiler de sormayacaktı, Nereden geldi bu para, çünkü gelecek cevaba göre bu servetten vazgeçmek zorunda kalabilirlerdi, İsa paraları eline alıyor ve tekrarlıyor, Bunlar bohçama nasıl girdi bilmiyorum, evdekilere soru sorabilmeleri için son bir şans daha veriyor, ardından anasına dönüyor ve şöyle diyor, Şeytanın parası değil bu. Kardeşleri korkuyla titredi, ama anası, sakin bir sesle dedi ki, Tanrıdan gelmediği kesin. İsa sevinç içinde altınlarını havaya atıp tutarken, yarın babasının tezgâhının başına geçeceğini söylermiş gibi sakin, doğal bir sesle dedi ki, Anam, Tanrı’yı yarın konuşuruz. Sonra kardeşleri Yakup ve Yusuf’a döndü ve ekledi, Bu konuda size de anlatacaklarım var. Böyle demekle alçakgönüllülük etmiş olmuyordu, çünkü dinlerine göre iki kardeşinin de yaşı kemale ermişti, İsa’nın vesayeti altında değillerdi, onun eşitiydiler. Ama Yakup son olayı da göz önüne alarak, önce İsa’nın böyle bir konuda konuşmaya hakkı olup olmadığını tartışmaları gerektiğini düşündü, çünkü yıllarca evden uzak kalmayı tercih eden ağabeyinin, günün birinde haber vermeden çıkagelip, Tanrı hakkında konuşmamız gerekiyor, demesi anlaşılır şey değildi. Bu yüzden, alaycı bir gülümsemeyle İsa’ya dedi ki, Eğer söylediğin gibi dört yıl koyun güdüp dağda bayırda gezdiysen, sinagoga gidecek vaktin olmamıştır, haliyle eve varır varmaz bizimle Tanrı hakkında konuşacak kadar çok şey öğrenmiş olamazsın. İsa bu iğneleyici sözlere şöyle karşılık verdi, Ah Yakup ah, Tanrı senin yanına gelecekken, Tanrı’yı aramaya koyulan sen, eğer gerçekten böyle düşünüyorsan, Tanrı hakkında pek az şey biliyorsun demektir. Anladığım kadarıyla Tanrı’nın senin yanına geldiğini söylüyorsun. Sorularını yarına sakla, yarın söylemem gerekeni söyleyeceğim. Yakup bir şeyler mırıldandı, ama kimse ne dediğini anlamadı, kuşkusuz her şeyi bildiğini zanneden insanlarla ilgili bir şey söylüyordu. Meryem, yüzünde bıkkın bir ifadeyle İsa’ya dedi ki, Yarın da anlatabilirsin, sonraki gün de, hatta istersen bir sonraki gün, ama şimdi bu parayla ne yapmayı düşündüğünü söyle, çünkü zor durumdayız. Nereden geldiğini bilmek istemiyor musunuz. Bunu bilmediğini söyledin. Doğru, ama düşündüm ve tahmin edebilirim. Bu para senin ellerini kirletmeyecekse, bizimkileri de kirletmez. Söyleyeceğiniz bu kadar mı. Evet. O zaman bu parayı harcayalım, herkes için en doğrusu bu. Kararın sevinçle karşılandığını belirten bir uğultu yükseldi, bu sözler Yakup’u da tatmin etmişti, Meryem dedi ki, Eğer izin verirsen, paranın birazını kız kardeşinin çeyizi için saklayalım. Lisya evleniyor mu. Evet, baharda. Kaç tane lazım söyleyin. Altının ne kadar ettiğine bağlı. İsa güldü ve dedi ki, Doğrusu ne kadar ettiklerini ben de bilmiyorum, tek bildiğim zor kazanıldıkları. Sonra söylediklerine kendi kendine gülmeye başladı, annesiyle kardeşleri onun bu halini şaşkın şaşkın seyretti. Sadece Lisya başını öne eğmişti, on beş yaşında, daha toydu, ama her ergen gibi gizemli önsezileri vardı. Aile fertleri içinde durumdan en rahatsız görünen oydu. İsa anasına bir altın para verdi, Git yarın bunu bozdur, o zaman ne kadar ettiğini öğreniriz. İnsanlar altının nereden geldiğini soracak, altın para bozduranın başka altınları da olduğunu düşünecekler. Onlara benim döndüğümü, vefasız oğlunun dönüşünün en büyük servetin olduğunu söyle yeter.</p>

  <p>O gece İsa rüyasında yine babasını gördü. Diğerleriyle birlikte evde yatmaktansa avluda yatmayı tercih etmişti. On kişiyle aynı yerde yatmak ona katlanılmaz geliyordu, on kişinin onu birden evin içinde kendine ait bir alan yaratmaya çalışıyor ama hiçbiri başaramıyordu, kardeşleri artık küçük kuzular değildi, hızla büyüyorlardı, oda baştan sona kollar ve bacaklarla doluydu, daracık yerde hiçbiri rahat edemiyordu. Uyumadan önce Mecdelli Meryem’i ve beraberken yaptıkları şeyleri düşündü ve o kadar heyecanlandı ki sakinleşmek için iki kez kalkıp avluda gezinmek zorunda kaldı, ama sonunda uykuya daldığında, koşup yorulduktan sonra nehir kıyısında yatıp, dalların arasından akıp giden bulutları ve tepesinde dolanan sessiz bir kuşu seyreden küçük bir çocuk gibi huzurluydu. Rüya görmeye başladığında, birisi bulutlarla arasına girmiş gibi, irkildi. Bu geçenin Mecdelli Meryem olduğunu düşündü ve gülümsedi, gülümseyen yüzünü o yöne çevirdi, ama gözlerinin önünden dallar, bulutlar ve yerinde duramayan o kuşla beraber akıp giden beden, babasının bedeniydi. Bu kez çığlığı boğazından öteye geçmedi, çünkü bu alışık olduğu, Beytüllahim’deki meydanda diğer çocuklarla birlikte ölümü beklediği kâbus değildi, ayak sesi ya da at kişnemesi, kılıç kalkan şangırtısı işitmiyordu, sadece nazik bir su sesi, nehrin suyunun sesi vardı ve baba oğul yan yana, nehre kapılmış gidiyorlardı. İsa artık korkmuyordu, rahatlamıştı, Baba, diye bağırdı, hâlâ rüya görüyordu, tekrarladı, Baba, sonra uyandı ve yalnız olduğunu fark ederek gözyaşı döktü. Rüyayı hatırlamaya çalıştı, o mutluluğu tekrar hissetmek, babasını tekrar yanında bulmak, zamanın sonuna dek babasıyla o akıntıda ilerlemek istiyordu. Başaramadı, ama kâbusu da bir daha görmedi, bundan sonra korkmayacak ve umut edecek, yalnızlık yerine dostluk arayacak, kaçınılmaz ölüme değil, vaat edilen hayata bakacaktı. Şimdi gelsin kutsal yazının bilgeleri İsa’nın rüyasını yorumlasın, günahının affı olmayan bir babayla, derdinin çaresi bulunmayan bir oğulun buluşmasını sağlayan bu nehrin anlam ve önemi nedir, bu dallar, sessiz kuş ve bulutlar neyi ifade eder söylesinler.</p>

  <p>İsa sonraki gün, babasının tezgâhında çalışan Yakup’a yardım etmek istedi. Yusuf Öldüğünde büyük oğlu henüz marangozluğun tüm sırlarını Öğrenebilmiş değildi ve yıllar içinde öğrendiklerini de unuttuğundan elinden pek bir iş gelmiyordu. Ama babasının müşterilerinin ihtiyaçlarını karşılamak için elinden geleni ardına koymayan Yakup zamanla güvenilir bir marangoz olmuştu, daha on dördünde olan ve büyüğüne saygıdan sesini çıkaramayan Yusuf bile İsa’ya marangozluk dersi verecek kadar ustalaşmıştı. İsa’nın beceriksizliğine gülerek, Sana çobanlık öğreten seni yoldan çıkarmış, diyen Yakup’un bu çocuksu, alaya sözlerinin altında daha derin anlamlar aramaya gerek yoktu, ama bu sözleri duyan İsa öfkeyle yerinden fırladı, Meryem küçük oğlunu azarladı, Şeytanı anıp evimize fenalık getirme. Yakup şaşırdı ve dedi ki, Ben şeytanı anmadım ki. İsa kardeşini susturarak dedi ki, Ne dediğini biliyorum, annen de ben de ağzından çıkanı duyduk, çoban deyince annemiz şeytan anladı ve bunu neden yaptığını bilmiyorsun, ama o biliyor. Seni uyarmıştım, dedi Meryem. Sen beni günah işlendikten sonra uyardın ve o benim günahım değildir, çünkü ben kendime baktığımda bir günahkâr görmüyorum, ve bunun üzerine Meryem dedi ki, Görmeyecek olan kadar körü yoktur. İsa bu sözlere gücenerek annesine sitem etti, Sus anne, eğer oğlun şeytanı gördüyse, bil ki onu senden sonra gördü, senin kör dediğin bu gözler senin görmediğin ve asla göremeyeceğin şeyler de gördü. İsa ağırlığını koyunca, biraz da oğlunun tuhaf sözleri yüzünden şaşıran Meryem yumuşadı, yine de oğlunu son bir kez uyaran şöyle bir cevap verdi, Affet beni, seni kırmak istemedim, Rabbim gözlerindeki ve ruhundaki ışığı korusun. Yakup önce ağabeyine sonra annesine baktı. Aralarındaki anlaşmazlığa bir anlam veremiyordu, çünkü ağabeyi eve döneli çok olmamış, aralarında böyle bir sorun çıkaracak bir şey geçmemişti, öyleyse bu anlaşmazlık geçmişten geliyor olmalıydı. İsa eve doğru yürüdü, içeri girmeden önce kapıda durdu ve annesine dedi ki, Çocuklar gidip oynasın, Yakup ve Yusuf’un yanında seninle özel olarak konuşacağım. Çocuklar evden çıktı, bir an önce kalabalık görünen ev birden bomboş kaldı.</p>

  <p>Dördü yere oturdu, Meryem Yusuf’la Yakup’un arasında, İsa karşılarındaydı. Çocukların uzaklaşmasını beklerlermiş gibi, uzun bir sessizlik oldu. Sonunda İsa tane tane konuşarak, dedi ki, Ben Tanrı’yı gördüm. Anneyle oğullarının yüzünde beliren ilk ifade, şaşkınlıklarını ele veriyordu, şaşkınlığı güvensizlik izledi, bu iki ifade arasında, Yakup’un gözlerinde alaycı bir inançsızlık, Yusuf’unkilerde merak, Meryem’inkilerde üzüntü ve bıkkınlık belirdi. Sessiz kaldılar, ve İsa ikinci kez dedi ki, Ben Tanrı’yı gördüm. Sükût altın olsaydı, şimdi ev ışıl ışıl parlardı. İsa söyleyeceği her şeyi söylemişti ve diğerleri söyleyecek bir şey bulamıyordu, birazdan kalkıp işlerine geri dönecek, bunun bir rüya olduğunu düşünmeye çalışacaklardı. Ama sessizlik, yeterince uzun sürerse, insanı zorla konuşturabilir. Yakup kendini tutamayıp, sorulabilecek en masum soruyu sordu, Emin misin.</p>

  <p>İsa cevap vermedi, ama Tanrı bulutun içinden ona nasıl baktıysa, o da Yakup’un yüzüne öyle baktı, sonra üçüncü kez tekrarladı, Ben Tanrı’yı gördüm. Soracak sorusu olmayan Meryem dedi ki, Hayal görmüşsündür. İsa dedi ki, Anne, Tanrı benimle konuştu. Şaşkınlığını üstünden atan Yakup, İsa’nın delirdiğini düşünüyordu, kardeşlerinden biri Tanrı ile konuşmuş, olacak iş değildi, yüzünde alaycı bir gülümsemeyle dedi ki, Belki parayı da cebine Tanrı koymuştur. İsa kızardı, ama sert konuştu, Bize her şey Rabden gelir, o her zaman bize ulaşmanın bir yolunu bulur, bu para ondan gelmemiş olabilir ama onun aracılığıyla geldiğine şüphe yok. Peki Tanrı sana ne dedi, onu nerede gördün, uyanık miydin yoksa uyuyor muydun. Kayıp bir koyunu aramaya çöle gitmiştim, beni orada çağırdı. Bize Tanrı’nın ne söylediğini de söyleyecek misin. Bir gün canımı alacağını söyledi. Bütün canlar Rabbindir. Ben de ona öyle dedim. Peki o ne dedi. Ona vereceğim can karşılığında bana güç ve görkem bağışlayacağını, ölümünden sonra sana güç ve görkem bağışlayacak, öyle mi, dedi Meryem, kulaklarına inanamıyordu. Evet anne. İnsana ölümden sonra nasıl güç ya da görkem bağışlanır. Bilmiyorum.</p>

  <p>Rüyamı görüyordun. Uyanıktım ve koyunumu arıyordum. Peki Tanrı ne zaman gelecek canım almaya. Bilmiyorum, bana hazır olduğum zaman bir kez daha buluşacağımızı söyledi. Yakup ağabeyine küçümseyen gözlerle bakıyordu, Güneşte gezmişsin, kafana güneş geçmiş, ve Meryem sordu, Koyuna ne oldu. Rab ahdimizi mühürlemek için onu kurban etmemi söyledi. Bu sözler Yakup’u kızdırdı, dedi ki, Rabbi gücendirme, Rab halkıyla bir ahit yaptı, senin gibi basit bir adamla yeni bir ahit yapacak değil, marangoz oğlu, çoban. İpin ucunu kaçırmaktan korkan Meryem, duyup gördüklerini birbirine bağlamakta zorlanıyordu, ama düşüne düşüne sonunda sorulacak doğru soruyu buldu, Hangi koyundu o koyun. Kudüs’te, Ramah Kapısı’nın önünde karşılaştığımızda elimde gördüğün kuzu, Rabden sakındığım şeyi sonunda Rab benden aldı. Peki ya Tanrı, onu gördüğünde neye benziyordu. Bir bulut. Açık mı kapalı mı, diye sordu Yakup. Bir duman bulutu. Sen delirmişsin ağabey. Delirdiysem bile, Tanrı beni delirtti. Meryem de artık kendini tutamayıp, Seni şeytan çarpmış, diye bağırdı. Çölde karşıma çıkan şeytan değil, Rabbimizdi, eğer şeytanın pençesine düştüysem, bu da Tanrı’nın takdiridir. Sen doğduğun günden beri şeytanın pençesindesin. Sen daha iyi bilirsin. Evet, bilirim, Tanrı’ya sırt çevirip dört yıl şeytanla yaşadın. Şeytanla dört yıl geçirdikten sonra Tanrı’yla buluştum. Kuyruklu yalan.</p>

  <p>Ben senin doğurduğun oğlunum, ya inan bana ya da beni reddet. Sana inanıyorum, ama sözlerine inanmıyorum. İsa ayağa kalktı, göğe baktı ve dedi ki, Rabbin sözü gerçek olduğunda insanların benim hakkımda söylediklerine inanmak zorunda kalacaksınız. Bohçasıyla eşyalarını alıp sandallarını giydi. Altınları yere dizdi ve ikiye ayırdı, dedi ki, Bu Lisya’nın çeyizi için, kalan geldiği yere geri dönecek, kim bilir, belki o da birinin çeyizine harcanır. Yüzünü kapıya döndü, vedalaşmadan çıkıp gidecekti, ama Meryem dedi ki, Bohçanda kâsen yok. Bir kâsem vardı ama kırıldı. Orada dört kâse var, birini seç ve al yanına. Bu evden bir şey almak istemeyen İsa tereddüt etti, ama sonunda dört kâsenin iç içe durduğu ocağın yanına gitti. Seç bir tane, dedi Meryem. İsa baktı ve seçti, ben bunu alıyorum, bu daha iyi görünüyor. Tam da sana layık olanı seçtin, dedi Meryem. Neden böyle dedin. Çünkü onun çamuru kara topraktan yoğruldu, ne çatlar ne de kırılır. İsa kâseyi bohçasına koydu, sonra bohçasını bıraktı ve dedi ki, Bir kez daha bana inanmadığınızı söyleyin. Sana inanmıyoruz, dedi annesi, bundan sonra hiç inanmayız, çünkü sen şeytanın işaretini seçtin. Ne işareti. O kâse. İsa çobanın sözlerini hatırladı, Bir kâsen daha olacak, ama o sen yaşadığın sürece kırılmayacak. Ucu ilmikli yağlı kayış buraya kadar uzuyordu. İsa ikinci kez evi terk ediyordu, ama bu kez, Ne halde bilmem ama bir gün mutlaka döneceğim, demedi. Nasıra’yı geride bıraktı, yol üzerindeki ilk bayırı tırmanırken aklını daha acı bir fikir kemirmeye başladı, Ya Mecdelli Meryem de bana inanmazsa.</p>

  <p>Tanrı sözünü saklayan bu adamın, bir fahişenin evinden başka gidecek yeri yok. Sürüsüne geri dönemez, çoban ona, Defol git, demişti, evine de dönemez çünkü annesiyle kardeşleri ona, Sana inanmıyoruz, dediler, adımları yavaşladı, ilerlemekten, hedefine varmaktan korktu. Çöle geri dönmüş gibiydi, Ben kimim, ama ne dağlarla ovalardan, ne de her şeyi bilmesi gereken göklerden cevap geldi. Geri dönüp tekrar sorsaydı, annesi diyecekti ki, Sen benim oğlumsun, ama sana inanmıyorum. İşte bu yüzden İsa’nın, dünyanın başlangıcından beri onu bekleyen şu kayaya oturup kederin ve yalnızlığın gözyaşlarını dökmesinin vakti geldi. Kim bilir, belki Rab bir duman bulutu biçiminde tekrar görünür ona ve der ki, Gel bakalım, ağlayıp dövünmeye gerek yok, hepimizin zor zamanları oluyor, sana daha önce söylemiş olmam gereken bir şey var, hayatta her şey nispidir, kötü kader daha kötüsüyle karşılaştırıldığında katlanılır hale gelir, öyleyse sil gözyaşlarını ve erkek ol, babanla barıştın, daha ne istiyorsun, annenle biraz sürtüştüysen de boşver, onun da çaresine bakarız, şu Mecdelli Meryem hikâyesi pek hoşuma gitmedi, o bir orospu, ama boş ver gençlikte olur, tadını çıkarmaya bak, biri diğerini götürmüyor, yemenin de bir vakti var, oruç tutmanın da, günah işlemenin de bir vakti var, tövbe etmenin de, yaşamanın da vakti var, ölmenin de. İsa elinin tersiyle gözyaşlarını ve kim bilir nereye burnunu sildi, ve evet, bütün günü burada geçirmenin bir anlamı yok, çöl çöldür, etrafımızı sarar, hatta bir anlamda bizi korur, ama iş vermeye gelince, hiçbir şey vermez, öyle bakar yüzümüze, ve sonunda güneş bulutların arkasına saklandığında şöyle düşünürken buluruz kendimizi, Gök derdimizden karardı, ne aptallık, çünkü gök tarafsızdır, ne mutluluğumuza ortak olur ne de derdimiz onu kasvete boğar.</p>

  <p>Nasıra’ya giden yolcular buradan geçer ve artık sakallı, kocaman bir adam olan İsa, kimsenin onu çocuk gibi ağlarken görmesini istemiyor. Yoldan geçenler oluyor, kimileri gidiyor kimileri geliyor, karşılaşanlar karşılıklı iyi niyetlerinden emin olduklarında birbirlerini neşeyle selamlıyorlar, çünkü bu diyarda iki tür haydut vardır. Bazıları, Kudüs’e derdine bir çare aramaya giden küçük İsa’yı soyan hırsızlar gibi vicdansız olur, yolculara saldırırlar. Bir de çoğunlukla ana yollarda gezmeyen, ama bazen pusu kurmak için kılık değiştirip Romalıları takip eden isyancılar vardır. Bunlar bazen de kılık değiştirmeden, Romalılarla işbirliği yapan zengin yolcuları çevirirler ve gümüşü, altını, ne değerli eşyası varsa gasp ederler, en güçlü muhafızlar bile onlarla baş edemez. Bu dağların Celileli Yahuda’nın adamlarına sığınak olan oyuklarıyla mağaralarını seyrederek yoluna devam eden on sekiz yaşındaki İsa’nın macera araması çok doğaldı, isyancı çetelerden biriyle karşılaşsa, çeteye katılmasını, savaşın görkemi için barışın huzurunu terk etmesini isteseler ne yapar merak ediyordu, çünkü Rabbin bir Mesih göndereceği ve bu Mesih’in seçilmiş halkı boyunduruktan kurtaracağı ve insanlarına gelecekteki düşmanlarıyla baş etmeleri için güç vereceği yazılmıştır. İsa’nın içinde adeta Ruh’un bir işaretiyle aniden bir fırtına patlak veriyor, marangozun oğlu çılgınca bir umuda, anlamsız bir gurura kapılıyor ve bir şef, bir önder, büyük bir kumandan olduğunu hayal ediyor. Kılıcını çekmiş beklerken, onu gören Romalı lejyonerler korkudan nereye saklanacaklarını şaşırıp kendilerini cin çarpmış domuzlar gibi uçurumdan aşağıya atıyorlar, bu kadarı Senatus Populusque Romanus’a bile fazla geliyor. Sonra İsa ona gücün ve görkemin ölümünden sonrası için vaat edildiğini hatırladı, öyleyse hayatın zevkini çıkarmalıydı, savaşa gidecek olursa tek bir şartı vardı, arada bir Mecdelli Meryem’i görmesine izin vermeliydiler, hatta her askere yanına bir kadın alma izni çıkarılmalıydı, gerçi bu da bir tür fahişelik olurdu ve Meryem fahişeliği bıraktığını söylemişti. Öyle olduğunu umalım, çünkü İsa ayağındaki yarayı iyileştiren, ama kalbinde yeni bir yara açan kadını düşündükçe güçleniyor, şimdi vücudunda kanayan bir yarası yok ama bu kez de aşk acısı çekiyor. Derdi de bu işte, Meryem’i kapının ardında bıraktığı gibi bulacağından, kadının ondan başkasını içeri almayacağından emin olmadan nasıl yüzleşecek o işaretli, kilitli kapıyla. Meryem biri olmadan diğerini kabul etmeyeceğine göre, hem ruhuna hem de bedenine açılacak olan kapının arkasındaki, şimdi onu korkutuyor.</p>

  <p>Hava kararırken Mecdel’in bir koyun sürüsü gibi bir araya toplanmış evleri görülüyor. Kaçan koyun, Meryem’in evi, yolun defalarca kez kıvrılmasına neden olan devasa kayaların arkasında kalıyor. İsa ahdin mühürlenmesi için koyunu kurban etmek zorunda kaldığım hatırlıyor ve şimdi savaşlardan ve zaferlerden kurtulan ruhu bir kez daha, koyununu aramaya çıkmasını söylüyor, ama bu kez onu öldürmek ya da sürüye geri götürmek için değil, onunla birlikte yeşil otlaklara tırmanmak için. Eğer ararlarsa, geçit vermez bu boğazlara daha yalandan bakarlarsa, bu çokça gezilmiş koca dünyada hâlâ böyle yerler olduğunu bizim gibi koyunlar bile görebilir. İsa kapının önünde durdu ve kilidi yokladı. İşaret yerinde duruyor, demek ki Mecdelli Meryem hâlâ kimseyi içeri almıyor. İsa’nın bağırması yetecek, Benim, sonra o neşeli şarkıyı duyacak, İşte sevgilimin sesi, dağların üzerinde sekerek, tepelerin üzerinde sıçrayarak geliyor, sevgilim ceylana, yahut geyik yavrusuna benzer, işte duvarımızın arkasında duruyor. Ama o kapıyı çalmayı tercih etti, tak, tak, sonra ses çıkarmadan kapının açılmasını bekledi. İçeriden bir ses, Kimsin, ne istiyorsun, diye sordu. İsa sesini değiştirerek, paralı bir müşteri numarası yaptı, şunun gibi sözler söyledi, Aç kapıyı yavrum, merak etme, pişman olmayacaksın, hem iyi para veririm hem de bana doyum olmaz, sesi aldatıcı olabilirdi ama, sonunda şöyle dediğinde doğru söylüyordu, Ben Nasıralı İsa. Mecdelli Meryem kapıyı açmadı, sözlerle ses birbirine uymuyordu, aslında, Bir gün döneceğim, hem Nasıra Mecdel’e çok uzak değil, diyen İsa’nın bu kadar çabuk döneceğini de tahmin etmiyordu, insan bu tür sözleri karşısındakini teselli etmek için söyler, böyle durumlarda bir gün üç ay sonra demek olabilir, ama asla yarın demek değildir. Mecdelli Meryem kapıyı açıyor, kendini İsa’nın kollarına atıyor, bu kadar talihli olabileceğine inanamıyor. O heyecanla, aptallık edip, İsa’nın, ayağındaki yara yolda tekrar açıldığı için geri döndüğünü sanıyor, onu içeri götürüyor, oturtuyor ve kandili getiriyor, Ayağın, ayağını göster bana, ama İsa diyor ki, Ayağım iyileşti, görmüyor musun. Hayır, görmüyorum, diye cevap verebilirdi, çünkü bu doğru, gözleri yaşlarla dolduğu için bir şey görecek hali yoktu. Dudaklarını İsa’nın kirli ayağının tabanına götürmesi, sandalı bileğe bağlayan bağlan birer birer çözmesi, parmak uçlarıyla yaranın olduğu yerde oluşan yeni deriyi hissetmesi gerekiyordu, merhemlerinin işe yaradığını ancak bundan sonra anlayacaktı, gerçi bu derde tek başına merhemler çare oldu demek doğru olmazdı, elbet aşkın da bir rolü vardı.</p>

  <p>Yemek sırasında kadın İsa’ya yolculuğunun nasıl geçtiğini sordu, başka da bir şey sormadı. Bir tatsızlıkla karşılaşmış mıydı yoksa rahat mı gelmişti bilmek istiyordu, biraz lafladılar.</p>

  <p>Yemekten sonra uzun bir sessizlik oldu, çünkü konuşma sırası artık Meryem’de değildi. İsa kendisini yüksekçe bir yerden denize bırakır gibi kollarını kocaman açtı, ama atlamıyordu, insan yiyen balıklardan ya da sudaki kayalardan korktuğu için değil, çünkü kollarını açarak sadece kendi cesaretini sınıyordu. Bu kadını bir haftadır tanıyor, ama bir hafta kadının ona kucak açıp açmayacağını anlaması için yeterli, yine de söylemeye korkuyor. Korksa da korkmasa da, kendi kanından olanların inkâr ettiği gerçeği Mecdelli Meryem’e açıklamasının vakti geldi. Aslında annesiyle kardeşlerinin de ona sırf kan bağıyla değil, aynı zamanda gönül bağıyla bağlı olması gerekirdi, ama İsa böyle olmadığını görmüştü. Tereddüt ediyor, doğru kelimeleri bulmaya çalışıyor, sonra zaman kazanmak için geveliyor, Bu kadar çabuk dönmeme şaşırmadınız mı. Sen burayı terk ettiğin an seni beklemeye başladım, saatleri saymadım, gidişinle gelişin arasında ne kadar zaman geçti kestiremiyorum, çünkü benden on yıl uzak kalsaydın, saatleri saymamın bir anlamı olmazdı. İsa gülümsedi, bu kadından şüphe duymasına gerek yoktu. Yerde birbirlerine bakarak oturuyorlardı, aralarında bir kandil ve yemekten artanlar vardı. Sofradan bir parça ekmek aldı, ikiye böldü, yarısını Meryem’e verdi ve dedi ki, Bu hakikatin ekmeği olsun, bunu yiyelim ve sonra da burada söylenen her söze inanalım, birbirimizden ve burada söylenen ve duyulan hiçbir şeyden asla şüphe etmeyelim. Öyle olsun, dedi Mecdelli Meryem. Adam ekmeğini yedi, sonra kadının ekmeğini yemesini bekledi ve sonunda, dördüncü kez, dedi ki, Ben Tanrı’yı gördüm. Yüzü pek değişmedi, sadece ürperdi, ellerini kucağına koydu ve sordu, Seninle bir dahaki buluşmamızda bana söyleyeceğini vaat ettiğin şey bu muydu. Evet, dört yıl önce evi terk ettiğim günden beri başıma gelen bütün olayları anlatacağım, galiba bunların hepsi birbirine bağlı, neden ve nasıl bilmiyorum ama böyle hissediyorum. Ben senin kulakların ve dudaklarınım, dedi Mecdelli Meryem, bana ne söylersen söyle, kendine söylemiş olacaksın, çünkü ben senin içindeyim. Şimdi İsa konuşabilir, çünkü ikisi de paylarına düşen hakikat ekmeğini yedi, ve hayatta böyle anlara pek sık rastlanmaz. Hava karardı, kandil tam iki kez söndü, İsa’nın hikâyesi bizim bildiğimiz haliyle aktarıldı, bizim Önemsiz bulup görmezden geldiğimiz ve hatta bazen fark edemediğimiz sayısız düşünce de bu ayrıntılı hikâyede yerini aldı. İsa bunları bizler- den saklamış değildir, ama bu İncil yazarının her an her yerde olması mümkün değildir, bilesiniz. İsa titreyen sesiyle eve döndükten sonra başından geçenleri anlatmaya başladığında, ağzından çıkan her söz, tıpkı evinin kapısının önünde bir an beklemesine neden olan o karanlık önsezi gibi, onu duraksatıyor, bocalamasına neden oluyordu. Mecdelli Meryem ilk kez sözünü keserek, sorduğu sorunun cevabını bilen birinin sesiyle dedi ki, Annen sana inanmadı. Evet, doğru, dedi İsa. Sen de bunun üzerine ikinci evine gelmeye karar verdin. Evet. Eğer sana yalan söyleyebilecek olsaydım, sana inanmadığımı söylerdim. Neden. Öyle yapabilseydim, diğer evi terk ettiğin gibi, bu evi de terk eder giderdin ve ben de, sana inanmadığım için, peşinden gelmek zorunda kalmazdım. Bu benim sorumun cevabı değil. Doğru, bu bir cevap değil, eğer sana inanmıyor olsaydım, seni bekleyen korkunç kadere ortak ve şahit olmak zorunda kalmazdım. Ben Tanrı hakkında hiçbir şey bilmem, ama tek bildiğim, memnuniyetinin, memnuniyetsizliği kadar dehşet verici olduğudur. Sana böyle tuhaf şeyler düşündüren nedir. Hor gören bir Tanrı’yla yaşamanın ne demek olduğunu anlaman için kadın olman gerekir, ve şimdi sen, seçilmiş kişi olarak yaşayıp ölmek için, bir adamdan fazla bir şey olmak zorundasın. Beni korkutmak mı istiyorsun. Sana rüyamı anlatayım, karşıma küçük bir çocuk çıkıyor ve bana Tanrı’nın çok korkunç olduğunu söylüyor, sonra gölgeler arasında kayboluyor, bu çocuğun kim olduğu hakkında hiçbir fikrim yok, nereden geldiğini, kime ait olduğunu bilmiyorum. Kötü bir rüya bu sadece. Sen misin rüyaları bu kadar hafife alan. Peki sonra ne oluyor. Sonra fahişelik yapmaya başlıyorum. Ama sen fahişeliği bıraktın. Rüyamda bırakmamışım, seninle karşılaştıktan sonra bile böyle devam etti. Çocuğun sözlerini tekrar et bana. Tanrı korkunç. İsa çölü gördü, ölü koyunu, kumdaki kan izlerini, duman bulutundan gelen, bulutun tatmin olduğunu belirten iç çekişi, dedi ki, Evet, olabilir, ama bunu rüyada görmekle hayatta görmek arasında fark var. Tanrı sana bir daha böyle şeyler yaşatmasın, ikimiz de onun iradesine boyun eğeceğiz. Sen kendi kaderinle ilgili ilk ciddi uyarıyı aldın. Yıldızlarla bezeli gök kubbe, Mecdel ve yeryüzünün geri kalanının çevresinde yavaş yavaş dönüyor. Sonsuzlukta bir yerde ikamet eden Tanrı, oynadığı diğer oyunların piyonlarını bir ileri bir geri hareket ettirip, şu anda oynanmakta olan oyun içinse şimdiden kaygılanmasına gerek yok, şimdilik tek yapması gereken, eğer kendini bilmez bir fikir ya da eylem kaderin düzenini bozmasın diye serçe parmağının ucuyla yapacağı hamleleri saymazsak, olaylan doğal gidişatına terk etmek. Nitekim İsa ile Mecdelli Meryem arasında geçen konuşmanın kalan bölümünü hiç umursamıyor. Peki şimdi ne yapacaksın, diye soruyor kadın. Nereye gidersem gideyim beni takip edeceğini söylemiştin. Nerede olursan ol seninleyim, ikisi arasındaki fark nedir. Bir fark yok, burada istediğin kadar kalabilirsin, eğer bir zamanlar bir günah evi olan bu evin geçmişi vicdanını rahatsız etmeyecekse, kal. İsa sustu, düşündü, düşündü, ve sonunda dedi ki, Mecdel’de bir iş bulacağım, kan koca olarak yaşayabiliriz. Çok şey vaat ediyorsun, bana şuracıkta, dizinin dibinde oturmak yetiyor. İsa iş bulamadı, beklediğinden kötüsü de gelmedi başına, alaylar, küfürler, sataşmalar. Yaşım başım almış bir orospu ile yaşayan genç bir adam olduğuna göre bunlar umulmadık şeyler değil, Bugün yarın öbür müşteriler gibi kapının önünde sıraya girer. Birkaç hafta bu sözlere katlandı, bir gün Meryem’e dedi ki, Benim buradan gitmem lazım. Ama nereye gideriz, gidecek yerimiz var mı. Deniz kenarına gideriz. Şafak sökerken evden ayrıldılar, yangını gören Mecdelliler yardıma koştuysa da alevlerden geriye hiçbir şey kalmadı.</p>
</body>
</html>