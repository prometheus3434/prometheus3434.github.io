<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Deliye dönmüştü, önüne çıkan her şeye çarpıyordu, meyve tezgâhlarıyla kuş kafeslerini ve hatta tefecilerden birinin masasını devirdi, esnafın bağırışlarını umursamadı çünkü şimdi aklındaki tek şey oğlunun hayatının tehlikede olduğuydu. Birinin nasıl olup da böyle bir şey yapmak isteyebileceğini anlayamıyor. Umutsuz. Baba olmak istedi ve oldu, ama şimdi birileri oğlunu ondan almak istiyor. Demek ikisi de istenebiliyormuş, yapmak ve bozmak, bağlamak ve çözmek, yaratmak ve yok etmek. Aniden duruyor, deli gibi koşmayı sürdürürse tapmakta görevli gardiyanlardan birinin onu fark edebileceğini, gelip onu tutuklayabileceğini düşünüyor, bunca kargaşadan sonra hâlâ ortaya çıkmamış olmalarına şaşıyor. Mümkün mertebe görünmemeye çalışıyor, elbisenin dikiş yerine sığınan bit gibi, kalabalığın arasına karışıyor ve bir anda herhangi biri oluveriyor, etrafındakilerden tek farkı onlardan biraz daha hızlı yürümesi ve hızlı yürümek bu insan labirentinde göze batan bir şey değil. Surlara varana kadar koşmaması gerektiğini biliyor, ama askerlerin çoktan yola çıkmış olabileceği düşüncesi onu çileden çıkarıyor. Mızrak, hançer ve kılıçlarını kuşanmış, kimsenin kışkırtmadığı bir nefretle, hedefe doğru hızla ilerliyor olabilirler. Eğer at üzerinde gidiyorlarsa, onlara yetişmesi imkânsız, köye vardığında oğlu, zavallı çocuk, küçük tatlı İsa ölmüş olacak. Bir taraftan bunları düşünüp acılar içinde kıvranırken, diğer taraftan aklına aptalca bir şey geliyor, yevmiyesini hatırlıyor, bir haftalık yevmiyeyi kaybetmek üzere, bu iğrenç maddi kaygı o kadar güçlü ki, gerçi durmuyor ama, nasıl edip de hem çocuğu hem de yevmiyeyi kurtarabileceğini düşünmek için bir an yavaşlıyor. Ama hatırlamasıyla unutması bir oluyor, ve utanmıyor. Halbuki utanç çoğunlukla, koruyucu meleklerin en güvenilir olanıdır.</p>

  <p>Yusuf sonunda şehri geride bıraktı. Göz alabildiğine uzanan yolda tek bir asker bile yok, buradan asker geçmiş olsaydı meraklı halk yollara dökülmüş olurdu ama hiç insan yok, yüreğine su serpen asıl şey masum oyunlarını oynayan çocuklar. Bu oyunlar dövüş oyunlarına benzemiyor ki bu da iyiye işaret, eğer buradan bayraklar, davullar ve borazanlarla askerler geçmiş olsaydı çocukların içindeki savaşçı ruh uyanırdı ve küçükler hemen tek sıra olup, geçen askerlerin taklidini yapmaya başlardı. Ya da ortalıkta oğlan çocuğu kalmazdı, hepsi birden hevesle askerlerin peşine takılır, en azından bir sonraki dönemece kadar peşlerinden giderlerdi, belki aralarından ilerde asker olmak isteyen birisi askerleri sonuna kadar takip eder, günü gelince ondan ölmek ve öldürmek arasında bir tercih yapmasını isteyecek olan kaderle erkenden yüzleşirdi. Şimdi Yusuf istediği kadar hızlı koşabilir, yokuş aşağıya hızını alıyor, ona engel olabilecek tek şey mintanı, onu da dizlerine kadar çekerek koşuyor. Rüyadaymış gibi, bacaklarının vücudunun geri kalan kısmına, kalbine, başına, gözlerine yetişemediğini hissediyor. Oğlunu kucaklayıp korumak için açtığı kolları da geride kalıyor. Bazısı onun bu halini görünce yol ortasında durup başını sallıyor, bu ölçüsüz telaşı ayıplıyor, çünkü bu civarda yaşayanlar soğukkanlılıklarıyla tanınırlar ve çoğu sessiz sakin, onurlu bir hayat sürer. Bu alışılmadık davranış onların gözünde oğlunu kurtarmaya giden bir adamın telaşı değil, terbiye almamış bir Celilelinin densizliği. Rahel’in mezarını geride bıraktı. Bu iyi yürekli kadın, ağlaması, karşı dağlarda yankılanacak çığlıklar atması, ağıtlar yakması, tırnaklarıyla yüzünü deşmesi, saçlarını yolup çıplak başını dövmesi için bu kadar çok sebep olabileceğini tahmin bile edemez, çocuklarının başına geleceği asla bilemezdi.</p>

  <p>Yusuf Beytüllahim eteklerindeki ilk evi görünce ana yoldan çıkıyor ve yoluna tarlalardan, bahçelerden devam ediyor, bu ani manevranın sebebini soracak olsak, Kestirmeden gidiyorum, derdi herhalde, bu güzergâhın yolunu epey kısaltacağı kesin, ama düz yol gibi rahat değil. Tarlalarda çalışanlara görünmemeye dikkat eden, bir çoban gördüğünde hemen bir ağacın ardına gizlenen Yusuf mağaraya iyice yaklaştı. Günün bu saatinde onu ne Meryem ne de mışıl mışıl uyuyan bebek İsa bekliyordu. Son bayırı da tırmanırken birden aklına yine korkunç bir şey geliyor, ya kadın çocuğu da yanma alıp kasabaya indiyse. Meryem’in, mağara için teşekkür etmeyi Yusuf’a bırakacağı kesin, ama kocasının yokluğundan faydalanıp, Salomi’ye ve son zamanlarda sık görüşmeye başladığı birkaç aileye veda etmeye inmiş olması, kadınları bilen için, hiç de öyle şaşırtıcı bir şey olmazdı. Kendini sokaklarda dolaşırken hayal etti bir an için, kapı kapı gezerken, Karım burada mı. Bunu kaygıyla sorsa ahmaklık etmiş olurdu. Oğlum burada mı, diye sormalı, yoksa kucağında bir çocukla kadının biri, onu kaygılı görünce şöyle bir soru sorabilirdi, Bir aksilik mi var. Yok, yok bir şey, diye cevaplardı herhalde, Hiçbir derdimiz yok şükürler olsun, sabah erkenden yola çıkacağız, daha eşya toplayacağız. Buradan bakıldığında kasaba Yusuf’a inşaat alanını hatırlatıyor, birbirinin aynı olan çatıların arasından görünen irili ufaklı taşlar. İşçiler bir gözetleme kulesi, bir zaferi onurlandıracak bir anıt, ya da bir ağlama duvarı dikmek için onları toplayıp üst üste koyana kadar, taşlar etrafta dağınık halde duruyor. Uzaktan havlayan bir köpeğin sesi duyuluyor, diğer köpekler ona cevap vermekten geri kalmıyor. Sıcak akşam mahmurluğu, dağılan bir bulut gibi köyü terk ediyor.</p>

  <p>Bir anlık bir duraksamaydı bu. Marangoz son bir gayretle mağaranın girişine vardı ve bağırdı, Meryem, orada mısın. İçeriden cevap geldi. Koşarak geldiği onca yolun yorgunluğu, ve tabii çocuğunun hayatta olduğunu öğrenmenin verdiği ferahlıkla, Yusuf’un dizlerinin bağı çözüldü. İçeride Meryem akşam yemeğini hazırlıyor, sebze doğruyor, çocuksa yemlikte uyuyordu. Yusuf bir an çöktü kaldı, ama sonra hemen toparlandı, ayağa fırladı, Gitmemiz gerek, derhal burayı terk etmeliyiz.</p>

  <p>Meryem şaşırdı, Gidiyor muyuz, diye sordu, Evet, hemen şimdi, Ama demiştin ki, Sus ve ben eşeğin eğerini bağlayana kadar eşyaları topla. Önce bir yemek yeseydik. Yok yok, yolda yiyecek bir şey buluruz, iyi ama yakında hava kararacak, ya yolumuzu kaybedersek, bunun üzerine Yusuf çileden çıktı. Sus be kadın, gidiyoruz dedim, sus da dediğimi yap. Meryem’in gözleri yaşardı, kocası ilk kez onu böyle azarlıyordu. Tek söz daha etmeden pılı pırtıyı toplamaya başladı. Yusuf eşeğin semerini bağlarken, Acele et, acele et, diye söyleniyordu. Sonra eline geçeni semerin iki yanındaki sepetlere tıkıştırmaya başladı. Meryem artık tanıyamadığı kocasına bakakalmıştı. Sonunda yola çıkmaya hazırlardı, geriye yapılacak tek iş kalmıştı, ocaktaki ateşin üzerine bir avuç toprak atmak. Yusuf etrafı kolaçan etmek için dışarı çıkmadan önce, karısına içeride beklemesini işaret etti.</p>

  <p>Göğe ve yere günbatımının soluk gölgesi düşüyordu. Güneş henüz batmamıştı, ama yoğun sis çevredeki tarlaların güneş görmesine engel oluyor, sise gömülü tarlalar yukarıdan bakıldığında görülemiyordu. Yusuf, mağaranın girişinde dışarıdan gelen sesleri dinlerken tüyleri diken diken oldu, birkaç adım attı. Köyden bir çığlık yükseldi, insan sesine benzemeyen kulak tırmalayıcı bu ses tepeden tepeye yankılanırken, onu her yerden yükselen başka çığlıklar ve feryatlar izledi. Bunlar insanların talihsizliğine ağıtlar yakan meleklerin sesleri değil, boş göğün altında, acıyla feryat eden insanların sesleriydi. Yusuf mağaraya geri dönmek için, fark edilmekten korkar gibi, birkaç sessiz adım attı ve sözünü dinlemeyip dışarı çıkan Meryem ile karşılaştı. Titriyordu. Bu çığlıklar da neyin nesi, diye sordu, ama Yusuf cevap vermedi, kadını mağaraya geri götürdü ve telaşla ocağa toprak atmaya başladı. Nedir bu çığlıklar, diye sordu bir kez daha, karanlıkta artık birbirlerinin yüzlerini göremiyorlardı, Yusuf cevap verdi, Çocuk öldürüyorlar. Bir an sessiz kaldı ve sonra ekledi, Çocuk öldürüyorlar, Hirodes’in emriymiş, bu sözleri kuru bir hıçkırık izledi, Bu yüzden gidiyoruz dedim.</p>

  <p>Otların ve bezin hışırtısı duyuldu, Meryem çocuğu yemlikten almış göğsüne bastırıyordu, Tatlı küçük İsa, sana kim, neden zarar vermek istesin. Bu sözlerle birlikte bir kez daha gözyaşlarına boğuldu. Sus, dedi Yusuf, gürültü yapma, belki askerler mağarayı bulamaz, Beytüllahim’de yaşayan üç yaşın altındaki bütün çocukları öldürme emri aldılar. Sen nereden öğrendin bunu. Tapınaktayken duydum, ondan eve geldim. Ne yapacağız şimdi. Köyün dışındayız, askerlerin gelip bu mağaralara bakacağını zannetmiyorum, ev ev dolaşmak için emir aldılar, biri bizim burada olduğumuzu ihbar etmezse kurtuluruz. Tekrar çıkıp dışarıyı dinledi, çığlıklar kesilmiş, koro halinde bir ağlama dışında tek ses duyulmuyordu ki o da yavaş yavaş yok oluyordu. Masumların katli sona ermişti.</p>

  <p>Hava hâlâ pusluydu. Göğün sakinleri yoğun sis ve ilerleyen karanlık yüzünden Beytüllahim’i göremiyor olmalıydı. Yusuf Meryem’i uyardı, Sakın buradan ayrılma, ben gidip yola bakacağım, askerler gitmiş mi gitmemiş mi öğreneceğim. Dikkatli ol, dedi Meryem, tehlikede olanın kocası olmadığını unutmuştu, sadece üç yaşın altındaki çocukların canına kıyıyorlardı. Birisi Yusuf’u ele vermek için kendini yola, askerlerin önüne atıp, Bunun adı Yusuf’tur, marangozdur, üç yaşına basmamış bir oğlu vardır, ve adı İsa’dır, belki peygamberin bahsettiği çocuk odur, şimdi hepsi ölü olduğuna göre şan şeref bizim çocuklarımızın alın yazısı değilmiş, diye haykırmadığı sürece Yusuf için korkulacak bir şey yoktu.</p>

  <p>Mağaranın içi o kadar karanlıktı ki, insan o karanlığa dokunabileceğini zannediyordu. Karanlıktan oldum olası korkan Meryem, evde ışık olmasına alışmıştı, ocaktan ya da kandilden, bazen de ikisinden birden gelen bir ışık. Burada yerin dibinde saklanırlarken, zavallı kadının korkusu kat kat büyüyor, karanlığın parmaklarının güzel dudaklarına dokunacağı hayali onu dehşete düşürüyordu. Kocasının sözünü çiğneyip mağaradan çıkmak, küçük yavruyu tehlikeye atmak istemiyordu, ama korkusu anbean şiddetleniyor, onu çileden çıkartıyordu. Korkusunun sağduyusunu gölgede bırakmasına ramak kalmıştı, kendi kendine şöyle söylemesi anlamsız olurdu, Ateşi söndürmeden önce, mağaranın içinde hiçbir şey yoktu, söndürdükten sonra neden olsun. Ama bu fikir ona el yordamıyla yemliği bulma cesareti verdi, çocuğu yemliğe yatırdı, sonra sessizce sürünerek ocağı buldu, külleri bir maşa yardımıyla aralayarak henüz tamamen sönmemiş korları ortaya çıkardı. Birden korkusu kayboldu, ışıklı toprağı hatırlamıştı. Köz, kâsenin içinde titrek ışıklar saçtığını gördüğü toprağa benziyor, ışıltısı uzak bir dağın eteklerinde ilerleyen meşaleleri hatırlatıyordu. Sonra dilencinin yüzü gözlerinin önüne geldi. Ondan kurtulmanın yolu mağarayı biraz daha aydınlatmaktan geçiyordu. Meryem yine el yordamıyla yemliği buldu ve bir tutam ot aldı. Ocakta sönmeye yüz tutan közün ışığında kandili buldu ve mağaranın bir köşesine yerleştirdi. Buradan solgun ama huzur dolu bir ışık yayabilecek, dışarıdan da fark edilmeyecekti. Meryem korkuları, kaygıları, ölümleri umursamadan hâlâ mışıl mışıl uyuyan çocuğa gitti. Oğlunu kollarına aldı ve kandilin yanına oturdu, bekledi.</p>

  <p>Zaman geçti. Çocuk gözlerini tam açmamış ama uyanmıştı, Meryem çocuğun ağlamak üzere olduğunu görünce göğsünü telaşla açtı ve o doymak bilmez ağzı göğsüne yanaştırdı. Ayak sesleri duymaya başladığında İsa hâlâ sütünü emiyordu. Kadının kalbi duracak gibi oldu.</p>

  <p>Gelen askerler olabilir miydi. Ama ses tek kişinin ayak sesiydi, ve askerler çoğunlukla ikişerli gruplar halinde dolaşır ki biri saldırırken diğeri onu kollayabilsin. Yusuf olmalı, diye düşündü, bu kez de kandili yaktığı için azar işiteceğinden korktu. Ayak sesleri yaklaştı, Yusuf mağaraya giriyordu. Meryem ürperdi, çünkü bu adımlar Yusuf’un yere sağlam basan adımlarına benzemiyordu. Daha önce iki kez olduğu gibi, geceleyecek bir yer arayan bir göçebe mağaralarına göz koymuş olabilirdi, gerçi Meryem onlardan hiç korkmamıştı. Bir insan ne kadar kalpsiz olursa olsun, kucağında çocuğuyla bir anneye zarar vermez diye düşünmüştü. Bunun üzerine aklına Beytüllahim’de katledilen çocuklar geldi, belki bazıları son nefeslerini analarının kucağında vermişti. İsa’nın keyfini sürdüğü ana kucağı, sonları olmuş, masum yavrular süt emerken kılıçlar narin bedenlerini deşmişti. Ama bu işi askerler yapmıştı, göçebeler değil. Hayır, bu gelen Yusuf değil, kimseyi şahit gösteremeyeceği bir kahramanlık yapmak isteyen bir asker de değil, evsiz barksız bir göçebe hiç değil. Daha önce bir dilenci kılığında görünmüş olup şimdi çoban kılığında gezen, cennetten mi yoksa cehennemden mi geldiğini söylemese de, bir melek olduğunu iddia eden o adam bu.</p>

  <p>Melek dedi ki, Sana esenlik olsun Yusuf’un karısı, çocuğuna da esenlik olsun, bu mağaraya sığınmış olmanız ne büyük talih, yoksa biriniz yaralanıp ölecek, öbürünüz daha derinden yaralanacak fakat yaşayacaktınız. Meryem dedi ki, Yardım isteyen çığlıklar duydum. Melek dedi ki, Gün gelecek sana yakaracaklar, ama ondan da önce sen, hayatın boyunca binlerce ağıt duyacaksın. Meryem dedi ki, Kocam askerlerin gidip gitmediğine bakmak için dışarı çıktı, döndüğünde seni burada bulmamalı. Melek dedi ki, Kaygılanma, o gelmeden ben gideceğim, buraya beni uzun süre görmeyeceğini bildirmek için geldim, göklerin hâkimi ne dilediyse o olur, Yusuf’un günahı gibi bu ölümler de kaçınılmaz. Meryem dedi ki, Ne günahı, benim kocam dürüst bir adamdır, günah işlemez. Melek dedi ki, Günah işleyen dürüst adam çoktur, sayısız günahları vardır ve affı olmayan biricik günah onların günahıdır. Meryem sordu, Kocam ne günah işledi. Melek cevapladı, Sana söylersem, onun günahına ortak olmak istemeyeceksin. Meryem dedi ki, Yemin ederim ben masumum.</p>

  <p>Melek dedi ki, istiyorsan yemin et, ancak benim önümde edilen her yemin nereye estiğini bilmeyen rüzgâr gibidir. Meryem ısrar etti, Ne suç işlemişiz söyle. Melek cevap verdi, Bu kılıçları kınından çıkartan Hirodes’in zulmüdür, ve sizin bencilliğiniz ve korkaklığınız, bu masumların ellerini ayaklarını bağlayan sicimdir. Meryem sordu, Ne yapabilirdim. Melek dedi ki, Senin yapacak bir şeyin yok, geç haber aldın, ama marangoz bir şey yapabilirdi, köylülere çocuklarını alıp kaçacak zamanları varken, askerlerin çocukları öldürmek için yola çıktığını haber verebilirdi, ormana saklanırlardı, ya da Mısır’a kaçıp Hirodes’in ölümünü beklerlerdi, ki yakındır. Meryem dedi ki, Yusuf bunu düşünemedi. Meleğin cevabı sertti, Evet düşünmedi, ama bu onu affettirmez. Meryem, gözleri yaşlı, yakardı. Sen meleksin, affet onu. Melek cevapladı, Ben affedici bir melek değilim. Meryem yakardı, Affet onu. Melek dedi ki, Sana doğrusunu söyleyeyim, bu günahın affı yoktur, affedilmeyi kocandan çok Hirodes hak eder, hainin affı döneğin affından daha kolaydır. Meryem sordu, Ne yapacağız şimdi. Ve melek dedi ki, Her insan gibi yaşayacak ve acı çekeceksiniz. Meryem sordu, Peki ya oğlum. Melek dedi ki, Babanın günahı, oğlunun boynunun borcu, Yusuf’un günahının gölgesi şimdiden oğlunun alnını kararttı. Meryem iç geçirdi, Ne talihsizmişiz böyle. Sana doğrusunu söyleyeyim, dedi melek, yapılacak bir şey kalmadı. Meryem boynunu büktü, oğlunu, meleğin haber verdiği lekeden korumaya çalışır gibi, göğsüne iyice bastırdı, ve başını kaldırdığında melek kaybolmuştu. Bu kez hiç ayak sesi duyulmadı. Uçup gitmiş olmalı, diye düşündü Meryem. Ayağa kalkıp mağaranın girişine yürüdü, gökte meleğin yükselişinden, ya da yerde Yusuf’un dönüşünden bir iz var mı görebilmek için dışarı çıktı.</p>

  <p>Sis dağıldı, ilk yıldızlar işleyen demirin ışıltısıyla parlamaya başladı, köyden hâlâ ağıtlar yükseliyordu, işte o zaman Meryem’in aklına, meleğin uyarısı kadar dehşet verici, kibir dolu başka bir fikir geldi. Ya oğlunun kurtulmuş olması Tanrı’dan bir işaretse, çünkü kuşkusuz diğer birçokları canlarından olurken bu çocuğun hayatta kalmasının bir anlamı olmalıydı, diğerlerinin Tanrı’ya. Niçin öldürdün bizleri, diye soracakları günü beklemekten ve o günde Tanrı nasıl bir cevap vermeyi tercih ederse, o cevapla yetinmekten başka yapacak şeyleri kalmamıştı, oysa İsa hayattaydı. Meryem çok geçmeden bu çılgınlıktan vazgeçti, şu an Beytüllahim’deki diğer analar gibi kucağında ölü bir bebek taşıyor olabileceğini aklına getirdi, ve ruhunun huzuru ve kurtuluşu için tekrar gözyaşlarına boğuldu. Yusuf döndüğünde hâlâ ağlıyordu. Ayak seslerini duymuştu ama kayıtsız kaldı, azarlanmak hiç umurunda değilmiş gibi, şimdi tüm diğer kadınlarla birlikte ağlıyordu, kadınlar aşağıda, kucaklarında ölü çocukları, bir daire oluşturacak biçimde oturmuş dirilişi bekliyorlardı. Yusuf kadının ağladığını gördü, anladı, tek söz söylemedi.</p>

  <p>Mağaranın içinde yanan kandili fark etmemişti. Ocaktaki közün üstünü kül kaplamıştı ama ortada hâlâ karanlığa direnen, titrek bir ışık görülebiliyordu. Eşeğin yükünü indirirken Meryem’i rahatlatmaya çalıştı, Artık tehlike geçti, askerler gitmiş, geceyi burada geçirebiliriz. Şafak sökmeden yola koyulacağız, ana yoldan yürümeyiz, kestirmeden gideriz, yol olmayan yerde de başımızın çaresine bakarız. Meryem hâlâ sayıklıyordu, Onca çocuğa yazık değil mi, ve bu Yusuf’u öfkelendirdi, Nereden biliyorsun, saydın mı kaç çocuk olduğunu, Meryem cevap verdi, Bazılarını tanıyordum. Kucağındaki çocuğu esirgeyen Tanrı’ya şükrediyor olmalıydın. Ediyorum. Bana bir günah işlemişim gibi bakmayı kes. Ben sana bakmıyordum. Benimle suçlar gibi konuşma. Peki, artık başka şey demeyeceğim. İyi. Yusuf eşeği yemliğe bağladı, hâlâ eşeğe yetecek kadar ot vardı. Eşeğin şikâyet etmeye hakkı yoktu, hem yemi vardı hem de bolca temiz hava almıştı, ama aç değildi. Sonraki gün gideceği yola hazırlanır gibi bir hali vardı, onca mesafe, hem de onca yükle. Meryem çocuğu yere bıraktı ve dedi ki, Ateşi canlandıracağım. Niçin. Yiyecek bir şeyler hazırlamak için. Yoldan geçenin dikkatini çekecek bir ateş istemiyorum, pişirmeden yiyebileceğimiz ne varsa onu yiyelim. Sonra karınlarını doyurdular.</p>

  <p>Kandilin ışığı mağaranın sakinlerini birer hayalete çevirmişti, eşek bir heykel kadar hareketsizdi, ağzı yemlikteydi ama yemiyordu, çocuk uyuyordu, adam ve karısı buldukları kuru incirle açlıklarını bastırıyorlardı. Meryem döşeği yere serdi, üzerine bir battaniye örttü ve ardından, her zamanki gibi, yatağa girmek için kocasını beklemeye başladı. Yusuf önce dışarı çıkıp gecenin karanlığında bir kez daha aşağıya bakmak istedi. Gök ve yer huzur içindeydi, artık köyden ne çığlık ne de ağıt yükseliyordu. Kapıların ve ruhların sıkıca kapalı olduğu evlerin içinde bir tek Rahel’in yırtınıp dövünecek gücü kalmıştı. Battaniyeye sarılan Yusuf, korkunç günün ardından epey yorgun düştüğünü hissetti, bu çetin kovalamacanın oğlunun hayatını kurtardığım düşünecek hali kalmamıştı. Askerler verilen emri harfiyen uygulamış, Beytüllahim’in çocuklarını öldürün, dendiği için bunun dışında bir şey yapmak akıllarının ucundan geçmemişti, etraftaki mağaraları birer birer arasalardı, kaçıp mağaralara saklanan ya da hayatlarını mağaralarda sürdüren aileleri yakalayabilirlerdi. Yusuf başka zaman, Meryem’in ondan sonra yatmasını, hatta yatağa o uykuya daldıktan sonra girmesini umursamazdı, ama o gece, kadının yüzünde kederli bir ifadeyle ona bakmasından çok rahatsız oldu. Dedi ki, Orada durmanı istemiyorum, yatağa gel. Meryem karşı gelmedi. Ama önce gidip eşeğin bağının sağlam olup olmadığına baktı, sonra yatağa girdi ve bir ah çekti, gözlerini yumdu, uykuyu bekledi.</p>

  <p>Yusuf gece bir kâbus gördü. Köye giden yolda eşek üzerinde ilerliyordu, evler görünmeye başlamıştı. Üniforma giymiş, kılıç kuşanmıştı, kalkanı, mızrağı ve hançeri de vardı, askerler arasında bir asker. Komutan sordu, Nereye gidiyorsun, hey marangoz sana söylüyorum, ve Yusuf, ona verilen göreve hazır, şöyle cevap verdi, Beytüllahim’e gidip oğlumu öldüreceğim, bunları dedikten sonra bir çığlık atarak uyandı, titriyor, alnından terler boşalıyordu. Meryem merakla sordu, Ne oluyor, ne oldu, Yusuf, Hayır, hayır, hayır, diye tekrarlıyor, başka şey söylemiyordu. Sonra hıçkırıklara boğuldu. Meryem kalktı, kandili eline aldı ve ışıkta adamın yüzüne baktı. Hasta mısın, diye sordu. Elleriyle yüzünü örten Yusuf bağırdı, Çek lambayı gözümün önünden, çek be kadın, hıçkırıkların ardı arkası kesilmiyordu, yemliğe gidip çocuğun ne halde olduğunu görmek istedi. Çocuk iyi, Yusuf Usta, kaygılanma, aslında çocuğun hiçbir şey umuru değil. Sakin, çünkü tek dileği doyup uyumak. Bir mucize eseri kurtulduğu korkunç katliamdan habersiz, huzur içinde uyuyor, bir düşün, onu dünyaya getiren baba tarafından öldürülecekti, gün gelecek ölüm hepimizin yakasına yapışacak ama, Ölümden ölüme de fark var. Aynı kâbusu göreceğinden korkan Yusuf, geri yatamadı. Battaniyeye sarıldı ve mağaranın girişinde bir kayanın oyuğuna oturdu. Ay ışığı bu oyukta, kandilin zayıf ışığının dağıtmaktan aciz kaldığı, kapkara bir gölge oluşturdu. Eğer köleleri Hirodes’i şu yoldan götürüyor olsaydı, kral kana susamış, gözü dönmüş vahşi askerlerine dönüp, sakin sakin şöyle derdi, Hiç boşuna aramayın buraları, devam edin, burada kayalarla gölgelerden başka şey yok, bizim istediğimiz yeni doğmuş bebeklerin narin vücutları. Yusuf rüyasını hatırlayıp yine titremeye başladı. Bu rüyanın nereden çıktığını anlamıyordu, çünkü Tanrı şahittir, çocuğunun hayatının tehlikede olduğunu duyunca, onca yolu deli gibi koşmuş, duvarlar tırmanmış, tepeler aşmıştı. Via Dolorosa dedikleri yol böyle bir yol olmalı. Yine de rüyasında kendisini gözü dönmüş bir katil görüyordu. Şimdi biri çıkıp, rüyalara akıl ermez deseydi, ne akıllıca bir laf etmiş olurdu. Yusuf bunun şeytanın işi olduğuna kanaat getirdi, elini etrafındaki iblisleri kovalar gibi salladı.</p>

  <p>Görünmez bir gece kuşunun havada süzülürken attığı çığlığın yankıları her yeri kapladı, bir ıslık gibiydi, belki de çobanın biri ıslık çalıyordu, ama koyunlar çoktan uykuya dalmışken, etrafta geceyi kollayan köpeklerinkiler dışında açık göz kalmamışken, bu pek mümkün görünmüyor. Yine de, bütün canlılara eşit ölçüde mesafeli duran sakin gece, belki de bizim çoğunlukla evrenle özdeşleştirdiğimiz mutlak kayıtsızlığı, boşluğun kayıtsızlığını sergiliyordu. Eğer boşluk diye bir şey gerçekten varsa, her şey tamamına erdiğinde geriye ondan başka bir şey kalmamalı. Gece, dünyanın bizi ve çılgınlığımızı barındırmak için var olduğuna inanabildiğimiz anlarda, dünyaya hâkim olduğunu gördüğümüz o anlamı ve akılcı düzeni hiç umursamıyordu. Anlamsız, deli saçması kâbus, gökte parlayan ay ve yemlikte mışıl mışıl uyuyan çocuğun sayesinde, geceye karışıp yok oldu. Yusuf uyanıktı ve düşüncelerine her adam kadar hâkimdi. Şimdi barışçıl, şefkat dolu, ama bir o kadar canavarca şeyler düşünüyordu. Birçok masum yavruyu kılıçtan geçirmiş olan askerlerin, kendi oğluna dokunmamış olmasından memnun, bu sebeple Tanrı’ya minnettardı. Marangoz Yusuf’u karanlıkta bırakan gece, Beytüllahim’in analarını da karanlığa boğuyor, nedense babaları, hatta bir an için Meryem’i de göz ardı ediyordu, neden bilinmez, olayın dışında bırakılmışlardı. Sessiz saatler birbirini izledi, Yusuf ilk ışıkla uyandı, eşyaları eşeğe yükledi, hava tam aydınlanmadan, ayın son ışığında, tüm aile, İsa, Yusuf ve Meryem, Celile’ye doğru yola koyuldu.</p>

  <p>Önceki gece iki bebeğin öldüğü evinden, sabahın köründe, kimseye haber vermeden çıkan cariye Salomi, doğumuna yardım ettiği son bebeğin aynı kaderi paylaştığını sanarak, mağaraya gitti. Mağarayı boş buldu, geriye ayak izleriyle eşeğin tırnak izlerinden başka bir şey kalmamıştı. Küllerin arasında bir iki parça köz hâlâ için için yanıyordu, ama kan izi yoktu. Gitmiş, dedi Salomi, küçük İsa ilk ölümünün pençesinden kurtuldu.</p>
</body>
</html>