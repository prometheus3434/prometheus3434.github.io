<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Havariler İsa’nın izinden gitti, güvercin tezgâhlarını devirdiler, açılan kafeslerden kaçan güvercinler esnafın şaşkın bakışları altında göğe süzüldü, tapınağın üstünde uçarak sunaktan yükselen dumanın etrafında daireler çizdiler, çünkü artık orada yakılmayacaklardı, kurtarıcıları imdada yetişmişti. Sonra baş belalarını yakalamaya, cezalandırmaya ve dışarı atmaya yarayan uzun kargılarıyla tapınak bekçileri ortaya çıktı, ama karşılarında ellerinde değnekleri, kimseyi yanlarına yaklaştırmayan on üç heybetli Çelileli buldular. Gelin, hepiniz gelin, gelin de Tanrı’nın kudretini görün, diye tehditler savurduktan sonra bekçilerin üstüne atladılar, tozu dumana kattılar, karşılarına çıkan her şeyi parçaladılar, çadırları ateşe verdiler. Kısa süre sonra, tapınakta göğe yükselen bir duman bulutu daha oldu, ve biri haykırdı, Romalıları çağırın, ama kimse kulak asmadı, çünkü ne olursa olsun Romalıların tapınağa girmesi yasaktı. Bu kez kılıçlar ve mızraklarla daha çok bekçi geldi, para bozan ve güvercin satan esnaftan mallarını yabancılardan korumak isteyenler bekçilere katıldı, sonunda saldırganları dize getirdiler, kargaşa Tanrı’yı en az Haçlı seferleri kadar eğlendirmiş olsa da, kendi tarafında olanlara destek olduğu söylenemez. Başkâhin diğer bütün kâhinler, ihtiyarlar ve çağrıyı duyan çok sayıda âlimle beraber tapınağın girişinde belirdiğinde hal böyleydi. En az İsa’nınki kadar yüksek bir sesle dedi ki, Bu defalık salalım gitsin, ama bir daha yüzünü gösterirse, boynunu keser atarız, hasatta mahsulü tehdit eden daraya yaptığımız gibi. Onun tarafında savaşanlardan Andreya dedi ki, Huzur yerine kılıç getireceğini söylerken ciddiydin demek, ama değneklerin kılıçlar karşısında pek şansı yok, İsa buna şöyle karşılık verdi, Değneği tutanın kim olduğuna bağlı. Peki şimdi ne yapacağız, diye sordu Andreya. Beytanya’ya dönelim, dedi İsa, bizim kılıca değil azme ihtiyacımız var. Böylece, onlara bakıp alay eden kalabalığa değneklerini sallaya sallaya tapınağı terk ettiler, kısa süre sonra Kudüs’den sağ salim çıktılar ve ağır adımlarla yollarına devam ettiler, çünkü çok yorulmuşlardı ve aralarında yaralılar da vardı.</p>

  <p>Beytanya’da kapılarda karşılandılar, insanlar onlara acıyarak bakıyordu, ama havarilerin gözünde bu çok doğaldı çünkü savaştan çıkmışlardı ve gerçekten acınacak haldeydiler. İnsanların yüzündeki acının asıl sebebini, Lazarus’un evine yaklaştıklarında anladılar. Tatsız bir şey olduğu belliydi. İsa önden gitti, avluya girdi, evin önüne toplananlar İsa’nın geldiğini görünce iç çekerek ona yol verdiler, içeriden ağıtlar geliyordu. Vah sevgili kardeşim, diye dövünüyordu Marta, Ah canım kardeşim, diye feryat ediyordu Meryem. Lazarus’un bedeni yerde bir sedyenin üzerinde yatıyor, uyuyormuş gibi görünüyordu ama uyumuyordu, ölmüştü. Zayıf kalbinden hayatı boyunca çok çekmiş, ama sonra, bütün Beytanyalıların huzurunda şifa bulmuştu, ama şimdi mermer heykel gibi hareketsiz, donuk,boylu boyunca yatıyor, ebediyete göçmüş gibi görünüyordu, çok geçmeden katılaşacak, moraracak, bu da onu seyredenlere daha çok acı verecekti. İsa’nın dizlerinin bağı çözüldü, olduğu yere çöktü kaldı, o da ağlayıp feryat etmeye başladı, Nasıl olur, nasıl olur, çaresiz kaldığımızda kendiliğinden ağzımızdan çıkan sözler. Gerçeği kabullenmeyi bir an olsun erteleyebilmek için, Nasıl olur, diye sorarız, sanki bu soruyla ölümün yerine hayat koyma şansımız varmış, olması gerekeni olanla değiştirebilirmişiz gibi. Marta kalbinin derinliklerinden kopup gelen acıyla İsa’ya dedi ki, Burada olsaydın, kardeşim ölmeyecekti, ama senin Rabden dilediğin her şey olur, seninle körlere göz veren, cüzamlıları paklayan, dilsizleri konuşturan Rab, bundan sonraki harikalar için de senin sözlerini bekliyor. İsa dedi ki, Kardeşin dirilecek, ve Marta dedi ki, Kıyamet günü dirileceğini biliyorum. İsa ayağa kalktı, o an sonsuz bir güce sahip olduğunu, istediği her şeyi yapabileceğini biliyordu, ölümü bedenden kovabilir, ölüye can bağışlayabilir, onu konuşturabilir, hareket etmesini, hatta kahkahalar atmasını, sevinç gözyaşlarına boğulmasını sağlayabilir, açıkça şöyle diyebilirdi, Diriliş ve hayat benim, bana imanı olan kişi, ölse bile, yine de yaşayacaktır, ve Marta’ya sordu, Buna inanıyor musun, ve Marta dedi ki, Evet, senin Tanrı’nın bu dünyaya gönderdiği oğlu olduğuna inanıyorum. Hal böyle olunca, her şey yerli yerine oturduğu, güç ve gücü kullanma iradesi de hazır olduğu için, İsa’nın bütün yapacağı kollarını ruhun terk ettiği bu bedene uzatmak ve şöyle söylemekti, Lazarus, kalk, ve Lazarus dirilecekti çünkü bu Tanrı’nın isteğiydi, ama işte tam o an Mecdelli Meryem elini İsa’nın, omzuna koydu, dedi ki, Bu hayatta hiç kimse iki kez ölmeyi hak edecek kadar günah işlememiştir, İsa elini çekti, uzaklaştı ve ağlamaya başladı.</p>
</body>
</html>