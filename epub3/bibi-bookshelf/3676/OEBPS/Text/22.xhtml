<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Sonra uzun bekleyiş başladı. Tanrı’nın kendisini İsa aracılığıyla gösterdiği işaretler, birkaç sihir sözüyle icra edilen, zekice ve etkili sihirbaz hilelerinden daha parlak değildi, attıkları ip havada asılı kalan, ona bir yerden destek almadan ya da bir şeye tutunmadan, kanca kullanmadan ve esrarengiz bir cinin yardımına da başvurmadan tırmanan Doğulu fakirler daha iyisini yapıyordu. İsa’nın böyle şeyler olması için tek yapması gereken niyet etmekti, neden yaptığı sorulduğundaysa, ağları boş dönen balıkçıların üzüntüsüne dayanamadığını, azgın fırtınaların tehditlerini görmezden gelemediğini, düğünde şarabın bitmesine dayanamadığını söylüyordu, işin aslı Rabbin onun ağzından konuşacağı vakit henüz gelmemişti. Celile’nin bu tarafında yaşayan köylüler, Nasıralı bir adamın, ancak Tanrı’dan gelebilecek esrarengiz güçlerle mucizeler yaparak gezdiğini yaydılar, adam da bunu inkâr etmedi, ama neden ortaya çıktığını açıklayamıyor, bu beklenmedik bolluktan istifade etmeye çalışan insanlar da artık soru sormuyordu. Simun, Andreya ve Zebedi’nin oğulları böyle düşünmüyordu, ama onlar İsa’nın dostuydu ve hayatından endişe ediyorlardı. İsa her sabah uyandığında sessizce mırıldanıyordu, Kim bilir, belki bugün, bazen de bunu yüksek sesle söylüyordu. Onu duyan Mecdelli Meryem, bir şey demeden iç çekerek bir süre yatıyor, sonra doğrulup onu gözlerinden ve alnından Öpüyordu. İsa kendisini kadının göğüslerinin o tatlı, sıcak kokusuna bırakıyor, bazen geri yatıyor, bazen de aklındakini unutup, içinden başka bir bedende tekrar doğarak çıkacağı bir koza örer gibi, başını Meryem’in koynuna gömüyordu. Sonra gölde onu bekleyen ve çoğu İsa’yı hiç anlamayan, neden bir kayık alıp tek başına balığa çıkmadığını, tuttuğu bütün balığı kendine saklamadığını sorup duran balıkçıların yanına iniyordu. Şimdi her şey daha kolaydı ama balıkçılık zor zanaat, insanı yoruyordu, bazen açıkta durup dinlenirlerken İsa’nın içine bir şey doğuyor, yüreği ürperiyordu, ama Tanrı’nın oturduğu göğe bakacağına, korku ve sabırsızlıkla, sanki gölün derinliklerinden balık değil de, yüzeye varmakta geciken sözler bekliyormuş gibi, sakin göle bakıyor, pak bir ten gibi parlayan sulara dalıp gidiyordu. Günlük av bitiyor, yüklü kayık sahile dönüyor ve İsa, boynu bükük, bir kez daha Mecdelli Meryem’i arkasına alarak kıyıda yürüyordu. Haftalar ve aylar, sonra yıllar böyle geçti, tek değişiklik geliştikçe bina sayısı artan Taberiye’nin giderek büyümesiydi, bunun dışında, kışın ölüp baharda dirilen bu bölgede hiçbir değişiklik olmadı. Gerçi kış uykusu yoksa, bahar da olmayacağına göre, bu da yanlış bir gözlemdi, bu ülke ne ölüyor ne de dinliyordu.</p>

  <p>İsa yirmi beş yaşındayken evren uyandı, sanki birileri kaybedilen zamanı telafi etmeye çalışıyormuş gibi, işaretler birbirini izledi. Doğru, ilk işaret tam bir mucize sayılmazdı, Simun’un annesi hastalanıp yatağa düşmüş, ziyarete gelen İsa yatağın başucuna oturup, hepimizin yapacağı gibi, elini kadının alnına koymuş, ama bunun onu iyileştireceğini beklememişti. Ama İsa, zehirli suyu emen toprak gibi, eliyle kadının alnındaki ateşi çekti, kadın yatağında aniden doğruldu ve belki alakasız ama, dedi ki, Benim dostum, damadımın da dostudur, sonra hiçbir şey olmamış gibi evdeki işlerine geri döndü. Bu ilk olay onunla dostları arasında bir meseleydi ve kapalı kapılar ardında olup bitmişti, ama ikinci işaret, Mecdelli Meryem ile nikâhsız yaşayan ve sonuçta bir insan olan İsa’yı yazılı ve sözlü yasayla karşı karşıya getirdi. Zina yaptığı için Musa’nın yasasına göre taşa tutulacak olan bir kadın gördü, ve insanlara dedi ki, Durun, aranızda günahsız olan varsa, ilk taşı o atsın. Şöyle der gibi, Bir orospuyla yaşamasaydım, yaptıklarım düşündüklerimi le- kelemeseydi, ben de taşı elime alırdım. Büyük risk alıyordu, erkekler arasında daha duygusuz olan birkaçı bu uyarıya kulak asmayıp, yapacağım yapabilirdi, çünkü yasa onlar için değil kadınlar içindi. İsa’nın tecrübesizlikten gözden kaçırdığı bir şey vardı, yargılayıp ceza vermenin kendilerine mahsus olduğuna inanan mübarek hâkimleri beklersek, suç giderek yayılır ve kötülük büyür, zincirinden boşanan orospular bir erkeğin koynundan diğerinin koynuna atlar ve zina beraberinde, Tanrı’nın Sodom ve Gomora’yı ateşle ve taşla yerle bir etmesine, küle çevirmesine sebep olan bin bir türlü fenalığı getirir. Ama dünyayla birlikte doğan, bilinen her şeyi dünyaya öğreten sevgili biraderimiz şeytan, kimsenin asla görmediği, alevler arasında yok olsa da kendi küllerine gömülü yumurtadan çıkıp hayata dönen feniks gibidir, iyi narin, kırılgandır, kötünün onu ebediyen bozmak için tek yapacağı masumiyetin yüzüne günahın sıcak nefesini üflemektir, çünkü zambağın sapı kırılmak için büyür ve portakal çiçeği kurumak için açar. İsa zina yapan kadına, Git ve bundan sonra günah işleme, dedi ama yüreğinde şüphe vardı.</p>

  <p>Kayda değer bir başka olay, her şeyini gölün batı yakasına adamış gibi görünmek istemeyen İsa’nın ara sıra ziyaret etmeye karar verdiği doğu kıyısında gerçekleşti. Yakup ile Yuhanna’yı çağırdı ve dedi ki, Karşı yakaya, Gadaralıların yaşadığı bölgeye geçelim, orada bizi neyin beklediğini görelim, giderken balık da tutarız, elimiz boş dönmeyiz. Zebedi’nin oğulları bu fikre bayıldı, kayığı suya indirip, açıkta işlerini kolaylaştıracak bir rüzgâr yakalamayı umut ederek küreklere sarıldılar. Duaları kabul oldu, sevindiler, ama rüzgâr şiddetlenip yıllar önce gördükleri fırtınadan çok daha sert bir fırtına patlak verince elleri ayaklarına dolaştı, İsa göğü ve suyu çocuk azarlar gibi azarladı, Ne oluyor size bakayım, ve bunun üzerine su sakinleşti, rüzgâr duruldu, güzel güzel esmeye başladı. Karaya vardıklarında kayıktan ilk İsa indi, Yakup ile Yuhanna onun peşinden gitti. Buralara daha önce hiç gelmedikleri için gördükleri her şeyin onları şaşırtması doğaldı, ama yüzü kir bağlamış, saçı sakalı birbirine karışmış, insanlıktan çıkmış o iğrenç adamla karşılaştıklarında şaşırmakta haklıydılar. Leş kokuyordu, ama adamın ellerine ve ayaklarına vurulan zincirlerden kurtulduğunda mezarlara sığındığını öğrendiklerinde, bunu anlaşılır buldular. Malum ya delinin öfkesi gücünü ikiye katlar, ama çok kereler zincirler ve bukağılarla bağlanmış, zincirleri kırmış, bukağıları parçalamıştı, çünkü bu adam sıradan bir deli değildi, içine girip ona hükmeden murdar ruh, her defasında zincirlerden kurtulmanın bir yolunu buluyor, onu zincire vurmaya çalışanlarla alay ediyordu. Murdar ruhlu adam, gece gündüz dağlarda bağırıyor, kendisinden ya da gölgesinden kaçarak mezarların arasına ya da bir mezarın içine sığınıyor, onu oradan çıkarmak için sürüklemek gerekiyordu. Bu ne zaman olsa, yoldan geçenlerin korkudan ödü patlıyordu. İsa da onu ilk böyle gördü, korucuların elinden kurtulan adam İsa’nın üstüne koşunca korucular İsa’yı uyarmaya çalıştı, ama İsa buraya macera aramaya gelmişti ve hiçbir fırsatı kaçırmaya niyeti yoktu. Yakup ile Yuhanna bu deliden çok korkmuştu ama dostlarını yalnız bırakmadılar, bu sayede duymayı kimsenin beklemediği, Rabbi ve yasalarını sarsan o sözleri ilk onlar duydu.</p>

  <p>Pençelerini açıp, dişlerindeki çürük et kalıntılarını göstererek yaklaşan vahşi, İsa’nın tüylerini diken diken ediyor, bu murdar mahluk İsa’nın iki adım önünde kendini yere atıp çırpınmaya başlıyor, ve diyor ki, Benden sana ne İsa, Tanrı’nın oğlu, Tanrı aşkına sana ant veririm, bana azap etme. Temkinli ve şüpheci davranarak ciddiye almadığımız rüyalardan biri değildi bu, ilk kez insan içinde bir ses, hatta eğer böyle denebilirse şeytani bir ses yükseliyor ve Nasıralı İsa’yı Tanrı’nın oğlu ilan ediyordu, ki kendisi bile bu ana kadar bunu bilmiyordu çünkü çöldeki buluşmada babalık konusu hiç açılmamıştı. Rab ona sadece, Sana ihtiyacım olacak, demişti ama bu bile şüpheliydi çünkü göksel babası bunu söylerken bir duman bulutunun ardına gizlenmişti. Murdar ruhlu adam İsa’nın ayaklarına kapanarak kıvranmaya, saçını başını yolmaya başladı, ve İsa’nın içinden bir ses bugüne kadar gizleneni söyledi, karşısındaki adamda kendisini gören İsa, onu nereye götürdüğü belli olmayan güçlerin esiri olduğunu, sonunun kuşkusuz mezarların mezarı olacağını anladı. Murdar ruha sordu, Senin adın ne, ve ruh dedi ki, Lejiyon, çünkü biz çokluğuz. İsa dedi ki, Ey murdar ruh, bu adamdan çık. O bu sözleri söyler söylemez, cehennemin sesleri duyuldu. Bazı sesler tiz ve kulak tırmalayıcıydı, bazısı derin ve boğuk, bazısı kadın sesi gibi yumuşaktı, bazısı taşa vurulan baltanınki gibi iç ürpertici, bazısı alaycı ve neşeliydi, bazısı keşiş sabrı gösteriyordu, bazısı kibirliydi, bazısı uluyordu, bazısı konuşmayı yeni öğrenen çocuk gibi kekeliyor, diğerleri kıvranan hayaletler gibi inliyordu ama hepsi tek bir şey söylüyor, İsa’dan onları orada bırakmasını istiyorlardı, tek bir sözü hepsini birden oradan çıkarmaya yeterdi, Acı bize, dedi murdar ruhlar, atma bizi dışarı. Ve İsa sordu, Söyleyin o zaman, nereye gitmek istiyorsunuz. Ve vaki oldu ki, bir domuz sürüsü yakındaki tepede otluyordu, ruhlar İsa’ya şöyle dedi, Bizi o domuzlara gönder, içlerine girelim. İsa bir an düşündü ve bunun en makul çözüm olduğuna karar verdi, domuzlar Yahudilerin değildi, çünkü domuz murdar olduğundan Yahudilere haramdır, bu domuzların etinden yiyen zavallıların şeytanın eline düşeceğini düşünemedi, bundan sonra gerçekleşecek talihsiz olayları kestiremedi, işin aslı Tanrı’nın henüz bu sıfata alışamayan oğlu bile, satranç tahtasına bakıp bir hamlenin tüm sonuçlarını göremiyor. Murdar ruhlar heyecan içinde yalvarıp yakarıyor, İsa’nın cevabını bekliyordu, ve İsa dedi ki, Pekâlâ, domuzlara girmelerine izin verdi, sevinç içinde hiç vakit kaybetmeden hayvanların bedenlerini zapt ettiler. Domuzlar, belki olayın verdiği şaşkınlıkla, belki de şeytana tutsak olmak istemedikleri için, çıldırıp uçurumdan aşağıya atlamaya başladı, iki bin domuz, evet tam iki bin domuz kendini uçurumdan aşağıya, göle attı ve telef oldu. Bu masum domuzlan güden çobanların nasıl öfkelendiğini anlatmaya imkân yok. Daha bir dakika önce kendi hallerinde gezinen, kuru otları eşeleyerek yumuşak toprakta kök, kurt, yiyecek bir şeyler arayan zavallı yaratıklar birden kendilerini suya atmışlardı, göldeki halleri insanın içini acıtıyordu, bazısı suda yüzen leşlerin içinde hâlâ, kendini kaybetmiş bir halde, kulaklarını suyun üzerinde tutmak için çırpınıyordu, çünkü bildiğiniz gibi domuzun kulak zarı kapanmaz, kulağından içeri su girince boğulur. Dehşete düşen çobanlar İsa ve yandaşlarını taşa tutup kovalamaya başladı, bunun yerine her bir kelleye istediklerini iki binle çarpıp alacaklarını hesaplayabilirlerdi, hesabı yapmak kolaydı ama, parayı ödemek kolay değildi. Balıkçılar az kazanır, kıt kanaat geçinirler, halbuki İsa ben balıkçıyım bile diyemez. Ama Nasıralı, öfkeli çobanlarla yüz yüze gelmek istedi, bu dünyada şeytandan daha kötü şey olmadığını anlatacaktı, şeytana esir olmanın yanında iki bin domuz kaybetmek önemsizdi, bu hayatta hepimizin maddi ya da manevi kayıpları oluyordu, Öyleyse sabredin, din kardeşlerim, diye çekti İsa onlara. Ama Yakup ve Yuhanna’nın istedikleri son şey çobanlarla konuşmaktı, çünkü intikam almaya kararlı görünen bu adamların öfkesini bastıracak olan şey, dostane bir sohbet değildi. İsa gönülsüzce, taşlar yakına düşmeye başlayınca onu ısrarla çekiştirmeye başlayan Yakup ve Yuhanna’nın isteğine uydu. Bayır aşağı koşup sahile vardılar, kayığa atladılar, küreklere azimle sarıldılar ve tehlikeden uzaklaştılar. Domuz çobanları, kural bu ya, pek balığa çıkmazlar, aralarından birinin kayığı vardıysa bile, yakınlarda görünmüyordu. Birkaç domuz telef oldu, bir ruh kurtuldu, kazanan Tanrı oldu, dedi Yakup. İsa ona boş gözlerle baktı, aklı başka yerdeydi, iki kardeşin tartışmak istediği öbür konuyu düşünüyordu, şeytani ruhlar ona Rabbin oğlu olduğunu söylemişlerdi, arkasını döndü ve koşarak kaçtıkları sahile, suya, dalgalarla salınan domuz leşlerine, iki bin masum hayvana baktı, kalbinde gittikçe şiddetlenen bir acı hissetti, sonunda daha fazla dayanamayarak bağırdı, Cinler, nerede cinler, ve sonra kahkahalar atarak göğe haykırdı, Dinle beni ya Rab, ya cinlerin dediğine göre bir evladın olan beni seçerken hesapsız davrandın, ya da söylendiği kadar kudretli değilsin, çünkü kudretli olsaydın şeytanın hakkından gelmeyi bilirdin. Ne diyorsun, dedi Yuhanna, bu anlamsız meydan okuma onu şaşkına çevirmişti. Diyorum ki adamı esir alan cinler şimdi özgür, cinlerin asla ölmediğini bilmez misiniz dostlar, onları Tanrı bile öldüremez, onları kovacağıma gölü yumrukla- sam daha iyiydi. Sahile büyük bir kalabalık toplanmıştı, bazısı suya girmiş kıyıya vuran domuzlan sudan çıkarıyor, bazısı kayıklarla göle açılmış, ulaşabildiği bütün leşleri topluyordu.</p>

  <p>O gece beş arkadaş, Simun ve Andreya’nın sinagogun yakınında bulunan evinde gizlice bir araya gelip, cinlerin sözlerini, İsa’nın Tanrı’nın oğlu olup olmadığını tartıştılar. Olup biten onları o kadar şaşırtmıştı ki karanlık çökene kadar tek kelime daha etmemeye karar vermişlerdi, ama şimdi akıllarından geçeni söylemelerinin zamanı geldi. İsa şöyle başladı söze, Kişi fenalıkların babasına güvenmemeli, şeytandan bahsediyordu. Andreya dedi ki, Gerçek ve yalan aynı ağızdan çıkar ve geride bir iz bırakmaz, şeytan sırf gerçeği söyledi diye şeytan olmaktan çıkacak değildir. Simun dedi ki, Senin sıradan bir adam olmadığını biliyorduk, bir kere onca balık tutmamızı sağladın, bizi ölümle burun buruna getiren fırtınayı azarladın, suyu şarap yaptın, zina yapan kadını taşa tutulmaktan kurtardın, murdar ruhları barındıkları yerden kovdun. İsa dedi ki, Cin çıkaran yalnız ben değilim. Bu doğru, dedi Yakup, ama cinler ilk kez senin için Tanrı’nın oğlu dedi. Ama elimden bir şey gelmedi, onlar kazandı ve ben mahcup oldum. Yuhanna sözünü keserek dedi ki, Konu bu değil, ben oradaydım ve her şeyi kendi kulaklarımla duydum, Tanrı’nın oğlu olduğunu bize neden daha önce söylemedin. Ama ben Tanrı’nın oğlu olup olmadığımı bilmiyorum. Sen bile bilmiyorsan, şeytan nasıl oluyor da biliyor. Güzel bir soru, ama cevabı onlardan almak gerekir. Onlar derken kimi kastediyorsun. Şeytan oğlu olduğumu söylediğine göre Tanrı’yı ve şeytanın kendisini, ona da Tanrı söylemiş olabilir, Sessizlik oldu, adı anılan güçlerin söz almasını beklediler, sonra Simun sordu, Tanrı ile aranızda ne var. İsa iç çekerek dedi ki, Bu soruyu sormandan korkuyordum. Kim inanır Tanrı’nın oğlunun balıkçı olmayı seçeceğine. Size söyledim, ben bunun doğru olduğundan emin değilim. Pekâlâ, öyleyse kimsin sen, söyle bize. İsa itirafına nereden başlayacağını düşünerek elleriyle yüzünü örttüğünde, hayatı ona başka birinin hayatı gibi göründü, belki de cinler doğru söylüyordu, o zaman geçmişindeki her şeyin bambaşka bir anlamı olmalıydı, aslında bazı şeyler ancak bunun doğru olduğu kabul edildiğinde aydınlığa kavuşuyordu. Ellerini yüzünden çekti, sonra arkadaşlarına, onlardan bu dünyada hiçbir adamın hak etmediği ölçüde güven ister gibi, yalvaran gözlerle bakarak, bir süre sessiz kaldı ve sonunda dedi ki, Ben Tanrı’yı gördüm. Kimse tek kelime etmedi, beklediler. Başını önüne eğdi ve devam etti, Onunla çölde karşılaştım, bana dedi ki vakti geldiğinde, hayatım karşılığında bana güç ve görkem verecekmiş, ama bana onun oğlu olup olmadığımı söylemedi. Yine sessizlik. Peki Tanrı sana nasıl göründü, diye sordu Yakup, Bir bulut gibi, bir duman bulutu. Ateş olmadığından emin misin. Hayır ateş yoktu, duman vardı, başka bir şey söylemedi, vakti geldiğinde beni yine bulacağını; hazır olmamı emretti. Vakti ne zaman gelecekmiş. Gerçekten bilmiyorum, belki de kendimi kurban edeceğim vakitten söz ediyordu. Peki bu güç ve görkem ne olacak, bunlara ne zaman sahip olacaksın. Kim bilir. Yine sessizlik. İçerisi sıcaktı, yine de titriyorlardı. Sonra Simun sessizce sordu, Sen, Tanrı’nın halkını kurtaracağı için Tanrı’nın oğlu diye anmamız gereken Mesih misin. Ben mi, Mesih mi. Andreya gergin bir sesle, Bu Tanrı’nın oğlu olduğun kadar inanılmaz, dedi. Ha Mesih ha Tanrı’nın oğlu, ben asıl şeytanın bunu, henüz sana bile açıklanmamışken, nasıl bileceğini anlamıyorum. Yuhanna sıkıntıyla ekledi, Şeytan ile Tanrı arasında nasıl bir gizli bağ olduğunu merak ediyorum. Bu gerçeğin dile getirilmesiyle gerilen dostlar, kaçamak bakışlarla birbirlerini süzdüler, ve Simun İsa’ya sordu, Şimdi ne yapacaksın. İsa dedi ki, Yapabileceğim tek şey o saati beklemek. O saat hızla yaklaşıyor ama, gelip çatana kadar, İsa mucizevi güçlerini iki kez daha sergileme şansı bulacak, İkincinin üstünü örtmemiz daha doğru olurdu, çünkü yine bir yanlış yapmış, cinlerin göle atlamaya zorladığı domuzlar kadar masum bir incir ağacının kurumasına sebep olmuştu. Ama bu mucizelerden ilki, Kudüs’teki kâhinlerin dikkatine sunulmaya hatta tapınağın kapısına altın harflerle işlenmeye değer, o güne dek eşi benzeri görülmemiş, o günden sonra da tekrarlanmayacak bir olaydı. Tarihçiler farklı milletlerden gelen onca insanın neden orada toplandığı hakkında bir anlaşmaya varamıyorlar, dahası, yeri gelmişken söyleyelim, burasının tam neresi olduğu da başlı başına bir tartışma konusu. Bazı tarihçiler bunun kökü belli olmayan geleneklere bağlı hac ziyaretleriyle ilgili olduğunu düşünüyor, bazısı bunun sebebinin, Roma’nın vergilendirmede yeni bir düzenleme yaparak vergi indirimi getireceğine yönelik, sonradan asılsız olduğu ortaya çıkan bir söylenti olduğunu söylüyor, bazı tarihçiler de var ki, kendileri bir tez öne sürmese de, vergi verenlerin işine yarayacak bir vergilendirme masalına inanmanın aptallık olduğunu, ayrıca kökü belli olmayan geleneklere bağlı hac ziyaretlerine kafa yoranların biraz daha gayret gösterip araştırma zahmetine katlanmalarının hayırlı olacağını düşünüyor. Kimsenin tartışmadığı bir şey varsa, o da orada, kadınlarla çocukları saymazsak, dört hatta beş bin insanın toplandığıdır, bu kadar insan bir araya gelince, doğal olarak aç kalmışlardı. Yolculuklara bu kadar alışkın olan, en yakın mesafeye giderken bile yanlarına dolu bir bohça alan bu temkinli insanların, nasıl olup da bir anda evlerinden uzakta, bir parça ekmek ya da bir lokma etten mahrum kaldığı, o zamandan bu zamana, bir türlü açıklığa kavuşamamıştır. Ama gerçek gerçektir, ve gerçekler kadınları ve çocukları da sayarsak on iki ile on beş bin arası insandan oluşan bir topluluğun oraya toplandığını söylüyor, saatlerdir ağızlarına tek lokma koymamışlardı ve eğer yoldan geçen bir hayırsever imdada yetişmeseydi az sonra açlıktan ölmeyi göze alarak tekrar yola çıkacaklardı. Zor zamanlarda huysuzluk etmeden duramayan çocuklar giderek sabırsızlanıyor, hatta bazısı analarını eteklerinden çekiştirip diyordu ki, Anne, ben acıktım, durum dayanılmaz bir hal alıyordu. Mecdelli Meryem İsa’nın yanındaydı, Simun, Andreya, Yakup ve Yuhanna da domuz katliamı ve ardı sıra gerçekleşen olaylardan bu yana İsa’nın peşini bırakmıyorlardı, yanlarında balık ve ekmek vardı, erzakları tamdı. Bunca aç insanın içinde yemeğe otursalardı, hem büyük bencillik etmiş hem de canlarını tehlikeye atmış olurlardı, çünkü ihtiyaç yasa tanımaz, ve</p>

  <p>Kabil’in de öğrettiği gibi, en etkili adalet kendi ellerimizle kavradığımız adalettir. İsa bu kadar büyük bir topluluk için yiyecek sağlayabileceğini düşünemedi, ama Yakup ve Yuhanna ona dediler ki, Eğer bir adamın içinden cini çıkartabiliyorsan, bu insanlar için de yemek bulabilirsin. Elimde yanımızda getirdiğimizden fazlası yokken, nasıl yaparım. Tanrı’ran oğluysan elinden bir şey gelmeli. İsa, Artık geri dönüş yok, diyen Mecdelli Meryem’in üzgün yüzüne baktı, üzüntüsünün Tanrı’nın oğluyla mı yoksa aç insanlarla mı ilgili olduğunu anlayamadı. Yanlarında getirdikleri altı ekmeği aldı, her bir ekmeği ikiye bölüp yanındakilere dağıttı, sonra aynı şeyi altı balıkla da yaptı. Kendine de bir ekmek ve bir balık ayırmıştı. Sonra dedi ki, Beni izleyin ve yaptığımı yapın. İşte böyle, ne yaptığını biliyoruz, ama bunu nasıl becerdiğini hiç öğrenemedik. Birer birer herkesin yanına gitti, balığı ve ekmeği paylaştırdı, sonunda her insan bir ekmek, bir de balık almıştı. Mecdelli Meryem ve diğerleri de aynı şeyi yaptı, kalabalığın arasından, estiği tarladaki boynu bükük ay çiçeklerinin başını doğrultan kutsal bir rüzgâr gibi geçip gittiler, yapraklar hışırdıyor, lokmalar çiğneniyor, şükürler ediliyordu. Bu Mesih, dedi bazıları. O bir büyücü, diye ısrar etti diğerleri, ama kalabalığın içinde kimsenin aklına, Acaba bu adam Tanrı’nın oğlu olabilir mi, diye sormak gelmedi. Ama İsa hepsine birden diyordu ki, Kulağı olan sözlerimi işitsin, eğer paylaşmazsanız, çoğalamazsınız.</p>

  <p>İsa’ya yakışan fırsatını bulmuşken insanlara bu kuralı öğretmekti. Ama önceki denemesinde, incir ağacı olayında, koşullar el vermezken bu aynı ilkeyi uygulamaya çalışması hataydı. Kırda yürüyordu, acıktığını hissetti, uzaktan incir ağacını gördü, meyvesi kalmış mı diye bakmaya gitti. Ama yaklaşınca dallarda yapraktan başka bir şey olmadığını gördü, zaten incir mevsimi de değildi. Bunun üzerine İsa ağaca dedi ki, Bundan sonra dallarında meyve olmayacak, ve incir ağacı o an kurudu. Yanından ayrılmayan Mecdelli Meryem, dedi ki, İhtiyacı olana ver, ama verecek bir şeyi olmayandan hiçbir şey isteyemem. Çok pişman olmuştu, ağacı canlandırmaya çalıştı ama nafile, ağaç olmuştu.</p>
</body>
</html>