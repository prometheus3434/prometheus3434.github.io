<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Girişe çıkan dik merdivenlerin önündeki alanda şimdiden büyük bir kalabalık toplanmıştı. Alanın iki yanında duvar dibine kurbanlık hayvanlar satan esnafın çadırları dizilmişti ve dört bir yanda para bozanların tezgâhları vardı, küçük topluluklar halinde sohbet eden insanlar, el kol sallayan tezgâhtarlar, asayişi sağlamakla yükümlü atlı atsız Romalı askerler, kölelerin taşıdığı hayvan yavruları, aşın yüklü develer ve eşeklerin kulak tırmalayıcı bağırışları, ara sıra meledikleri duyulan koyunlar ve keçiler, yorgun çocuklar gibi omuzda taşınan, bazısı boyunlarına bağlı iplerle çekiştirilen kuzular, aynı kaderin beklediği, yani hançerle ya da yakılarak öldürülecek olan hayvanlar. İsa paklanmak için girilen hamamı geçti, merdivenleri tırmandı ve Yahudi olmayanların avlusunu geride bıraktı. Kutsal Yağlar Odası ile Nazîrler Odası’nın arasındaki kapıdan geçerek kadınların avlusuna girdi, sonra aradığını, gelenek olduğu üzere toplanıp kutsal yasayı tartışan, sorulara cevap veren, tavsiyelerde bulunan ihtiyarlar heyeti ve kâtipleri buldu. Kümeler oluşturmuş bekliyorlardı, bir adam soru sormak için elini havaya kaldırdığında İsa bunların içinde en küçük olana sokuluyordu. Kâtip adama konuşmasını işaret etti. Söyler misiniz, Rabbin Sina Dağı’nda Musa’ya bildirdiği emirleri harfiyen kabul edecek miyiz, kabul edersek dünyaya banş geleceği, uykumuzu hiçbir şeyin bölmeyeceği, vahşi hayvanların bizden uzak tutulacağı, kılıcın ülkemize zarar getirmeyeceği, düşmanın, peşimize düşse bile, önünde sonunda boyunduruğumuz altına gireceği vaat edilmişti, çünkü Rab şöyle demiştir, Beşiniz yüz adama, yüzünüz on bin adama bedel olacaksınız, düşman sonunda size köle olacak. Kâtip adamı tepeden tırnağa süzdü, onu Celileli Yahuda’nın, tapınağın Roma boyunduruğu karşısındaki pasif direnişiyle ilgili üstü kapalı suçlamalarla ortalığı karıştırması için gönderdiği, isyancı birliklerin kılık değiştirmiş askerlerinden biri sandı, sert bir tonla cevapladı, Rab bu sözleri Mısır’dan kaçan atalarımız çöldeyken söylemiştir. Adam bir kez daha elini kaldırdı ve bir soru daha sordu, Yani diyorsunuz ki, Rabbin Sina Dağı’ndaki sözleri atalarımız vaat edilen topraklara girene kadar geçerliydi, öyle mi. Eğer böyle yorumluyorsan, sen iyi bir İsrailoğlu değilsin, Rabbin sözleri her çağda, dün de, bugün de, yarın da geçerlidir, çünkü bu sözler, sarf edilmeden önce aklındaydı ve sarf edildikten sonra da aklındadır. Ama böyle düşünmeme siz engel oldunuz. Ne düşünmüştün. Rab bize zulmedenlere el kaldırmamamıza göz yumuyor, aramızdan yüz kişi onlardan beşinin karşısına çıkmaya cesaret edemiyor, yüz Romalı karşısında on bin Yahudi’nin dizleri tir tir titriyor. Savaş meydanında değil tapınakta olduğunu hatırlatırım. Rab lejyonların Tanrı’sıdır. Doğru, ama Tanrı’nın koşul koyduğunu unutuyorsun. Ne koşulu. Rab dedi ki, Yasalarıma uyar emirlerimi yerine getirirseniz. Ama hangi yasa uygulanmıyor, hangi emir yerine getirilmiyor ki, Roma hâkimiyetini bize layık yegâne ceza görelim. Orasını Rab bilir. Tabii ki Rab bilir, çünkü insan farkında olmadan çok günah işleyebiliyor, ama söyler misiniz, Rab neden seçilmiş halkıyla yüzleşip cezamızı kendisi vermiyor da Roma ordusunu üzerimize salıyor. Onun aklındakini ancak o bilir ve araçlarını da kendisi seçer. Rabbin İsrail’i Romalıların yönetmesini istediğini mi söylüyorsunuz. Evet. Öyleyse Romalılarla savaşan isyancılar Rabbin iradesine karşı geliyor. Yanlış sonuca atlıyorsun. Siz de kâtip efendi kendi söylediklerinizle çelişiyorsunuz. Tanrı dilememeyi dileyebilir, o zaman dilememek Tanrı’nın dileği olur. Yani insanın dileği samimi olsa da, Tanrı katında tamamen önemsiz olabilir. Haklısın. Öyleyse insan özgürdür. Evet, özgür bırakılmıştır ki cezalandırılabilsin. O an bir uğultu yükseldi. Bazıları gözlerini soru soran adama dikmişti, söyledikleri kutsal yazılara ters değilse de siyasi olarak uygunsuz olduğu için, ona suçlayan gözlerle, sanki İsrail’in bütün günahları için hesap vermekle yükümlüymüş gibi baktılar, şüpheciler kâtibin tartışmayı kazanmasıyla inanç tazelemiş, hallerinden memnun, gülümseyen yüzlerle kâtibi ne kadar takdir ettiklerini ifade ediyorlardı. Kâtip, zayıf çıkan rakibinin hakkından geldikten sonra daha büyük hayranlık uyandırabilmek için daha güçlü, şöyle dişine göre bir rakip aramaya koyulan bir gladyatör gibi, mağrur bir bakışla başka soru olup olmadığım sordu. Başka bir el kalktı ve başka bir soru geldi, Rab Musa’ya göründü ve dedi ki, Garibe haksızlık etmeyeceksin ve ona gadretmeyeceksin, çünkü siz Mısır diyarında gariptiniz. Ama daha adam sözünü bitirmeden, zafer sarhoşu kâtip araya girdi ve alaycı bir tavırla dedi, Dilerim bana aramızda yabancı olan Romalılara neden bizden kimseler gibi muamele etmediğimizi sormayacaksın. Hayır, söylemeye çalıştığım, eğer yasalarımız ve tanrılarımız arasındaki farklar üzerine boş yere tartışıp durmasaydık, belki Romalılar da bizi kendilerinden sayabilirdi, öyle değil mi. Demek sen de buraya Rabbi yasasını yanlış yorumlayarak öfkelendirmeye geldin, dedi kâtip. Tam tersi, yabancıları, yurdumuza yabancı oldukları için değil dinimize yabancı oldukları için kendimizden saymayan bizler, Rabbin emirlerine uymuş sayılıyor muyuz, yoksa sayılmıyor muyuz, onu soruyorum. Hangi yabancılardan bahsediyorsun. Bugün ve bu çağda topraklarımızda olanlardan, geçmişte bizimle yaşamış olanlardan ve gelecekte karşımıza çıkacak olanlardan. Benim bilmecelerle, mesellerle kaybedecek vaktim yok, açık konuş. Biz Mısır’dan geldiğimizde, şimdi İsrail dediğimiz bu memlekette yaşayan başka milletler vardı, onlarla savaşmak zorunda kaldık, o zaman bizler yabancıydık, ve Rab, ona karşı gelenin kovulmasını buyurdu. Vaat edilen topraklarımıza geldik, yine de buraları işgal etmek zorunda kaldık, satın almadık ya da bize hibe edilmedi. Şimdi de boyunduruk altında yaşıyoruz, bizim olan toprak şimdi başkasının. İsrail Rabbin ruhunda sonsuza kadar yaşayacaktır, halkı neredeyse İsrail toprağı da orası olacaktır, Israiloğulları dünyanın dört bir yanına dağılsa bile, İsrail, İsrail kalacaktır. Uzun lafın kısası, Yahudiler nereye giderse gitsin diğerleri yabancı olacaktır. Kesinlikle, Tanrı’nın gözünde öyle olacak. Ama Tanrı buyruğuna göre bizimle yaşayan yabancı, bizden biri sayılmalı ve onu kendimizi sevdiğimiz gibi sevmeliyiz, çünkü bir zamanlar bizler Mısır’da yabancıydık. Rabbin dediği budur. Şu halde, aramızdaki yabancılar, bugün aramızda olan Romalılar kadar güçlü olmasa ve bize hükmetmese bile, onları sevmemiz gerekiyor. Evet, katılıyorum. Öyleyse söyleyin bana, bir gün yeterince güçlü olursak, Tanrı, sevmemizi buyurduğu yabancıyı ezmemize izin verecek mi. İsrail’in tüm yapabileceği Rabbin iradesine boyun eğmektir, ve Israiloğulları onun seçilmiş halkı olduğundan, Rab onlar için her zaman iyi olanı isteyecektir. Sevmemiz gerekenleri sevmememiz anlamına gelse bile, boyun eğeceğiz, öyle mi. Evet, eğer istenen bu olursa. Kim tarafından istenen, Tanrı tarafından mı İsrail tarafından mı. İkisi bir ve aynı. Yabancının hakkını yemeyeceksin, der Rabbimiz. Yabancının hakları varsa ve biz o hakları tanıyorsak, hakkını yemeyeceğiz, diye cevapladı kâtip. Kalabalıktan yine bir uğultu yükseldi, ve kâtibin gözleri yine, şampiyon bir güreşçi, spor diskçi, bir gladyatör, ya da muzaffer bir süvarinin gözleri gibi parladı.</p>

  <p>İsa elini kaldırdı. Kimse bu yaşta bir çocuğun öne çıkarak tapınağın bir kâtibine ya da âlimine soru sormasını garipsemedi. Habil ve Kabil’in günlerinden beri gençler arasında türlü şüpheler hastalık gibi yayılır, gençler büyüklerine danışır, büyükler de babacan bir tavırla ve çoğunlukla gülümseyerek gençlerin omuzlarını sıvazlarlardı, Büyüdüğünde genç adam, bu gibi şeylerle canını sıkmayacaksın, ya da daha anlayışlı bir tavırla, Ben de senin yaşındayken aynı şeyleri düşünüyordum. Seyircilerin bazıları uzaklaştı, diğerleri de onların peşinden kalktı ve kâtip buna çok kızdı, çünkü ateşli seyircilerini kaybediyordu, neyse ki İsa gecikmeden sorusunu sordu ve gidenlerin çoğu geri döndü, Ben suç hakkında konuşmak istiyorum, işlediğin bir suç hakkında mı. Hayır, genelde suç hakkında, ama aynı zamanda, insanın, kendi günah işlememiş olsa bile duyabildiği suçluluk hakkında. Daha açık konuş. Rab dedi ki, Oğullar için babalar öldürülmeyecekler, ve babalar için oğullar öldürülmeyeceklerdir, herkes kendi suçu için öldürülecektir. Bu sözler, bir ferdin işlediği günah yüzünden ailenin bütün fertlerinin cezalandırıldığı çağların yanlışları için söylendi. Ama eğer Rabbin sözü her çağda geçerliyse suçun da sonu yoktur, sizin de biraz önce söylediğiniz gibi, insan cezalandırılabilmek için özgür bırakıldıysa, kişi, bir babanın suçunun yok olup gitmediğini, cezası çekilmiş olsa bile o suçun çocuğa miras kalacağını söyleyebilir, tıpkı bugün hayatta olan bizlere, Âdem ve Havva’nın suçunun miras kalması gibi. Senin yaşında bir çocuğun kutsal yazıları bu kadar iyi bilmesi ve bu konulan tartışırken zorluk çekmemesi beni şaşırttı, pek de zavallı görünüyorsun. Ben sadece bana öğretileni biliyorum. Nerelisin sen. Celileliyim, Nasıra köyünden. Konuşmandan belliydi. Lütfen soruma cevap verin. Âdem ile Havva’nın Rabbe itaatsizlik ettiklerinde, en büyük günahlarının ağacın meyvesini yemek, iyi ile kötüyü ayırt etmek olduğunu düşünmemeliyiz, asıl günah bunun sonucuydu, çünkü bu önce erkeği sonra kadını yaratan Tanrı’nın tasarısının gerçekleşmesine engel oldu. Bunun üzerine, soru soran ikinci adam araya girdi ve ince bir sofistlik örneği sergileyerek, marangozun oğlunun insan içinde dile getirmeye asla cesaret edemeyeceği bir yorum yaptı, Demek insanın her edimi, örneğin Âdem ve Havva’nın itaatsizliği, okyanusun ortasında, kıyılan insan iradesi denen dev dalgalar tarafından dövülen bir adaya benzeyen Tanrı iradesine engel olabilir. Tam öyle değil, dedi kâhin temkinli bir biçimde, Rabbin iradesi her şeyden önce gelmekle kalmaz, her şeyi olduğu şey kılar. Ama Tanrı’nın Adem le ilgili tasarısını, Adem’in itaatsizliği yüzünden bilemediğimizi siz kendiniz söylediniz. Aklın bize söylediği budur, fakat, evrenin yaratıcısı ve hükümdarı olan Tanrı’nın iradesi, var olan tüm iradeleri kucaklar, kendisini kapsadığı gibi, bu dünyaya doğan her insanın iradesini de kapsar. Eğer bu doğruysa, diye araya girdi İsa, her insan Tanrı’nın parçasıdır. Ama tüm insanlar bir araya gelse, Tanrı denen sonsuz çölde bir kum tanesi kadar kalırlar. Ona biraz şaşkınlık ve biraz da korkuyla, kendi gücünü aşan güçleri, ne yaptığını bilmeden birbirine karıştıran bir büyücüye bakar gibi bakan insanların arasında oturan kâhinin gözleri şimdi önceki gibi parlamıyor. Elleri dizlerinde, omuzları çöken, yüzünün rengi atan kâtip, bedeniyle bir şeyler anlatmaya çalışıyor, insanlardan onu kederiyle baş başa bırakmalarını istiyordu. İnsanlar birer birer ayağa kalktı, bazıları gidip başka bir tartışmayı dinlemek için Israiloğullarının avlusuna geçti. İsa dedi ki, Soruma cevap vermediniz, kendinden geçen kâtip boş gözlerle bakıyordu, uzun ve gergin bir sessizlikten sonra cevap verdi, Suç eşini yuttuktan sonra yavrusunu da yiyen dişi bir kurttur. O bahsettiğiniz kurt benim babamı yuttu. Öyleyse şimdi sıra sende. Peki ya siz, sizi yuttu mu. Yuttu beni, çoktan kustu bile.</p>

  <p>İsa ayağa kalktı ve gitti. Girdiği kapıdan çıkarken bir an durdu ve arkasına baktı. Kurban ateşinden yükselen duman bulutları göğe yükseliyor, sonra Tanrı’nın kudretli ciğerlerine çekilircesine dağılıp yok oluyordu. Daha öğlen olmamıştı, hâlâ akın akın insan geliyordu, içeride bir tür boşluk hissiyle kırılan bir adam, Lut’un tuzdan bir şekle dönüşen karısının kaya tuzundan mı yoksa deniz tuzundan mı olduğunu soran adama cevap verebilmek için cesaretini geri kazanmaya çalıyordu, sonraki soru Nuh’un beyaz şarapla mı yoksa kırmızı şarapla mı sarhoş olduğuyla ilgiliydi. Tapınaktan çıkan İsa adamın birine ikinci durağı Beytüllahim’in ne tarafta olduğunu sordu. Bundan on üç yıl önce anasının karnındayken çıktığı kapıdan bir kez daha çıkmadan önce, karmakarışık sokaklar ve kalabalık yüzünden tam iki kez yolunu kaybetti. İsa bunları düşünemiyordu, çünkü hepimizin bildiği gibi, görünen gerçek, adına hayal gücü denen, yerinde duramayan o kuş için bir kafestir, bu incilin okurlarından biri annesinin hamilelik fotoğraflarına bakarken, kendisini o koca karnın içinde düşünemeyecektir. İsa Beytüllahim’e doğru ilerliyor, şimdi kâtibin onun ve diğerlerinin sorduğu sorulara verdiği cevapları istediği kadar düşünebilir. Onu asıl korkutan tüm soruların aslında tek bir soru olduğuyla, ve her bir soruya verilen cevabın, özellikle de diğer cevaplan özetleyen şu son cevabın, aslında tüm soruları cevapladığıyla ilgili bir his, midesi doymaz bir açlıkla kazınan suç kurdu yutuyor, çiğniyor, kusuyor. Hafızanın kaypaklığı yüzünden, çoğu zaman bizi suça itenin ne olduğunu bilmiyoruz, ya da bildiğimizi, unutmaya çalışıyoruz, kâhin gibi benzetmelerle anlatacak olursak, peşimizdeki kurdun ini nerede belli değil. Ama İsa ini biliyor, şimdi de oraya gidiyor. Oraya vardığında ne yapacağını bilmiyor, ama böylesi, girip, Ben buradayım, dediğinde, Ne istiyorsun, ceza mı, af mı, yoksa unutmak mı, sorusunu duyacağını sanmasından daha iyi.</p>

  <p>Ondan önce anasıyla babasının yaptığı gibi, Rahel’in mezarına vardığında durdu ve dua okudu. Sonra kalp atışlarının gitgide hızlandığını hissederek yoluna devam etti. Gördüğü kâbuslarda, katil babasıyla askerlerin her gece yürüdüğü, köye giden ana yoldan ilerlerken, Beytüllahim’in ilk evlerini gördü. Gün ışığında öyle korkunç bir yer gibi görünmüyor, gökteki sessiz, beyaz bulutlar Tanrı’nın merhametinin işaretleri. Güneşin alnında uyuklayan toprak, Olan oldu, geçmişi kurcalamanın bir anlamı yok, diyor sanki, ve o arada pencerelerden birinde kucağında bir çocukla bir kadın beliriyor, Kimi arıyorsun, geri dön, sil ayak izlerini ve dua et, zamanın sonsuzluğa akan kumu olup bitenin hatırasını silsin. Çok geç. Bir an vardır ki ağın yakınından geçen sinek, tek bir hamleyle canını kurtarabilir, ama sinek kanatlarının ağa değip yapıştığını hissettikten sonra en küçük hareketi, örümcek yeni kurbanıyla hiç ilgilenmese de, onu sonsuza dek felç eder. İsa için o an artık geride kaldı. Meydanın ortasındaki incir ağacının dibinde kare şeklinde bir bina var, mezar olduğunu anlamak için yakından bakmak gerekmiyor. İsa yaklaştı, mezarın etrafında bir tur attı, durdu ve duvardaki yazıyı okudu, bu kadarı yeterliydi, aradığını bulmuştu. Bir kadın elinden tuttuğu beş yaşlarında bir çocukla meydandan geçiyordu. Durdu, merakla bu yabancıya bakarak sordu, Sen nerelisin, sonra da ekledi, buralardan değilsin öyle değil mi. Yok, ben Nasıralıyım, Celile’de bir köy. Burada akrabaların mı var. Hayır, Kudüs’ü ziyarete geldim, gelmişken bir de Beytüllahim’i göreyim dedim. Dönecek misin. Evet, bugün öğleden sonra Kudüs’e döneceğim, hava serinleyince yola çıkarım. Çocuğu sol yanına alan kadın şöyle söyledi, Tanrı yardımcın olsun, sonra arkasını döndü, ama İsa onu durdurdu, Bu kimin mezarı. Kadın çocuğunu korumak ister gibi kendine çekerek cevap verdi, Yirmi beş küçük çocuğun mezarı, yıllar önce öldüler, buraya gömüldüler. Kaç. Yirmi beş. Yanlış anladın, kaç yıl önce demek istedim. Ha, on dört yıl kadar oldu. Çok zaman olmuş. Evet çok oldu, yaşasalardı senin yaşında olacaklardı. Kimdi bu çocuklar. Biri benim kardeşimdi. Burada gömülü bir kardeşin mi var. Evet. Ve bu da senin oğlun. İlk çocuğum. Neden sadece küçük çocukları öldürdüler. Kimse bilmiyor, ben o zaman daha yedi yaşındaydım. Anan baban anlatmıştır, başkası anlatırken duymuşsundur. Kimse benden fazlasını bilmiyordu, çocukların ölümlerini ben de kendi gözlerimle gördüm. Kendi kardeşinin ölümünü mü. Evet, onu da. Kim öldürdü onları. Kralın askerleri gelip köyde üç yaşın altında ne kadar oğlan varsa topladı, sonra da öldürdüler. Ama kimse sebebini bilmiyor. Bugüne kadar bilen kimseye rastlamadım. Peki Hirodes’in ölümünden sonra kimse tapınağa gidip olup biteni araştırmadı mı. Gerçekten bilmiyorum. Askerler Romalı olsaydı, belki anlardık, ama kendi kralımızın emir verip zavallı bebeklerin canına kıyması, anlaşılır şey değil, bir sebebi olmalı. Kralın işlerine akıl ermez, yolun açık olsun. Tanrı yardımcın olsun, Tanrı seni korusun. Ben üç yaşımı geçeli çok oldu. Kadın arkasını dönerken, Ölüm saati gelince insan yine çocuk olur, dedi.</p>

  <p>Yalnız kalan İsa, mezarın girişindeki kaya kapının yanında diz çöktü, bohçasında kalan son kuru dilimi çıkardı, avuçlarının içinde ekmeği ufaladı, kırıntıları orada gömülü masumlarla paylaşır gibi girişin önüne serpti. Bu arada köşede başka bir kadın belirdi, çok yaşlıydı ve ancak değneğinin yardımıyla yürüyebiliyordu. Gözü doğru dürüst görmese de, merakından çocuğun ne yaptığına şöyle bir baktı. Sonra durdu, oğlanı daha dikkatli süzmeye başladı, İsa ayağa kalktı, talihsiz bebeklerin ruhlarının huzuru için dua etmek üzere başını önüne eğdi, âdet olsa da biz sonsuz ruhlarının huzuru demeyeceğiz, ruhlarının huzuru demekle yetineceğiz, hayal gücümüz bu kez gözümüzde bu sonsuzluğu canlandırmaya yetmedi. İsa duasını bitirdi ve etrafına bakındı, düz duvarlar ve kapalı kapılar gördü. Sanki şimdi köyde bu yaşlı kadından başka kimse yok. Köle bir tunik giymiş, değneğinden destek alarak zor ayakta duruyor, Sfenks’in sabah dört, öğlen iki, akşam üç ayak üzerinde yürüyen hayvanı sorduğu bilmecenin üçüncü bölümünü canlandırıyor, Bu insan, diye cevaplıyor cin fikirli Oedipus, ama bazı insanların öğlene kadar yaşamadığını, sadece Beytüllahim’de bile yirmi beş bebeğin katledildiğini unutuyor. Yaşlı kadın topallaya topallaya biraz daha yaklaştı, çocuğun yüzünü daha iyi görebilmek için boynunu uzatıyor, Birilerini mi arıyorsun. Hemen cevap vermedi, aslında kimseyi aramıyordu, bulması gereken birileri de burada toprağın altında yatıyordu, hatta onlara birileri bile denemezdi, çünkü daha kundaktaydılar, ağızlarında emzikleri vardı ve altlarına kaçırıyorlardı, burunları akıyordu, yine de ölüm gelip onları bulmuş ve yerinden oynayamaz koca bir taşa çevirmişti, eğer adalet diye bir şey varsa, bedenleri her gece mezardan çıkıp gelmeli, insanlara yaralarını, kılıçların canları kaçsın diye açtığı delikleri göstermeliydi, Hayır, dedi İsa, kimseyi aramıyorum. Ama yaşlı kadın bir açıklama bekliyor, arkasını dönüp yoluna devam etmiyordu, İsa açıklamasını yaptı, Ben bu köyde doğmuşum, bir mağarada, burayı merak edip geldim. Kadın daha iyi görmek için çocuğa bir adım daha yanaştı, konuşurken sesi titriyordu, Senin adın ne, nereden geliyorsun, anan baban kim. Kimse bir cariyeye cevap vermeye mecbur değildir, ama yaşlılar, köle de olsalar, saygı beklerler, soru soracak çok zamanlan kalmadığından, onları duymazdan gelmek merhametsizlik olur, ne de olsa istedikleri cevap bizde olabilir. Benim adım İsa, Celile’nin Nasıra köyündenim, dedi, evden ayrılalı beri başka şey söylememişti. Yaşlı kadın bir adım daha yanaştı. Peki anan baban, onların adları ne. Babamın adı Yusuf, anamın adı Meryem. Kaç yaşındasın. On dördüme girdim. Kadın oturacak bir yer bulmak için etrafına bakındı, ama Yahudiye’nin Beytüllahim’indeki meydan, Portekiz’in Sâo Paulo de Alcantara’sınırı kale manzaralı bahçesine benzemiyordu, bankı yoktu. Burada ancak yere, daha iyisi kapı eşiğine, ya da eğer yakında bir mezar varsa, sevdiklerine ağıt yakmaya gelenler soluklanabilsin diye mezarın girişine konan taşa oturulur.. Kendi mezarlarından çıkıp kalan gözyaşlarını akıtmak için başka mezarları dolaşan hayaletler de bu taşlara oturur, mesela Rahel gelip burada gözyaşı döküyor, ne de olsa mezarı yakında ve duvarında şöyle yazıyor, Teselli aramadan çocuklarına ağıt yakan Rahel burada yatar. Çocukların mezarının Rahel’inkine bu kadar yakın olmasının tesadüf olmadığını, Rahel’in onlar için kederlendiğini anlamak için Oedipus kadar keskin görüşlü olmak gerekmez. Yaşlı kadın güçlükle eğilip taşa oturdu, oğlan ona yardıma gelmiş ama geç kalmıştı, yarım gönülle yapılan işler nedense hep böyle olur. Ben seni tanıyorum, dedi yaşlı kadın. Karıştırdın herhalde, dedi İsa, ben daha önce buraya hiç gelmedim ve seni de Nasıra’da hiç görmedim. Benim ellerim sana ananınkilerden önce dokundu. Nasıl olur. Benim adım Salomi, ben seni doğurtan ebeyim. İsa yerinden fırladı, düşünmeden ve tüm içtenliğiyle kadının ayaklarının dibinde diz çöktü, hem çok şey vardı ondan öğreneceği, hem de onu anılardan yoksun bir araftan çekerek, anılarla anlamını bulan bu dünyaya çıkaran ebesine şükranlarını sunmak istiyordu. Annem senden hiç bahsetmedi, dedi İsa. Neden bahsetsin ki, ananla baban sahibimin kapısını çaldı, ebelik bildiğim için bana yardım etmem söylendi. Bunlar bebekler katledildiğinde mi oldu. Evet, doğru, sen şanslıydın, seni bulamadılar. Çünkü mağarada yaşıyorduk. Ya mağaraya bakmadılar, ya da askerler gelmeden yola çıktınız, nasıl oldu anlayamadım, sana ne olduğunu merak edip sonraki sabah mağaraya koştum, ama kimseyi bulamadım. Babamı hatırlıyor musun. Evet, o zaman gençti, eli yüzü düzgündü, dürüsttü de. Öldü. Zavallı adam, uzun yaşamamış, ama sen onun vârisiysen, burada ne işin var, anan hayatta değil mi. Hayatta, doğduğum yeri görmeye geldim, bir de Ölen çocuklar hakkında daha fazla şey öğrenmek istedim. Neden öldüklerini bir Tanrı biliyor, ölüm meleği Hirodes’in askerlerinin kılığında Beytüllahim’e inip zavallıların canlarını aldı. Demek sence bu Tanrı’nın isteğiydi. Ben yaşlı bir köleyim, ama bütün hayatım boyunca insanlardan, bu dünyada her şeyin Tanrı’nın iradesiyle olduğunu işittim. Öyle yazıyor. Tanrı beni her an yanına alabilir, bunu anlarım, ama o masum canlar, onlar çok küçüktü daha. Tanrı seni ne zaman yanına alacağını kendisi bilir, ama o çocukların öldürülmesini bir insan emretti. Tanrı’nın eli kılıçla masum bir beden arasına girmekten acizse, hiçbir işe yaramıyor demektir. Rabbi gücendirme iyi yürekli kadın. Benim gibi yaşlı ve cahil bir kadının sözü kimseyi gücendirmez. Bugün tapınakta, insanın yaptığı anlamlı anlamsız her şeyin, Tanrı’nın iradesine engel olabileceğini işittim, bir de insanın cezalandırılmak için özgür olduğunu. Benim cezam özgür olmamdan değil, köle olmamdan, dedi yaşlı kadın. İsa sustu. Salomi’nin sözlerini zor duyuyordu, çünkü bir an insanın, ister boyun eğdiğini düşünsün ister isyan ettiğini, Tanrı’nın elinde bir oyuncak olduğunu, sonsuza dek Tanrı’nın iradesine tabi olduğunu hayal etti.</p>

  <p>Güneş batıyordu, incir ağacının kötü gölgesi gitgide uzadı. İsa yaşlı kadınla konuştu. Salomi güçlükle başım kaldırdı, Ne istiyorsun, diye sordu. Beni doğduğum mağaraya götür, ama çok uzak, yürüyemem dersen, en azından yerini tarif et. Ayakta zor duruyorum, ama ben gelmezsem bulamazsın. Çok mu uzak. Hayır, ama çok mağara var ve hepsi birbirine benziyor. Gidelim öyleyse. Nasıl istersen. O gün İsa ile Salomi’yi yan yana yürürken gören herkes, birbirlerini nereden tanıdıklarını merak etmiş olmalı. Ama kimse bir şey öğrenemedi, çünkü yaşlı kadın Öldüğü güne kadar kimseye tek söz söylemedi. İsa ise doğduğu yere bir daha hiç dönmedi. Sonraki sabah Salomi oğlanı bıraktığı mağaraya geri döndü. İsa’dan iz yoktu. İçi rahatladı, çünkü İsa’yı orada bulsaydı bile, artık birbirlerine söyleyecek bir şeyleri kalmamıştı.</p>
</body>
</html>