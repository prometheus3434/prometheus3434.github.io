<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>İsa iki gün sonra evi terk etti. Evde geçirdiği son iki gün çok az konuştu. Hiç uyuyamadı. Katliam gözünün önünden gitmiyordu, ev ev dolaşıp beşik arayan askerler, kınından çıkan kılıçlar, küçük, narin bedenlerde açılan yaralardan akan kan, anaların yüzündeki umutsuzluk, boğalar gibi soluyan babaların zincirlerle zapt edilen öfkesi, ve kendisi, daha önce hiç görmediği bir mağarada kendi küçük bedeni yatıyordu. Tüm bunlar aklından geçerken, dev dalgaların onu yuttuğunu hissediyordu, öleceğini ya da en azından bu hayata artık devam edemeyeceğini düşünüyordu. Annesine sormayı unuttuğu bir soru onu meraklandırıyordu, Kaç çocuk katledildi. Öldürülen çocukların, başlan gövdelerinden ayrılan ve göğe yükselen alevlerin içine atılmadan önce bir köşeye istiflenen kuzular gibi üst üste yığıldığını gördü, küle dönerken, dumanlar eşliğinde göklere, cennete çıkacaklardı. Konuşma sırasında annesine kaç çocuğun öldüğünü soramamıştı ve şimdi gidip şöyle söyleyebileceğini düşünemiyordu bile, Ne diyorduk anne, geçen gün sana Beytüllahim’de kaç çocuğun öbür dünyaya göçtüğünü sormayı unutmuşum, Meryem de şöyle cevap verirdi herhalde, Ah oğlum ah, çıkar artık bunları aklından, en fazla otuzdur, öldülerse bu Rabbin isteğidir, eğer isteseydi katliamın önüne geçebilirdi. Ama İsa yine de merak ediyordu, Kaç çocuk öldü. Kardeşlerinin yüzüne bakarken aklından bu soru geçiyordu, Kaç çocuk. Kılıçlar kendisinin hayatını kurtarmak için kaç narin bedeni delik deşik etmişti, canı kaç can ediyordu bilmek istiyordu, ikinci günün sabahı annesine dedi ki, Bu evde artık bana huzur yok, kardeşlerim sana emanet, ben gidiyorum. Hayretler içinde kalan Meryem ellerini göğe açtı, gözleri doldu, Sen neler söylüyorsun, oğlum, gözümün nuru, dul kalan ananı bir başına bırakıp gidecek misin, bunları da mı duyacaktım, nedir bu dünyanın hali, görülmüş müdür böyle bir şey, evini ve aileni bırakıp gidecek misin, sensiz ne olur bizim halimiz. Yakup’la aramızda sadece bir yaş var, benim yerimi o alacak ve karnınızı doyuracak, kocanın ölümünden sonra nasıl ben çalıştıysam bundan böyle de o çalışacak. Benim kocam senin babandır. Onun hakkında konuşmak istemiyorum, söyleyecek başka şeyim yok, hakkını helal et, ama etsen de etmesen de ben gidiyorum. Nereye gideceksin oğlum. Bilmiyorum, belki Kudüs’e, belki Beytüllahim’e, doğduğum yeri görmeye. Ama orada tanıdığın kimse yok. Tanıdığım yok ama, bir düşünsene anne, ya onlar beni tanıyorsa. Sus, kardeşlerinin kulağına gitmesin. Bir gün onlar da gerçeği öğrenecek. Neyi göze aldığını biliyor musun, Romalı askerler her yerde Celileli Yahuda’nın adamlarını arıyor. Hirodes’in askerlerinin Romalı askerlerden aşağı kalır yanı yokmuş, hem Romalılar beni niye öldürsün, niye çarmıha gersin, yanlış bir şey yapmadım, ben masumum. Baban da masumdu, bak başına neler geldi. Kocanı yok yere çarmıha germiş olabilirler, ama onun hayatı lekesiz değildi. İsa, oğlum, senin ağzından şeytan konuşuyor. Konuşanın Tanrı olmadığını nereden biliyorsun. Rabbin adını boş yere ağzına alma. Tanrı’nın adının ne zaman boş yere anıldığını ne sen ne de ben bilebiliriz, bunu ancak Tanrı’nın kendisi bilir, ayrıca onun da neyi hangi sebeple yaptığını anlayabileceğimizden şüpheliyim. Oğlum, bu yaşta bunları nasıl akıl ediyorsun. Kim bilir, belki insan doğduğunda gerçekle doğuyor, ama onun gerçek olduğundan emin olmadığı için söyleyemiyordur. Demek bizi bırakmaya kararlısın. Evet. Geri dönecek misin. Bilmiyorum. Eğer şu kâbus seni bunalttıysa, git Beytüllahim’e, Kudüs’teki tapınağa git,büyüklerimize danış, sana bunları kafandan çıkarmanı tembihleyecekler, sonra geri gel, sana ihtiyacı olan anana ve kardeşlerine dön. Döneceğim diyemem. Nasıl yaşayacaksın, zavallı baban sana bildiği her şeyi öğretecek kadar uzun yaşamadı. Dert etme, tarlalarda çalışırım, koyun güderim, ya da balıkçıları ikna eder onlarla ava çıkarım. Çoban olursun herhalde. Neden. Bilmem, içimden öyle geldi. Ne olacak göreceğiz, şimdi anacığım, yolcu yolunda gerek. Böyle yola çıkılmaz, bekle sana yiyecek bir şeyler hazırlayayım, çok paramız yok, ama biraz al yanına, al bu babanın kesesi, en azından sana bunu bıraktı. Yemeği yerim, ama keseyi almam. Senin baban cüzzamlı değildi. Alamam. Bir gün baban için ağlayacak ve kesesini almadığın için pişman olacaksın. Ben onun için ağladım. Daha da ağlayacaksın, ne günah işlemiş olursa olsun ağlayacaksın. İsa bu sözlere cevap vermedi. Büyük çocuklar, ne konuşulduğunu bilmeseler de, İsa’nın etrafına toplandılar ve sordular, Gerçekten gidiyor musun, ve Yakup dedi ki, Keşke ben de seninle gelsem, çünkü çocuk macera istiyordu, gezmek, farklı ve heyecanlı şeyler yapmak istiyordu. Sen burada kalacaksın, dedi İsa, bu evde dul anamıza göz kulak olacak biri lazım, aslında dul demek istememiş, ağzından kaçırmıştı, fark edince dudağını ısırdı, bir de babasının yüzü göz kamaştıran gün ışığı gibi aniden gözünde canlanınca, gözyaşlarına hâkim olamadı.</p>

  <p>Ailecek yemek yedikten sonra İsa’yı yolcu ettiler. Kardeşleriyle birer birer vedalaşıp gözü yaşlı anasını kucakladıktan sonra, sebebini bilmeden, şöyle dedi, Ne halde dönerim bilmem ama, bir gün mutlaka döneceğim, sonra bohçasını sırtına aldı, avluyu geçti ve sokağa açılan kapıyı araladı. Bir an tereddüt edip durdu. Hayatta çok kereler kendimizi bir kapıdan çıkarken, bir kararın eşiğinde bulur, sonra durup düşünür geri döneriz. Meryem şaşırdı, bir an gözlerinin içi parladı, ama bu ışıltı çok geçmeden söndü. İsa bohçasını yere bıraktı, düşündü taşındı, sonra döndü, hiçbirinin yüzüne bakmadan yanlarından geçip eve girdi. Tekrar kapıda göründüğünde, elinde babasının sandalları vardı. Çekingenlikten ya da utançtan kimsenin gözünün içine bakamayan bir çocuk gibi boynu bükük ve sessiz, sandalları bohçasına koydu, başkaca söz etmeden yürüdü gitti. Meryem kapıya koştu, çocukları da peşinden gitti, büyükler umursamaz görünüyordu, kimse el sallamadı çünkü İsa bir kez bile dönüp arkasına bakmadı. Yoldan geçen bir komşu İsa’yı uğurladıklarını görünce sordu, Oğlun nereye gidiyor Meryem, ve Meryem şöyle cevap verdi, Kudüs’te iş buldu, bir süre orada çalışacak, düpedüz yalan söylediğini biliyoruz, ama yalan biraz karışık bir meseledir, biz peşin hükümlü olmayalım, zamanla gerçekler yalana, yalanlar gerçeğe dönüşebilir.</p>

  <p>O gece evde Meryem dışında herkes mışıl mışıl uyudu, oğlunun nerede ve ne koşullar altında gecelediğini düşünmeden edemeyen Meryem’inse gözüne uyku girmedi, acaba bir kervansarayda, güvende miydi, bir ağacın altında mı yatıyordu, bir kayanın oyuğunda mı, yoksa Tanrı korusun, Romalı askerler onu parmaklıkların arkasına mı koymuştu. Dış kapının gıcırdadığını duydu, bir an, İsa geri mi döndü, diye geçirdi içinden ve bir anlığına da olsa yüzü güldü, içi ferahladı. Şimdi ne yapacağım, kapıyı açmaya cesaret edemiyor, açsa bile ne diyeceğini, oğlunu nasıl karşılayacağını bilmiyordu, ağzını tutamayıp, Anana boş yere uykusuz bir gece geçirttin, gibi bir şey diyerek oğlanı gocundurmak istemiyordu. Küçük düşürmektense bir şey söylememek daha iyi, uyuyormuş gibi yapayım, ses etmeden içeri girip, Ben döndüm, bile demeden gider döşeğine yatarsa, sabah hayırsız oğlumun dönüşüne şaşırmış gibi yaparım. Oğlu gideli çok olmadı, yine de Meryem oğlunu göreceğine çok seviniyor, çünkü yokluk ölüm gibidir, aradaki tek fark yokluğun umuda açık kapı bırakmasıdır. Ama İsa bir türlü içeri girmiyor, kim bilir, belki yine fikrini değiştirdi,</p>

  <p>Meryem daha fazla bekleyemiyor, kapıdaki çatlaktan oğluna bakacak, eğer İsa eve girmeye karar verip kapıya doğru gelirse koşup döşeğine geri yatacak, oğlu fikir değiştirip geri gitmeye kalkarsa da çıkıp onu durduracak. Kapıya kadar parmak uçlarında gitti, sonra çatlaktan dışarı baktı. Ay tepedeydi, toprak su gibi parlıyordu. Uzun, karanlık bir gölge kapıya yaklaştı, Meryem onu gördüğü an çığlık atmamak için elleriyle ağzını kapattı. Bu gelen oğlu değil o dilenciydi, ilk göründüğü günkü gibi paçavralar içindeydi ama bu kez, belki de ay ışığı yüzünden, etekleri rüzgârda dalgalanan gösterişli bir cübbe giymiş gibi görünüyordu. Korkudan ödü patlayan Meryem kapıyı kilitledi, titreyen dudaklarından şu sözler döküldü, Benden ne istiyor olabilir. Melek olduğunu iddia eden adam iyice yaklaştıktan sonra kapının önünde, Meryem’in artık onu göremediği bir yerde durdu, ama içeri girmeye çalışmadı. Meryem adamın soluk alıp verişini duyuyordu, sonra bir gürültü duyuldu, sanki yer yarılıyor, kapının önünde bir uçurum oluşuyordu. Karartı geri gelip bir an Meryem’in görüş alanını tamamen kapattı, ama yine ne içeri girmeye kalktı ne de tek bir söz etti, arkasına bakmadan bahçe kapısına doğru yürüdü. On üç yıl kadar önce kapının yanı başında, ışıklı toprakla dolu kâsenin gömüldüğü yerde biten esrarengiz otu kökünden sökmüş götürüyordu. Dış kapının açılmasıyla kapanması arasında, melek yine bir dilenciye dönüştü, duvarın arkasında gözden kayboldu. Arkasında, sürüklediği yapraklı dallar bir yılan gibi tıslıyordu. Meryem sessizce kapıyı açtı ve dışarı baktı. Bulutsuz gökte parlayan ay yeryüzünü aydınlatıyordu. Evin duvarının dibinde, otun söküldüğü yerde koca bir çukur, ve yerde, çukurdan dış kapıya kadar uzanan ve Samanyolu’nu andıran ışıklı bir iz vardı. Oğlunun halini düşündü, ama artık kaygılanmıyordu, sırrına varılamaz bir huzur veren bu güzelim göğün, topraktaki kökleri ve pınarları besleyen, ışıktan yoğrulmuş bir Man’a benzeyen bu ayın altında, ona bir zarar gelemezdi. İçi ferahladı, yerdeki yıldızlara basmaktan korkmadan bahçeyi geçti ve kapıyı araladı. Dışarı baktı, ışıklı iz, sanki yaprakların büyüsü aniden yok olmuş gibi az ileride sona eriyordu. Artık hamile olduğu bahanesini öne süremeyecek olan bu kadınsa yine hayal kuruyor, dilencinin duvarın arkasında kaybolduktan sonra yine bir meleğe dönüştüğünü, hatta bu özel ânın şerefine kanat çırparak uçtuğunu düşünüyordu. Meryem bu acayip olayları düşündü, ama her şey ona ay ışığında gördüğü elleri kadar basit ve doğal görünüyordu. Eve döndü, kandili asılı olduğu çividen çıkartıp eline aldı ve dışarı çıkıp çukura yakından baktı. Çukurun dibinde boş bir kâse duruyordu, eğildi ve kâseyi aldı. Aynı kâseydi bu, içinde biraz daha toprak vardı ama artık parlamıyordu. Pek yakında eski işlevine dönecek olan, sıradan bir kâseydi şimdi. Bundan sonra onunla, isteğe göre süt, şarap veya su ikram edilecekti, ne doğru söylemiş, Her şeyin bir zamanı var, diyen.</p>

  <p>İsa gezilerinin ilk gecesinde sığınacak bir yer buldu. Hava kararırken Cenin şehri yakınlarında karşısına küçük bir köy çıktı, doğduğu günden beri ona türlü oyunlar oynayan kader bu kez ona acımıştı. Pek umutlanmasa da geceyi geçirebileceğini düşündüğü evin sahibi, bu yaşta bir çocuğun, hele ki bunca kavga dövüşe, bunca vahşete sahne olan, insanların çarmıha gerildiği, çocukların boş yere ölesiye dövüldüğü böyle bir zamanda, bütün gece dışarıda kalmasına göz yummayacak kadar yufka yürekli, misafirperver bir kimseydi. İsa misafir olduğu evin sakinlerine Nasıra’dan geldiğini ve Kudüs’e gittiğini anlattı ama annesinin utanç verici yalanını tekrarlamadı, çünkü Kudüs’e bulduğu bir iş sebebiyle gitmiyordu. Kudüs’e, tapınaktaki bilge kimselere, ailesi için hayati önem taşıyan, kutsal yasayla ilgili bir meseleyi danışmaya gittiğini söyledi. Aile reisi bu kadar önemli bir görevin bir çocuğa verilmiş olmasının onu ne kadar şaşırttığını dile getirdi, dini görgüsü ne kadar ileri olursa olsun, bir çocuğun böyle bir işe koşulması alışıldık bir şey değildi. İsa evin en büyük oğlu olduğu için bu görevin ona verilmiş olduğunu söyledi, babasını hiç anmadı. Birlikte yemeğe oturdular, yemekten sonra İsa, ailenin Tanrı misafirine sunabileceği en iyi yer olan ahırda kendine yatacak yer hazırladı. Gece aynı kâbusu gördü, ama bu kez askerler ve babası meydana çok yaklaşamadı, atın burnu köşede belirmedi. Yine de İsa’nın korkmadığını sanmayın, kendinizi onun yerine koyun, size hayat veren babanın, elinde kılıç peşinizde koşturduğunu düşünün. Evde mışıl mışıl uyuyan ev sahibi ahırda yaşanan drama şahit olamadı, çünkü İsa artık uykusunda bile korkusunu gizleyebiliyordu. Korkusu dayanılmaz bir hal alınca, uykuda bile olsa, elleriyle ağzını kapatıp yüreğinin derinliklerinden kopup gelen çığlığı bastırıyordu. Sabah aileyle kahvaltı etti, sonra onlara misafirperverlikleri için öyle bir nezaketle teşekkür etti ki, bu basit Samiriyeliler Rabbin huzurunda kendilerini soylu bir aile gibi hissettiler. İsa onlarla vedalaştı ve yeniden yola koyuldu, ev sabinin son sözleri kulaklarından çıkmıyordu, Sana övgüler olsun ey Rab olan Tanrı, evrenin hükümdarı, adımlara rehberlik eden sana övgüler olsun, içinden bu sözleri tekrarladı durdu, böylece her gün tanık olduğumuz gibi bize tüm ihtiyaçlarımızı sağlayan, günlük ekmeği bölüştürürken, herkesten fazla şeyi olana daha fazla vermekten ibaret olan adil kurala göre davranan Tanrı’ya o da övgüler sundu.</p>

  <p>Kudüs yolculuğunun geri kalanı pek öyle kolay değildi. Bir kere Samiriyeliden Samiriyeliye fark vardı, yani o günlerde bile tek bir kırlangıç yazı getirmiyordu, en az iki tane lazımdı, kaldı ki eğer biri dişi biri erkek değilse, ya da ikisinden en az biri kısırsa, iki kırlangıç da bir yaz etmiyordu. İsa’nın çaldığı diğer kapılar yüzüne kapandı, yolcumuz kendine açık havada uyuyacak bir yer bulmak zorunda kaldı, bir gece dalları bir etek gibi açılan bir incirin altında, başka bir gece, büyük şans eseri, peşine takıldığı bir kafilenin yakındaki han dolu olduğu için kurmak zorunda kaldığı dev çadırda. Büyük şans eseri diyoruz çünkü bir önceki gece, ıssız bir tepeyi aşarken iki ödlek hırsızın saldırısına uğramış, yanındaki üç kuruş parayı da bunlara kaptırmıştı, yani istese bile handa geceleyemezdi, orada gecelemenin bir bedeli vardı. Bu hikâyeyi duyanlar bu garibanın haline acıdı, haydutlar çocuğu kaderiyle baş başa bırakıp, talihsizliğine kahkahalarla gülerek yollarına devam etmişlerdi. Olduğu yere çöküp kalmıştı, başının üzerinde gök kubbe, çevresinde dağlar vardı, tüm varlığı buydu, yıldızlarla, hırsızlarla ve cellatlarla dolu, arsız, namussuz, sonsuz bir evren. Biri çıkıp on üç yaşında bir çocuğun, bilim ve felsefeye, ona atfedilen bu sözleri sarf edebilecek kadar hâkim olamayacağını, sinagogda ne öğrenmiş olursa olsun, ne kadar zeki olursa olsun bu kadar çok şey bilemeyeceğini söyleyebilir. Bu diyarda marangoz oğlu az değil, babası çarmıha gerilen çocuk da çok var, eğer başka bir adamın oğlu seçilmiş olsaydı, bize kafa yormaya değer bir şeyler bulma konusunda o da en az küçük İsa kadar başarılı olacaktı. Çünkü, her şeyden önce, her insanın ya aşkınlık ya da içkinlik yoluyla kendisine varan, kendi içinde bir dünya olduğunu hepimiz biliyoruz, İkincisi bu ülke bambaşka bir ülke, İşaya’dan Malaki’ye, soylusuyla kâhiniyle, çobanıyla celebiyle, fakiriyle zenginiyle hayatın her kesiminden sayısız insan, bu ülkede vaaz vermek ya da peygamberlik etmek için, evini barkını bırakmış yollara düşmüştür ki bu da, peşin hükümlü olmamamız gerektiğini gösteriyor, marangozun oğlunun sıradan bir aileden geliyor olması bize onu hor görme hakkı vermiyor. Akranları sokak aralarında saklambaç oynarken Kudüs yollarına düşen bu genç adam, belki bir dâhi ya da kahraman değil ama, yine de saygıyı hak ediyor. Ruhu kendisinin de itiraf ettiği gibi derinden yaralı, düşünmeye ve sorgulamaya hevesli bir insan olduğu için de yarasının iyileşmesi uzun zaman alacak, o da, büyük ihtimalle yara izlerini bir son acıda bütünlemek için, yuvasını bırakıp yollara düşüyor. Modern düşünürlerin karmaşık kuramlarını, Freud, Jung, Groddeck ve Lacan’dan uzun yıllar önce yaşamış bir Filistinlinin kafasına yerleştirmek ilk bakışta saçma görünebilir, ama bu yaptığımız o kadar da ahmakça değil, çünkü Yahudi Öğretilerini besleyen kutsal yazılar da, bir erkeğin hangi çağda yaşarsa yaşasın akılca tüm diğer erkeklere eşit olduğunu öğretir. Âdem ile Havva istisnadır, çünkü, bir kere onlar ilk adam ve ilk kadındır, İkincisi, onlar çocukluk diye bir dönem yaşamamıştır. Biyoloji ve psikolojinin, bugün bildiğimiz haliyle insan zihninin en fazla Cro-Magnon insanına kadar geri gittiğini kanıtlamış olması, burada bizi hiç ilgilendirmiyor, kaldı ki Tekvin ondan hiç bahsetmez ve İsa’nın dünyanın başlangıcıyla ilgili bilgisi Tekvin’den öğrendikleriyle sınırlıdır.</p>

  <p>Kaleme aldığımız bu İncil’le tamamen ilgisiz olduğunu söyleyemeyeceğimiz bu düşüncelere kendimizi kaptırarak bir yanlış yaptık, Yusuf’un Kudüs’e beş parasız ama sağ salim varmak üzere olan oğlunu yolculuğunun son günlerinde yalnız bıraktık. Ayakları, onca yoldan sonra, tahmin edilebileceği gibi, su topladı, ama üç gün önce evden çıktığında ne kadar hızlı yürüyorduysa şimdi de o kadar hızlı yürüyor. Buraya daha önce de geldi, yani heyecanı, inanç sahibi birinin tanrısını gördüğünde duyabileceği heyecanla sınırlı. Zeytin Dağı diye bilinen bu dağın tepesinden baktığında insan Kudüs’ün muhteşem mimarisine hayran kalır. Buradan tapınak, kuleler, saraylar, evler, her şey elini uzatsan değecekmişsin gibi görünür. Tabii bu izlenim biraz da, imanlıyı yakıp kavuran ve bazı durumlarda kendi bedeninin sınırlılığını evrensel tinin ebedi gücüyle karıştırmasına neden olan gizemci ateşe bağlıdır. Gün sona ermek üzere, güneş deniz tarafında batıyor. Vadiye inmeye başlayan İsa, geceyi nerede geçireceğini düşünüyor, şehir surlarının içinde mi, yoksa dışında mı. Daha önce Fısıh bayramı için anne babasıyla buraya geldiğinde, düşünceli askeri yetkililer ve belediyenin ortak kararıyla hacılar için şehir surlarının dışında kurulan çadırlardan birinde gecelemişti, söylemeye bile gerek yok ama, erkeklerle kadınların çadırları ayrıydı, erkekler erkeklerle, kadınlar kadınlarla yatıyordu, çocuklar bile cinsiyetlerine göre ayrılmıştı. İsa surlara vardığında hava serindi. Tam şehrin kapıları kapanırken vardı, nöbetçiler içeri girmesine izin verdi. Ahşap sürgüler dev kapılardaki yerlerine yerleştirilirken İsa kendisini kapana kısılıyor gibi hissetmiş olmalı, demir dişlerin kapanmak üzere olduğunu, ağa yakalanan bir sineğe benzediğini hayal etmiş ve geçmiş bir günahın pişmanlığını duymaya başlamış olmalı. Ama daha on üç yaşında olduğundan, günahları sayısız değil, aslında günahları büyük de değil, adam öldürecek, hırsızlık yapacak veya yalan yere tanıklık edecek, komşusunun karısına, evine ya da tarlasına, kölesine, öküzüne, katırına, komşusuna ait herhangi bir şeye göz koyabilecek yaşta hiç değil, öyleyse bu oğlan adımlarını günahsızca atıyor, ama kimse ölüme tanıklık edip hayatına hiçbir şey olmamış gibi devam edemeyeceğine göre, masumiyetini kaybetmiş olabilir.</p>

  <p>İnsanlar yemek için evlerine çekildiğinden, bu saatlerde sokaklar bomboş oluyor, dışarıda hırsızlarla serserilerden başka kimse kalmıyor, pek yakında onlar da kendi köşelerine çekilecek, çünkü birazdan Romalı askerler devriye gezip suçluları kovalamaya başlayacak. Yakalandıkları takdirde çarptırılacakları, Seforis’te örneğini gördüğümüz korkunç cezalara rağmen, Hirodes Antipa’nın krallığının merkezinde bile her türlü suçu işleyip her türlü namussuzluğa yeltenenler var. Yolun sonunda gece devriyesi, kılıçlarla kalkanların şangırtısı eşliğinde, ellerinde ışıldayan meşaleler, ayaklarında asker sandalları uygun adım yürüyor. Karanlık bir köşeye gizlenen çocuk askerlerin gözden kaybolmasını bekledi, sonra uyuyacak bir yer aramaya gitti. Tapınak çevresindeki inşaat alanında, yan yana duran iki koca taş levha arasında başını sokacak bir yer buldu, üstteki üçüncü levha çatı işlevi görüyordu. Bohçasının dibinde bulduğu birkaç kuru incirin yanında da birkaç lokma kuru ekmek yedi. Susamıştı ama su içmeden yattı. Yere serdiği örtünün üzerine uzandı, üşümemek için, bohçasında taşıdığı battaniyesine sımsıkı sarıldı, sığınağının iki yanındaki açıklıklardan giren soğuğa rağmen bir süre sonra uyuyakaldı. Kudüs’te olması kâbus görmesine engel olmadı, ama belki de kutsal şehirde, yani Tanrı’ya çok yakın olduğundan, kâbusunda bildik sahnelerin tekrarının yanı sıra gece devriyesinin bir baskın yaptığını da gördü. Güneş doğarken uyandı. Battaniyesine sarılmış halde, kendisini bir mezar kadar soğuk olan sığınağından dışarı attı ve karşısında Kudüs’ün, sabah güneşinin soluk bir kızıla boyadığı, taş duvarlı, basık tavanlı evlerini buldu. Ardından, bu yaşta bir çocukta eğreti duran bir ciddiyetle, şükran duasını okudu, Sana şükür olsun, Rab olan Tanrı, evrenin hükümdarı, gecenin sonunda ruhumu bana bağışlayan sana şükür olsun, insan hayatında belli anlar vardır ki yakalanıp zaman karşısında koruma altına alınması gerekir, bir İncil’de ya da resimde, veya modern zamanların usulleriyle, fotoğrafta ya da filmde kopyalanarak değil, başka bir biçimde. Bu tür anları yaşayan kişi sonsuza dek, soyunu devam ettirenler tarafından görülebilir olsaydı, çok daha ilginç olurdu, böylece bugün hayatta olan bizler, Kudüs’e gidip, yamalı battaniyesine sarılmış, Kudüs’ün evlerini seyre dalan ve ona ruhunu gecenin sonunda geri bağışlayan Tanrı’ya övgüler sunan Yusuf oğlu İsa’yı kendi gözlerimizle görebilirdik. On üç yaşında olduğu, daha hayata yeni başladığı için, onu bekleyen çok daha aydınlık ve çok daha karanlık saatler, daha büyük coşkular ve umutsuzluklar, hazlar ve acılar olduğunu söyleyebiliriz, ama seçmek bize kaldığına göre biz, şehir uyuklar ve güneş göz kamaştırıcı ışığıyla yükselirken, ayağının dibinde bir bohça, battaniyesine sarılan bu çocuğun, fal taşı gibi açılan gözleriyle karşısındaki evleri seyrettiği, ve koca dünyanın, uzağıyla yakınıyla koca bir dünyanın donup kaldığı bu ânı seçiyoruz, işte, kımıldadı ve ân yok oldu, zaman bizi hatıralar âlemine attı, evet anlattığımız gibi oldu, hayır öyle olmadı, sonunda her şey görmeyi istediğimiz şeye dönüşüyor.</p>

  <p>Şimdi İsa dar, kalabalık sokaklarda yürüyor, tapınağa gitmek için henüz çok erken, âlimler, her yerde ve her çağda olduğu gibi, daha geç saatte çıkarlar ortaya. İsa artık üşümüyor, ama bu mide kazınıyor, incirler dişinin kovuğunda kaldı, Yusuf’un oğlu açlıktan ölüyor. Haydutlara kaptırdığı paraya yolda değil burada ihtiyacı vardı, şehir hayatı kırdaki aylaklığa benzemiyor. Kırda ıslık çala çala dolaşır, yüreğinde Tanrı korkusu olan, Tanrı sözünden çıkmayan emekçilerden geriye kalanın peşine düşersin, Ektiğini biçerken, arkanda bir demet kalırsa, geri dönüp onu alma, Zeytin topladıysan, erişemediğin dallarda kalanı orada bırak, Bağından üzüm toplarken, dönüp unuttuğun salkımları alma, bırak onları yolcular, yetimler, dullar toplasın, ve bir zamanlar Mısır diyarında köle olduğunu asla unutma. Şimdi, büyük bir şehir olduğu için ve Tanrı dünyadaki evinin buraya inşa edilmesini buyurduğu halde, Kudüs denen bu şehirde bu dini ama insancıl gerekleri kimse yerine getirmiyor, bu sebeple eğer buraya gelen kimsenin kesesinde otuz gümüşten az varsa, eninde sonunda çareyi dilenmekte arayacak, dilendiği zaman da reddedilecektir, bir başka seçenek hırsızlık yapmaktır ve onun sonucu da kırbaç yemek, hapse düşmek, hatta bazen daha da beteridir. Bu genç hırsızlık yapamaz ve dilenmek için de fazla utangaç. Taze ekmekleri, meyve piramitlerini, dört bir yana dağılmış seyyar satıcıların tezgâhlarındaki pişmiş et ve sebzeyi gördükçe, İsa’nın ağzı sulanıyor, Samiriyelilerin misafirperverliğini saymazsak, tam üç gündür aç gezen İsa, bu manzara karşısında düşüp bayılmak üzere. Tapınağa gittiği doğru, ama oruca inanan gizemcilerin iddialarının aksine, eğer karnı tok olsaydı, âlimlerin söylediklerini çok daha kolay anlayabilecekti. Şans eseri, yoldan geçen bir Ferisi çocuğun ne halde olduğunu gördü de acıdı. Gelecek nesiller hiç de adilane olmayan bir tavırla, Ferisileri kötü yürekli insanlar olarak anacak, aslında bu örnekte de görüldüğü gibi temiz kalpli insanlardı, Nerelisin sen, diye sordu Ferisi, İsa, Celile’nin Nasıra köyünden geliyorum, diye cevapladı. Aç mısın, diye sordu adam, ve oğlan boynunu büktü, söylenecek bir şey yoktu, aç olduğu alnında yazılıydı. Anan baban yok mu. Var, ama tek başıma geldim. Kaçtın mı. Hayır, doğru söylüyordu, kaçmamıştı. Annesiyle kardeşleri onu kapıya kadar geçirmişti, dönüp bir kez bile ardına bakmamış olması kaçtığı anlamına gelmez. Kullandığımız bu gibi sözcükler, yani evet hayır gibileri, bize en doğrudan cevaplan verme şansı tanır ve gerçekten, bu sözlerle verilen cevaplar en ikna edici cevaplardır, yine de dünya bizi söze kararsızca başlatır, Şey, hayır, aslında pek değil, yani kaçtığını söylenemez, bu gibi durumlarda hikâyeyi en baştan dinlemek gerekir, ama üzülmeyin, bu kez şart değil, çünkü bir kere, İncilimizde bir kez daha karşımıza çıkacak olan Ferisi’nin hikâyeyi dinlemesine gerek yok, İkincisi, bu hikâyeyi biz herkesten iyi biliyoruz. Bir de şunu düşünün, bu kutsal kitabın kahramanları birbirlerini ne kadar az tanıyor, İsa anası ve babasıyla ilgili her şeyi bilmiyor, Meryem oğlu ve kocasıyla ilgili her şeyi bilmiyor, ve Yusuf, ölü ve hiçbir şey hakkında hiçbir şey bilmiyor. Oysa biz, yapılan, söylenen ve düşünülen her şeyi biliyor, herkesi tanıyoruz, yine de bizim de bilmiyormuş gibi davranmamız gerekiyor, yani bu açıdan şu Ferisi’ye benziyoruz, Aç mısın, diye sormuş, bunun üzerine İsa boynunu bükmüştü, onun yerine yüzü konuşmuştu, Sormana gerek yok, bana yiyecek bir şeyler ver. İyi kalpli adam öyle yaptı, iki sıcak ekmek, bir kâse de süt aldı, bunları tek kelime etmeden İsa’nın eline tutuşturdu. Kâse elden ele geçerken, ikisinin de ellerine biraz süt döküldü,</p>

  <p>ikisi aynı anda, zamanın derinliklerinden geldiğine şüphe olmayan aynı hareketi yaptı, ıslak ellerini dudaklarına götürüp sütü emdiler, yere düşen ekmeği öper gibi. Böyle takdire değer bir ruh birliği sergileyen iki insanın bir daha asla görüşemeyecek olması ne acı. Ferisi işlerine döndü, ama önce cebinden iki gümüş çıkartıp şöyle dedi, Al şu parayı evine dön, dünya senin gibiler için fazla büyük. Marangozun oğlu bir elinde ekmek bir elinde süt, dondu kaldı, artık aç değildi, ya da en azından açlığını hissetmiyordu. Ferisi’nin arkasından baktı, ancak adam uzaklaştıktan sonra, Sağ ol, diyebildi, o kadar sessiz söylemişti ki Ferisi onu duymuş olamaz, bir teşekkür bekliyorduysa şöyle düşünmüş olmalı, Ne nankör çocuk. Yolun ortasında dikilen İsa’nın iştahı yerine geldi. Ekmeğine sarıldı, sütünü de içti, sonra kâseyi tezgâhtaki adama uzattı, ama adam dedi ki, Kâsenin parası ödendi, sende kalsın. Kudüs’te âdet sütün kâseyle satılması mıdır. Yok, ama Ferisi böyle istedi, Ferisi’nin aklındaki bilinmez. Yani bu benim. Sana söyledim, parası ödendi. İsa kâseyi bir beze sarıp bohçasına koydu, onu özenle alıp koyması gerektiğini düşünüyordu. Bu toprak kaplar hemencecik kınlıyor, ne de olsa hepsi talihin risk alarak şekillendirdiği çamurdan yapılıyor, tıpkı insanoğlu gibi. Karnı doyan ve şevklenen İsa tapınağa doğru hızlı adımlarla ilerliyor.</p>
</body>
</html>