<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Bu olaylar Tammuz ayı ile Av ayı arasında, bağ bozumu zamanı koyu yeşil yapraklar içinde ilk olgun incirler belirirken cereyan etti. Bazıları sıradan, sıkça rastlanır cinsten olaylardı, örneğin bir kadın ve bir erkeğin hazza teslim olması, sonra da kadın kocasına şöyle diyecekti, Senin çocuğunu taşıyorum, ama doğrusu bu olayların bazıları da epey tuhaftı, mesela müjdeyi vermenin bir dilenciye nasip olması ki, esasen adamın bu olaylardaki tek kabahati, bir kâseye, Yusuf’un güvensizliği ve ihtiyar heyetinin ihtiyatı sebebiyle meraklı gözlerden uzaklaştırılan ışıklı topraktan bir avuç koymaktı. Sıcaklar hızla yaklaşıyor, tarlalar çorak, geriye kuru topraktan başka bir şey kalmayacak. Günün boğucu saatlerinde Nasıra sessiz ve tenha bir yer oluyor. Ancak gece olup da yıldızlar gökte belirince bir yerleşim yeri olduğu fark ediliyor, gök kubbenin yıldızlarının birbirlerine sürtünerek çıkardığı müzik duyulabiliyor o zaman. Yemekten sonra Yusuf biraz hava almak için avluya çıktı, kapının sağ tarafına çömeldi. Nasıl da severdi akşam ayazının yüzünü ve sakallarını okşamasını. Meryem de yanına geldi, o da kocası gibi ama kapının diğer tarafına çömeldi, orada sessizce durdular, komşu evlerden yükselen sesleri, günlük hayatın telaşını dinlediler, bir gün çocukları olunca onlar da yaşayacaktı bunları. Yusuf bütün gün dua etti, Tanrım bize bir oğul bağışla, Meryem de sayıkladı durdu, Tanrım çocuğum oğlan olsun, ama onun bir oğul istemesinin sebebi başkaydı. Karnı çok yavaş büyüyordu, fark edilir hal alması haftalar hatta aylar alacaktı, kendi halinde sessiz bir kadın olduğundan komşularının pek azını tanırdı tanıdıklarını da nadiren görürdü, şişirilmiş bir balona döndüğünde herkes çok şaşıracaktı. Belki de bu kadar içine kapanık olmasının asıl sebebi, bililerinin, hamileliği ile, ortaya çıktığı gibi kaybolan o dilenci arasında bir bağ kurabileceğinden korkmasıdır. Bu düşüncelere hayret edebiliriz, ama Meryem zihninin bulandığı gergin anlarda, bütün bunların nasıl olduğunu, karnında taşıdığı bebeğin kimden olduğunu kendine sormadan edemiyor. Herkesin bildiği gibi, kadınlar hamileyken çoğunlukla tuhaf düşüncelere ve hayallere kapılırlar, bu hayallerin bazıları Meryem’inkilerden beterdir, ama biz yine de Meryem’inkilerden bahsetmeyelim, yoksa müstakbel annenin gururuyla oynamış oluruz.</p>

  <p>Zaman geçiyor, haftalar birbirini izliyor, güneyden esen çöl rüzgârları ile birlikte ülkeyi fırına çeviren Elul ayı, hurmalarla incirlerin bal kıvamına geldiği bu günlerde ortalığı kasıp kavuruyor, Tişri ayı toprağı nemlendirmek için sonbaharın ilk yağmurlarını getirecek, sonraki ayda, Heşvan’da ise zeytinler toplanırken artık hava serinleyecek. Ahım şahım bir şey yapamayacağını bilen Yusuf, yine de, Meryem en azından taşımakta zorluk çektiği karnını dinlendirebilsin diye, söz verdiği yatağı yapmaya başlamaya karar verdi. Kislev ayının son günleriyle bütün bir Tebel ayı boyunca yağan yağmur, avluda çalışmasına imkân vermemişti. Açık bıraktığı kapıdan sızan ışığa muhtaç, evde çalıştı, kabaca kestiği tahta parçalarını rendeleyip raspalıyordu, her yer talaş yığınlarıyla doluyordu, Meryem onları avluya süpürene kadar, evin içini bir toz bulutu kaplıyordu.</p>

  <p>Şebat ayında badem ağaçları çiçek açtı. Adar ayında Romalı askerler Nasıra’da belirdiğinde, Purim bayramı kutlandı, Cehle yöresinde alışıldık bir manzara. Hirodes’in krallığının dört bir yanına dağılan askerler köy köy dolaşıyor, insanları, Sezar Augustus’un emriyle yapılacak olan, vali Publius Sulpicius Qirinius’un emri altındaki topraklarda yaşayan herkesin katılması gereken sayımdan haberdar ediyorlardı. Bu sayım da diğerleri gibi vergi listelerinin yeniden düzenlenmesi ve henüz Roma’ya vergi vermemiş olanların vergiye tabi kılınması için yapılıyordu, istisnasız her aile sayıma kendi yurdunda katılacaktı. Tellalı dinleyebilmek için meydana toplananların çoğu, imparatorun emirlerini ciddiye almadı, zira Nasıralıların çoğu nesillerdir burada yaşamaktaydı ve buraya kök salmış olduklarından sayıma burada katılacaklardı. Ama krallığın farklı bölgelerinden gelenler de vardı, Samiriye’den, Gaulanitis’ten, Yahudiye’den, Pereya yahut İdumeya’dan, oradan buradan, uzaktan ya da yakından gelen insanlar, hepsi yolculuk için hazırlanmaya başladı, uzaktan gelenler Roma’nın keyfi kararlarını homurdanarak karşıladı, kimileri kara kara mahsulün ne olacağını düşünmeye başladı, çünkü keten ve buğdayın hasat zamanı gelmişti. Büyük aileler, tabii kendi ulaşım aracı olmayanlardan bahsediyoruz, kucaklarda bebekler, yanlarında dedeler ve nineler, nereden ucuza eşek alabileceklerini ya da makul bir fiyata kiralayabileceklerini düşünmeye koyuldular, önlerinde uzun ve zorlu bir yolculuk olanların, yanlarına bol miktarda yiyecek almaları gerekiyordu, çölü aşacak olanlar ise su tulumları bulmalıydı, uyuyabilmek için yatak yorgan götürmeliydiler yanlarında, kap kaçak ve yedek kılık kıyafet de, çünkü soğuk ve nemli mevsim henüz sona ermemişti ve açık havada uyumak zorundaydılar.</p>

  <p>Yusuf haberi ancak askerler emri başka diyarlara ulaştırmak için buralardan ayrıldıktan sonra aldı. Komşusu Hananya, ona olup biteni anlatmak için telaşla geldi. Hananya şanslıydı, sayımda Nasıra’da kalabilecekti, hasat sebebiyle Kudüs’e Fısıh kutlamalarına gitmekten de kurtulmuş, yani iki yolculuktan birden yırtmıştı. Hananya komşusunu uyarmaya gelmişti, ama onu öyle bir ifadeyle uyardı ki, sanki için için gülüyordu. Ey Tanrım, en kıymetli adamlar bile ikiyüzlü olabiliyor,Hananya’yı iyi tanımıyoruz ki, bir anlık bir ayartıya mı kandı, yoksa şeytanın başka işi olmayan meleklerinden birinin oyununa mı geldi söyleyelim. Çivi çakmakta olan Yusuf, başta kapının önünde haykıran komşusunu duymadı. Kulakları daha iyi duyan Meryem, sesi işitti, Yusuf, birileri kocasını çağırıyordu, o kim oluyordu ki çekici elinden alıp, Sağır mısın be adam, diye söylensin, seni çağırdıklarını duymuyor musun. Hananya daha da yüksek sesle bağırdı, çekiç sustu, Yusuf komşusunun ne istediğini öğrenmek için dışarı çıktı, Hananya içeri buyur edildi ve malum ricatların ardından, bildiğinden emin olmaya çalışan bir adamın sesiyle sordu, Sen nerelisin Yusuf, Yusuf şaşırmıştı, cevap verdi, Yahudiye’den geldim, Beytüllahimliyim ben. Kudüs yakınlarında değil mi orası. Evet, Kudüs’e çok yakın. Fısıh bayramında gidecek misin oraya, diye sordu Hananya, ve Yusuf cevap verdi. Hayır, bu yıl gitmeyeceğim, çünkü karım her an doğum yapabilir. Aa, öyle mi. Neden sordun söyle bakalım. Derken Hananya ellerini göğe açtı ve başladı ağıt yakmaya, Zavallı Yusuf, ne büyük derdin var, onca yol, burada yapacak bu kadar işin varken her şeyi bir yana koyup onca yol gitmeni bekliyorlar, insaf et Tanrım, sen ki her şeyi uzaktan seyredersin. Yusuf bu beklenmedik ağıdın sebebini sormadan önce dindar komşusunun sözlerini yineledi, Tanrı benim de yardımcım olsun, sonra Hananya sesini alçaltmadan devam etti, Evet, Tanrı her şeye kadirdir, O gökteki ve yerdeki her şeyi bilir ve görür, Tanrı’ya övgüler olsun, ama, mazur gör saygısızlığımı, bu kez sana bir yardımı dokunabileceğini sanmam, çünkü Sezar’ın eline düştün. Ne demeye çalışıyorsun. Anlatıyorum dinle, askerler gelip, Nİsan ayı bitmeden bütün İsrailoğullarının sayım için doğdukları yere gideceğini duyurdu ki sevgili Yusuf, bu senin için uzun yol demek.</p>

  <p>Yusuf daha bir tepki veremeden, avluda Hananya’nın karısı Şua beliriverdi ve kapı eşiğinde duran Meryem’e sokulup aynı üzüntülü ses tonuyla sızlanmaya başladı, Zavallı çocuğum, vah zavallı, olacak iş mi şimdi bu, çocuğun doğumuna bu kadar az zaman kalmışken seni yola sürüyorlar, hem de kim bilir nereye. Hananya karısına, Yahudiye’ye, Beytüllahim’e, diye cevap verdi. Kadın, Aman ya Rabbim, o kadar uzağa demek, diye bastı feryadı, kendisi de Kudüs’e yaptığı bir hac ziyareti sırasında Rahel’in mezarının başında dua etmek için Beytüllahim’e uğramıştı. Meryem önce kocasının konuşmasını bekledi. Bu haberin Meryem’in huzurunu kaçıracağından korkan Yusuf ölçülü bir sesle, özenle seçilen, ama çılgına dönmüş komşularını pek tatmin etmeyen şu sözleri sarf etti, Tanrı her zaman Sezar’a dur demeyi tercih etmeyebilir, ama Sezar O’nun yanında bir hiçtir. Yusuf sözlerinin yarattığı havayı bir an olsun koruyabilmek için suskun kaldı, sonra devam etti, Fısıh bayramını burada, Nasıra’da kutlayacağız, sonra Beytüllahim’e gideriz. Tanrı da dilerse Meryem doğum yapmadan döneriz evimize, ama belki çocuğumuz Tanrı’nın takdiriyle, atalarının doğduğu yerde doğar. Yolda bile doğabilir, diye söylendi Şua, Yusuf önce onu duymazdan geldi, ama hemen ardından cevap vermeden de edemedi, İsrailoğullarının çoğu yolda doğmuştur, bizimki de onlardan olur. Hananya ve karısı bu sözlerdeki hikmetin heybetine verecek karşılık bulamadılar. Zor durumdaki komşuyu teselliye gelmişlerdi ve bu yüzden takdir bekliyorlardı, şimdi ise kendilerini kovulmuş gibi hissediyorlar. Derken Meryem Şua’yı yanına çağırıyor ve taraktan geçecek yün hakkında fikir soruyor, ve Yusuf, havayı yumuşatmak için Hananya’ya şöyle diyor, İyi komşu, ben buralarda yokken evime göz kulak olursun değil mi, en azından bir ay uzak kalacağız, yol epey vakit alacak gibi, yedi gün de doğum sonrası için gerek, bir aksilik olur da çocuk kız olursa daha da fazla. Hananya mülke gözü gibi bakacağına yemin ediyor ve ardından birden şöyle deyiveriyor. Burada, Nasıra’da ne karının ne de senin kimsen var, Fısıh bayramını akrabalarım ve dostlarımla birlikte bizde kutlamak ister misiniz. Meryem’in anasıyla babası ölünce Nasıra’da kimseleri kalmamıştı, Meryem doğduğunda ikisi de öyle yaşlıydı ki, herkes Yohakim’in nasıl olup da Anna’yı hamile bırakabildiğine şaşmıştı. Hadi oradan, diye tatlı tatlı azarladı Hananya’yı Yusuf, Tanrı İbrahim’e bir çocuk vereceğini söylediğinde İbrahim’in bıyık altından güldüğünü hatırlamaz mısın, eğer Tanrı yüz yaşında bir adamla doksan yaşında bir kadından bile çocuk yapabiliyorsa neden benim kayınpederimle kayınvalidem onlardan geri kalsın, ki Yohakim ile Anna, İbrahim ve Sara’dan gençti. Bunlar eski insanların işleri, o günler artık geride kaldı, diye cevapladı Hananya, o zamanlar Tanrı her an bizimleydi, kendini sadece işleri aracılığıyla göstermezdi. Kuramsal olarak sağlam bir yorum getirdi Yusuf, Tanrı zamanın kendisidir, sevgili komşum, Tanrı için zaman bölünmez bir bütündür. Hananya sessiz kalmayı tercih etti, ister Tanrı’nınki olsun ister Sezar’ınki, iktidarla ilgili o eski tartışmaya girmenin ne yeri ne de zamanıydı. Yusuf yaptığı yorumun başarısına rağmen, Hananya’nın Fısıh bayramı için yaptığı davete cevap vermeyi ihmal etmedi. Ama hemen kabul etmek de istemiyordu, çünkü herkesin bildiği gibi, daveti fazla hevesli görünmeden kabul etmek, bir ağırbaşlılık ifadesidir, yoksa davet eden davet edilenin tek beklediğinin davet edilmek olduğunu düşünebilir, işte bu yüzden Yusuf eveledi geveledi, sonunda çok düşünceli komşusuna daveti için teşekkür etti. Kadınlar odaya döndü, Şua Meryem’e diyordu ki, Sen yün taramada ustasın be kadın, kocasının yanında övülen Meryem birden kıpkırmızı kesildi.</p>

  <p>Bu Fısıh bayramından Meryem’in aklında yer edecek tek tatlı hatıra, yerde oturan erkeklere hizmet etmede ve yemeğin pişirilmesinde hiçbir yardımda bulunmamış olmasıydı. Diğer kadınlar, bu koşullar altında, bu ayrıcalığa sahip olmaya hakkı olduğuna karar vermişlerdi. Sakın yorma kendini, yoksa başına istenmedik bir iş gelebilir, bir bildikleri vardı mutlaka, çünkü hepsi anneydi ve küçük çocukları da vardı. Tek yapması gereken, diğer adamlarla birlikte yere bağdaş kuran, kocasının yanında olmaktı. Zorla eğilip kalkıyor, kocasının boşalan bardağını dolduruyor, tabağa mayasız ekmek, koyun eti, acı biber doğruyordu, bir de kurutulup ufalanmış çekirgeden yapılan kurabiyeler koyuyordu ki, bu sonuncusu Hananya’nın gözdesidir ve bir aile geleneğidir. Misafirlerin çoğu bu kurabiyeleri geri çevirdi, iğrendiklerini belli etmemeye çalıştılar, çölde aç kalınca çekirgeyi hurma gibi yiyen peygamberlerin torunları olduklarını biliyorlardı. Yemek sonuna yaklaşırken zavallı Meryem bir köşeye çekildi, karnı burnunda, boynu bükük, fıkraları, şakaları ve ardından Tevrat’tan okunan bölümleri zor bela dinlerken, kendini her an bu dünyadan göçebilecekmiş gibi hissetti. Onu bu dünyaya bağlayan tek bir şey vardı, kimselere açmadığı, tertemiz bir düşünce. Tüm bildiği, neyi ve neden düşündüğünü bilmese de, öylesine düşündüğüydü, içi geçmişti, sonra birden kendine geldi. Rüyasında koca bir karanlığın içinde dilencinin yüzü belirmiş, sonra paçavralar içindeki bedeni görünmüştü. Meleğin, tabii eğer gerçekten melek idiyse, rüyada karşısına çıkmasını beklemiyordu. Meryem’in düşüncelerinin onunla bir ilgisi yoktu, oysa Melek karşısına geçmiş gözlerinin içine bakıyordu. Meryem şaşırdı kaldı, belki de benzetmişti, çünkü dilenci bir an belirip sonra kaybolmuştu. Meryem’in kalbi küçük bir kuşun kalbi gibi çarpıyordu. Bundan sonrası da rüya mıydı bilinmez ama sanki birisi gelip kulağına bir şeyler fısıldadı. Erkeklerle oğullan hâlâ yerde oturuyor, kadınlar ise telaş içinde, daha iyi hizmet etmenin yolunu arıyorlardı, ama erkekler toktu artık, şarap da, içenleri çarpınca, sohbet iyice koyulaşmıştı.</p>

  <p>Meryem kimseye fark ettirmeden ayağa kalktı. Karanlık bastırmıştı. Bulutsuz gökte ay yoktu, sadece yanıp sönerken çıkardıkları sesler yeryüzünde bir tür yankı yapan yıldızlar vardı, boğuk, duyulmayan bir uğultuya benzeyen bu ses Yusuf’un karısının teninde ve kemiklerinde, tarifi olmayan, kaçamak bir haz, bir ürperti uyandırıyordu. Avluyu geçip dışarı baktı. Kimseyi göremiyordu. Kapı kapalıydı, ama havada bir telaş vardı, sanki biri az önce buradan geçmiş, geride kalanların kafasını karıştıran izler bırakarak kaçıp gitmişti.</p>
</body>
</html>