<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Gün ola harman ola deyişi yaygın ve isabetli bir deyiştir, yine de sözlerin kendi başlarına ya da başka sözlerle bir araya geldiğinde ortaya koyduğu yaklaşık anlamla yetinen bir kimsenin düşüneceği kadar basit bir deyiş değildir, çünkü her şey nasıl söylendiğine bağlıdır, bu deyişin anlamı da konuşan kişinin içinde bulunduğu koşullara göre değişir. Eğer bu sözleri, hayatın kötü gidişatı sebebiyle, daha güzel günler göreceği umudunu canlı tutmaya çalışan biri dile getiriyorsa, aynı sözleri söyleyerek tehdit eden, yarın intikam için yeni bir fırsatı olacağını hatırlatan birinden farklı bir şey söylüyor demektir. En uç örnek de, her durumda kendisini en kötüsüne hazırlayan bir bahtsızın, umutsuzlukla, Gün ola harman ola, demesi olacaktır, Bugün derdim çoktu, bakalım yarın başıma ne dertler açılacak. İsa’nın dağda bayırda gezerken bu sözleri sarf etmesi, neyi kastederse kastetsin, hiç şaşırtıcı değil. Ama İsa genç bir çoban olarak görevlerini yerine getirirken, Yahudiye’nin tepelerinde dolanır ya da birazdan yapacağı gibi Erden Vadisi’ne inerken bizim bu sözleri söylememiz, mırıldanmamız ya da fısıldamamız, abesle iştigal olur, çünkü biz, tıpkı Tanrı gibi, şimdiye kadar olan ve gelecekte de olacak olan her şeyi biliyoruz. İsa’nın hayatını yazıyoruz diye değil, her insanın iyi ve kötü günleri olur, her hayatta bir dert bir başkasını, ve bir gün bir diğerini izler de ondan. Elinizdeki İncil, İsa’nın hayatıyla ilgili başkalarının yazdıklarını göz ardı etmek ya da onları çarpıtmak gibi bir amaç gütmediğinden ve hikâyemizin kahramanı da açıkça İsa olduğundan, kulağına eğilip yarın onu neyin beklediğini anlatmamız, muhteşem geleceğini, mucizelerivlo açları doyurup hastaları iyileştireceğini ve hatta ölüyü dirilteceğini ona önceden haber vermemiz çok kolay, ama bu pek akıl kârı olmaz çünkü genç İsa, din bilgisi ve ahlâk konularında doğuştan yetenekli olmasına ve atalarla peygamberlerin hayatlarını iyi bilmesine rağmen, her genç gibi, dünyaya sağlıklı bir şüphecilikle bakıyor, yani bunları anlatsak bizi bir güzel paylayıp kovalardı. Evet, Tanrı ile karşılaştığında fikrini değiştirecek, ama bu büyük buluşma için henüz çok erken, oraya gelene kadar İsa daha çok bayır tırmanacak. Koyun ve keçi sağacak, peynir yapacak, yaptığı peyniri köylerde ekmek ve meyveyle takas edecek. Birçok hayvan hastalıktan ya da yaşlılıktan sürüye ayak uyduramayacak ve İsa’nın ellerinde can verecek, ve İsa onların yasını tutacak. İncilimizin ince ruhlu okurları korkmasın, çobanın aklına uyup da, saf ruhunu barındıran yoz bedenini tatmin etmek için, koyun ya da keçi düzmeye kalkmayacak. Öte yandan, ruhun, gurur duyacağı temiz bir beden takıntısı yüzünden, kendisini nasıl bir kedere, kıskançlığa ve pisliğe sürüklediğinden konuşmanın yeri ve zamanı değil.</p>

  <p>Çobanla İsa, din bilgisi ve ahlâk konularındaki anlaşmazlıkları asla çözüme kavuşmamış olsa da gül gibi geçinip gittiler, çoban ona sürüyü nasıl güdeceğini anlattı, o da her söyleneni sanki ölüm kalım meselesiymiş gibi büyük dikkatle dinledi. Değneği fırlatıp, şaşırarak sürüden ayrılan hayvanın kıçına İsabet ettirmeyi öğrendi, öğrendi öğrenmesine ama kolay olmadı, bir gün elini alıştırmaya çalışırken, fazla yerden fırlattığı değneği yeni doğmuş bir oğlağın narin boynuna isabet etti, öyle güçlü fırlatmıştı ki zavallı oğlak oracıkta can verdi. Herkes, becerikli ve deneyimli bir çoban bile bazen böyle sakarlıklar yapar, ama başında kaç türlü dert olduğunu bildiğimiz İsa, oğlağın henüz sıcak olan bedenini kucağına aldığında dehşet içindeydi. Yapılacak bir şey yoktu. Anne keçi bile bir süre yavrusunu kokladıktan sonra yürüyüp gitmiş, otlamaya devam etmişti, otları iştahla yolarken başı bir iniyor bir kalkıyordu, ne de olsa, Aç ayı oynamaz, veya bu koşullar altında, Aç ayı ağlamaz. Çoban gelip ne olduğunu sordu. Talihsizlik, sıkma canını. Gözü yaşlı İsa, Ama zavallı küçüğü öldürdüm, dedi. Öldürdüysen öldürdün, pis kokulu, kocamış çirkin bir keçi olsaydı bu kadar acımayacaktın, yere bırak ben icabına bakarım, sen şu koyuna git, doğuracak galiba. Oğlağa ne yapacaksın. Diriltecek halim olmadığına göre, derisini yüzeceğim. Yemin ederim etine elimi sürmem, öldürdüğün hayvanı yemen ona saygı göstermenin tek yoludur, yanlış olan başkalarına zorla öldürtülenleri yemek. Yemeyi reddediyorum. Keyfin bilir, payıma daha fazla et düşüyor demektir. Çoban belindeki bıçağı çekti, İsa’ya baktı ve dedi ki, Bize hizmet etmek ve bizi beslemek için yaratılan hayvanların içini önünde sonunda görecektin, İsa başını çevirdi ve sonra arkasını döndü, ama çoban, elinde bıçağı, konuşmaya devam etti, Köleler bize hizmet etmek için doğuyorsa, içlerini açıp kölelik içlerinde mi var görmek lazım, kralın da içini açıp krallık içinde mi var bakmalıyız, bir gün şeytanla karşılaşırsak ve içini açmamıza izin verirse, bahse girerim ki içinden Tanrı çıkacak, şaşıp kalacağız. Çoban bu tür küfürbazlıklarla İsa’yı kızdırmayı seviyordu. İsa zamanla, buna dayanmanın tek yolunun çobanın söylediklerini duymazdan gelmek olduğunu anladı. Çünkü İsa karşılık verdiğinde çoban daha da ileri gidiyordu, Tanrı’nın içini açtığımızda karşımıza şeytanın çıkacağını da söyleyebilirdi. İsa doğum yapacak koyunu aramaya gitti, en azından orada onu başka bir sürpriz beklemiyordu, anasının suretinde, öbür kuzulara benzeyen bir kuzu doğacaktı, anası da zaten öbür koyunlara benziyordu, çünkü bu mahluklardan beklenebilecek tek şey türün devamlılığını sağlamalarıdır. Koyun doğurmuştu. Anası dört bacaktan ibaret bir yaratığa benzeyen küçük kuzuyu ayağa kaldırmak için burnuyla nazikçe dürterken, zavallı yaratık ancak başını sallayabiliyor, bu tuhaf yeni dünyanın hangi açıdan bakıldığında daha güzel göründüğünü anlamaya çalışır gibi görünüyordu. İsa kuzunun ayağa kalkmasına yardım ederken elleri yapış yapış oldu, ama umursamadı, çünkü insan hayvanlarla iç içe olunca bu gibi şeylere alışır. Pembe ağzıyla, ilk kez gördüğü ve anasının karnındayken neye benzediklerini hayal bile edemeyeceği şu memelerdeki sütü arayan, kıvırcık tüylü bu güzel kuzu, doğru zamanda doğmuştu. Doğduğumuz günden itibaren karşımıza bolca nimet çıktığını gören biri, Tanrı’dan dert yanmaya kalkmayacaktır.</p>

  <p>Biraz uzakta çoban, oğlağın kürkünü yıldız biçimli ahşap bir iskelete geriyor, derisi yüzülen oğlak çoktan bir beze sarılıp bohçaya konmuş. Gece sürü uykuya daldığında, etin bu gece yiyeceği kadarını ayırıp gerisini tuzlayacak, İsa yeminli olduğundan öldürdüğü bu hayvanın etine el sürmeyecek. Bu tür şeyler İsa’yı inandığı din ve saydığı geleneklerle karşı karşıya bırakıyor, çünkü Rabbin tapınaklarında sunaklara her gün masum hayvanların kanı akıtılıyor, özellikle Kudüs’te her gün yüzlerce hayvanın canına kıyılıyor. İsa’nın bu halleri o dönem ve o bölge için biraz aykırı görünebilir, ama İsa’nın kafası karışık, çok kırılgan bir çocuk. Babasının trajik ölümünü ve on beş yıl önce Beytüllahim’de yapılan katliamı yeni öğrendiğini unutmamalıyız, bunlar bir gencin zihnini alt üst etmeye yeter de artar, daha kâbusları anmadık bile, son zamanlarda bahsi geçmedi ama İsa geceleri kâbus görmeye devam ediyor ve bu çile bitecek gibi görünmüyor. Gecenin bir yarısı, babasının onu öldürmeye geldiğini sanarak çılgına döndüğünde feryatları sürüyü ayağa kaldırıyor, çoban babacan bir tavırla imdadına yetişip onu şöyle bir sarsıyor, Ne oldu, neyin var. Kâbustan kurtulan İsa, talihsiz babası yerine çobana sarılıyor. Çobana sürekli kâbus gördüğünü daha en başından itiraf etmiş, ama sebebiyle ilgili bir şey söylememişti, çobansa sırtını sıvazlayarak demişti ki, Sık dişini, her şeyi biliyorum, benden sakladıklarını da. Bunlar İsa’nın, çobanı imansızlığı, ve hatırlatmamı mazur görün ama cinsel meselelerdeki zayıflığı sebebiyle azarladığı o ilk tartışmalarına yakın bir zamanda olmuştu. İsa bu dünyada, terk edip unuttuğu ailesiyle bu çobandan başka kimsesi olmadığını anlamıştı. Ama herkesi unutsa da ona can veren anasını unutamazdı, dünyaya geldiğine pişmandı ama yine de unutamazdı, aslında kız kardeşi Lisya’yı da unutamamıştı, neden, o da bilmiyor, hafıza böyledir, olayları ve insanları deftere işlemesinin veya defterden silmesinin kendince sebepleri vardır. Böylece İsa zamanla çobanın dostluğuna alışmaya başladı, vicdan azabıyla yalnız kalmaktan kurtulduğuna, onu anlayan, bağışlanamaz günahım bağışlamış gibi yapmayan birini bulduğuna ne kadar sevindiğini tahmin edebiliriz. Bu adam yeri gelince nezaket, yeri gelince kabalıkla, masum ve suçlu İsa’nın hakkından geliyordu. İsa’nın hem karakter hem de dünya görüşü bakımından kendisinden bu kadar farklı olan bu hasta ruhlu çobandan neden Tanrı’yla buluşana kadar ayrılmadığının iyice anlaşılması açısından, bu açıklamayı gerekli gördük. Önceden bildirmiş olduğumuz bu buluşmanın önemi ortada, zira Tanrı basit bir ölümlüye boş yere yüzünü gösterecek değildir.</p>

  <p>Ama buna sıra gelmedi, hayatta ne gibi bir rolü olduğunu yeterince tartıştığımız kader, İsa’nın Fısıh zamanı Kudüs’te annesi ve kardeşleriyle karşılaşmasını buyuruyor, halbuki ilk kez Fısıh’ı ailesinden uzakta geçireceğini sanıyordu. Fısıh’ı Kudüs’te geçirmek istemesi çobanı kızdırmış olmalı, çünkü dağdaydılar ve dolayısıyla sürünün iyi takip edilmesi gerekiyordu. Hem çoban Yahudi değildi ve övecek başka tanrısı da yoktu, İsa’ya izin vermeyebilirdi, şöyle derdi, Yoo, hayır, gidemezsin, burada kalacaksın, emirleri ben veririm, burada yapacak çok işin var. Ama böyle söylemedi, sadece, Geri dönecek misin, diye sordu, ama ses tonundan İsa’nın geri döneceğini bildiği anlaşılıyordu, İsa hiç tereddüt etmeden dedi ki, Evet döneceğim, kendisi bile bu kadar kendinden emin bir cevap verdiğine şaşırmıştı. O zaman kendine besili bir kuzu seç, götür onu kurban et, Yahudiler böyle şeyleri çok ciddiye alır. Çoban onu sınıyor, besleyip çoğaltmak ve korumak için bunca emek sarf ettikleri sürüden bir hayvanı alıp ölüme götürebilecek mi görmek istiyordu. Kimse İsa’yı uyarmadı, gözle görünmez, minicik bir melek kulağına şunları fısıldamadı, Dikkat et, bu bir tuzak, ona güvenme, bu adamdan her şey beklenir. Yumuşak başlılığı sayesinde doğru cevabı kendisi buldu, belki de ölen oğlakla yeni doğan kuzu gözünde canlanmıştı. Bu sürüden kuzu almayacağım, dedi. Neden. Kendi büyüttüğüm hayvanın ölümüne göz yumamam. Keyfin bilir, ama başka bir sürüden bir kuzu alman gerekecek. Gökten bir kuzu inmezse. Ne zaman gitmeyi düşünüyorsun, Yarın şafak sökerken yola çıkarım, Ama geri döneceksin, Evet döneceğim. Karnını zor doyuran İsa’nın nasıl edip de kurbanlık alacağı bilinmese de, bu konuda daha fazla konuşmadılar. İsa ne yediğine ne de içtiğine para verdiğinden, yaklaşık bir yıl önce Ferisi’nin ona vermiş olduğu birkaç kuruşu saklıyor olmalı, ama onlar yetmez, çünkü daha önce de belirtildiği gibi Fısıh zamanı kuzuya talep artar ve bu sebeple de fiyatlar yükselir, yani Rabbinden başka sığınacak kimsesi kalmadı. Başına çok felaket geldi ama, yine de insanın aklı bu çocuğun yıldızlarının barışık olduğuna çeliniyor, ama bu İncili ya da bunun gibi bir başkasını yazan bir kişinin, gezegenimizden bu kadar uzaktaki bu göksel bedenlerin insan hayatı üzerinde etkili olabileceğine inandığını varsaymak saçma olur, her ne kadar dini bütün şarklı müneccimler yıldızlara başvurmuş, yıldızların hareketlerini incelemiş ve karşılaştırmış olsalar da. Çünkü bize söylenenler doğruysa, bu diyara gelmiş, göreceklerini görüp geri dönmüş olmalılar. Bu uzun pasajda söylemeye çalıştığımız şey, İsa’mızın tapınaktaki büyüklerin üzerinde olumlu bir izlenim bırakabilmesi için, kendisinden bekleneni yerine getirmesi, yani küçük bir kuzu bulması gerektiği. En zor günlerinde bile, iyi bir Yahudi’den bekleneni yerine getirmesini bildi, çobanla aralarında geçenler iyi bir Yahudi olduğunu kanıtlıyor.</p>

  <p>Sürü Aycalon Vadisi’nde geniş çayırların keyfini sürüyordu, bu vadi Emmaus ve Gezer kentleri arasındadır. İsa Emmaus’ta, kurbanlığı için ihtiyaç duyduğu parayı kazanmaya çalıştı, ama bir yıl boyunca koyun keçi güttükten sonra, artık elinden başka iş gelmiyordu, marangozluğu unutmuştu. Böylece Emmaus’tan Kudüs’e giden yola çıktığında ne yapacağını kara kara düşünüyordu, kurbanlık alacak parası yoktu, kuzu çalmayı aklından bile geçirmedi, yolda bir kuzu bulsa, artık bu bir tesadüf değil bir mucize olurdu. Ortada birçok kuzu var, bazılarının boyunlarına ip geçirilmiş çekiştiriliyorlar, bazıları ise kucaklarda, ne şans. Gezintiye çıktıklarını zanneden masum hayvanlar neşeli ve heyecanlı görünüyor, meraklılar da, soru soramadıklarından, gözlerini kullanarak sözlerden oluşan bir dünyayı anlamaya çalışıyorlar. İsa yol kenarında bir taşa oturdu ve vazifesini yerine getirmesine engel olan maddi soruna bir çözüm düşünmeye başladı, acaba bir Ferisi, hatta geçen yıl karşılaştığı, büyük ihtimalle her gün sadaka veren o Ferisi, çıkagelip sorar mıydı, Kuzu mu lazım, tıpkı geçen yıl sorduğu gibi, Aç mısın. Geçen yıl ona, Aç mısın, diye sorulmuş, böylece dilenmesine gerek kalmamıştı, ama şimdi böyle bir umudu yok ve bu yüzden dilenmek zorunda kalacak. Avuç açıyor, bu öyle bir harekettir ki başka hiçbir açıklama gerektirmez, ve o kadar çok şey anlatır ki, çoğunlukla, çirkin bir yara veya müstehcen bir şey görme korkusuyla gözlerimizi kaçırmamıza neden olur. İsa’nın avucuna birkaç gümüş düşüyor, ama yetmez, bu gidişle Emmaus yolu onu Kudüs’e götürmeyecek. Geçen yıldan sakladığıyla avucuna düşen birkaç kuruşu bir araya getirse bile, değil bir kuzu, yarım kuzu bile alamaz, hem Rab, bildiğiniz gibi, tam ve sağlıklı olmadıkça sunağına gelen hayvanı kabul etmez, kör, topal, hastalıklı ya da kötürüm hayvanları reddeder. Tapınağa sadece butları götürsek, ya da götürdüğümüz koçun yumurtalıkları kazara ezilmiş, büzülmüş ya da kesilmiş olsa, ne büyük rezalet olur bir düşünün. Kimse bu çocuğa neden para istediğini sormuyor, ama bekleyin, şurada uzun sakallı bir adam var, İsa’ya doğru geliyor, yolun ortasında bıraktığı akrabaları saygıyla atalarının geri dönüşünü bekliyor. İsa bir gümüş para daha alacağını zannediyordu, ama yanılıyor, ihtiyar sordu, Sen kimsin, ve oğlan cevap vermek için ayağa kalktı, Ben Nasıralı İsa’yım. Ailen yok mu. Var. Neden onlarla birlikte değilsin. Yahudiye’de çobanlık yapmaya geldim, doğruyu tersten söylemek, veya doğruyu yalana alet etmek böyle bir şey. Adam onu sorgulayan gözlerle süzdü, işin varsa neden dileniyorsun. Karnımı doyuruyorum ama Fısıh için kurbanlık alacak kadar para biriktiremedim. Bu yüzden mi dileniyorsun. Evet, bunun üzerine ihtiyar akrabalarından birine seslendi, Şu çocuğa bir kuzu verin, biz tapınağa varınca başka bir tane alırız. Aynı ipe bağlı toplam altı kuzu vardı, adam ipin ucundaki kuzuyu çözdü ve ihtiyara verdi, ihtiyar İsa’ya dedi ki, İşte sana bu Fısıh’ta kurban kesebilmen için bir kuzu, ihtiyar bunları söyledikten sonra teşekkür beklemeden yoluna devam etti, güler yüzlü akrabaları onu takdirle karşıladı. İhtiyar, İsa teşekkür edemeden gözden kayboldu, sonra tuhaf bir biçimde yol boşaldı, yaşlı Yahudi’nin cömertliği sayesinde Emmaus yolunda buluşan İsa ve kuzusu, yol ortasında yapayalnız kaldı.</p>

  <p>İsa kuzunun ipini çözdü, hayvan yeni sahibini bir güzel süzdü, sonra tanrıları memnun etmek için kurban edilecek olan küçük kuzuların bildik tedirginliğiyle, melemeye başladı. İsa çobanla çalışmaya başlayalı beri bu sesi sayısız kez duymuş olsa da, bu meleme ona çok dokundu, üzüntüden ve sıkıntıdan dizlerinin bağı çözülecek gibi oldu, işte oradaydı, başka bir canlı üzerinde ilk kez böylesine büyük bir gücü vardı, hiçbir dileği ve talebi olmayan bu masum ak kuzu, kaygıyla yeni sahibini süzüyor, her meleyişinde pembe dilini gösteriyordu, yumuşak tüylerinin altındaki pembe eti, kulaklarının içindeki pembe, ayaklarındaki pembe tırnaklar, aynı insanınkilere benziyordu. İsa kuzunun başını okşadı, kuzu karşılık verircesine, ıslak burnunu avucuna sürttüğünde, İsa’yı bir ürperti aldı. Ama büyü çabuk bozuldu. Yolun sonunda, Emmaus tarafında, ellerinde bohçaları ve çıkınları, yanlarında kuzuları, mintanları rüzgârda savrulurken Rabbe övgüler sunan hacılardan oluşan bir kalabalık göründü. İsa kuzusunu kucağına aldı ve yürümeye başladı.</p>

  <p>Kudüs’e uzun zaman önce bir kez, kederle ve pişmanlıkla, günahın ölüm gibi kişinin kendisine ait bir şey mi yoksa babadan oğula geçen bir borç gibi mi olduğunu öğrenmeye gelmiş, o günden sonra bir daha bu tarafa yolu düşmemişti. Sokakları dolduran insanlar, tapınağın önündeki merdivenlerde, taşmak üzere olan çamurlu bir nehri hatırlatıyordu. İsa kucağında kuzusu, önünden geçen insanları seyretti, kimisi gidiyor, kimisi dönüyordu, kiminin yanında kuzusu vardı, kiminin kuzusu kesilmişti, kuzusunu kurban edenlerin gözleri heyecandan parlıyordu, bazıları haykırıyordu, Haleluya, Hozanna, Âmin, bazıları ise bu kargaşada, Haleluya, diye bağırmakla, Hurra, diye bağırmak arasında bir fark olmadığını düşünüp ses çıkarmıyordu, çünkü işin aslı iki ifade birbirinden pek de farklı değildir, ikisi de heyecanla söylenir ve zamanla, tekrarlana tekrarlana anlamsızlaşır, sonra durup sorarız kendimize, Nedir bunun anlamı, ve verecek cevap bulamayız. Tapınaktan çıkan duman bulutu, tapınağa kurban kesmeye gelen herkesin uzaktan ya da yakından, sürünün ilk doğanlarını ve onların yağlarını Rabbe sunan, Âdem ve Havva’dan olma Habil’le bir akrabalığı olduğunu kanıtlıyor, Rab bu adağı memnuniyetle kabul etmiş, öte yandan yapabileceği tek şey toprağın semeresinden takdimde bulunmak olan Kabil, çabasının Rabbi memnun etmediğini görmüştü. Kabil, Habil’i bu sebeple öldürdüyse, rahat bir nefes alabiliriz, çünkü öyleyse, hepsi aynı adaktan takdimde bulunan bu imanlıların birbirlerini öldürmeleri için bir sebep yok, şişlere dizilen taze etin yağı mangallarda yanarken çıkan koku tapınaktan çıkan dumana karışıp göğe yükselirken, yüce gökte bunları soluyan Tanrı memnun oluyor. Kuzuyu göğsüne bastıran İsa, Tanrı’nın neden, sunağa dökülen bir tas sütle, ya da bir avuç buğdayla tatmin olmadığını anlayamıyor, bir canlıdan diğerine aktarılan özsuyunun ya da ebedi ekmeğin ham maddesi olan buğdayın neden değersiz olduğuna akıl erdiremiyor. Cömert ihtiyarın ona hediye ettiği, kısa bir süre için onun kurusu olan ve bugün güneşin battığını görmeyecek olan kurbanlığından çok yakında ayrılmak zorunda kalacak, çünkü tapınağın merdivenlerini tırmanmanın, zavallı küçük kuzuyu sanki artık var olmaya hakkı yokmuş, hayat pınarından içtiği için masallarla efsanelerin ebedi gardiyanı tarafından cezalandırılıyormuş gibi bıçağa ve ateşe teslim etmenin vakti geldi. Sonra İsa sinagogun yasasını ve Tanrı’nın sözünü karşısına alarak, bu kuzuyu kesmemeye, tapınağa adaması için ona verilen bu canı bağışlamaya, dolayısıyla aklanmaya geldiği Kudüs’ü, daha günahkâr bir kimse olarak terk etmeye karar verdi. Önceki günahları yetmezmiş gibi, bir de bu günahı işliyordu, ama vakti gelince günahlarının cezasını çekecekti, çünkü Tanrı asla unutmaz. Cezalandırılmaktan korkarak bir an tereddüt etti, ama sonra o korkunç sahne gözlerinin önüne geldi, bir kan denizi, insanoğlunun yaradılışından bu yana kurban edilen tüm kuzuların kanından oluşan bir deniz, çünkü insan bu yüzden gelir dünyaya, Rabbi övmek ve ona kurban kesmek için. Tapınağın merdivenlerinin kanla yıkandığını, sunaklardan taşan kanın üzerine üzerine geldiğini, sonra kan denizinin ortasında kendisini, başsız kuzuyu göğe kaldırdığını gördü. Derin düşüncelere dalan İsa, bir süre ses çıkarmadan ve hiçbir ses duymadan bekledi, ama sonra sessizlik yırtıldı ve kendisini yine dualar, yakarışlar, haykırışlar, ilahiler ve çaresiz kuzuların dokunaklı meleyişlerinin arasında buldu, derken koç boynuzundan yapılan, şofar denen borudan üç kez yükselen donuk ses her yeri sessizliğe boğdu. İsa kuzuyu bohçasıyla gizlemeye çalışarak geri döndü, dar ve kalabalık sokaklardan oluşan labirentte, nereye gittiğini bilmeden ve nereye çıkacağını önemsemeden koşmaya başladı. Nefes almak için durduğunda, kuzey kapısından, yani Nasıra’dan geldiğinde girdiği, Ramah adıyla anılan kapıdan çıkmış, kırlara varmıştı. Yol kenarında bir zeytin ağacının dibine oturdu ve kuzuyu bohçadan çıkarttı. Onu orada otururken görenler bu halini garipsemeyecekti, yoldan geçerken şöyle düşünebilirlerdi, Uzun yoldan gelmiş, kurbanlığını tapınağa götürmeden önce biraz dinlenecek, ne hoş, bunu düşünen kişinin kuzuyu mu İsa’yı mı kastettiğini bilmiyoruz. Bize göre ikisi de sevimli, ama ikisi arasında bir seçim yapmamız gerekiyorsa, hep böyle kalması, büyümemesi koşuluyla kuzuyu seçeceğiz. İsa yerde yatarken bir eliyle kuzunun boynuna bağlı ipi tutuyordu, gereksiz bir önlem, zavallı hayvanın kaçmaya gücü yoktu, henüz çok küçük olması bir yana, çok da korkmuştu, bu geliş gidişler ne anlama geliyor bilemiyordu, bir taraftan da bu sabah çok az yem yemişti, çünkü şiş bir karınla ölmek ne bir kurbanlık ne de bir şehit için yakışık alır bir şeydir.</p>

  <p>Uzandığı yerde huzur bulan İsa sonunda rahat bir nefes aldı. Zeytin ağacının rüzgârda usulca sallanan dallarının arasından göğü seyrediyor, yaprakların arasından sızan gün ışığı yüzüne vuruyor, altıncı saat olmalı, tepedeki güneş gölgeleri kısaltıyor, kim diyebilir ki gece gelip bu göz kamaştırıcı ışığı söndürecek. Yoldan geçen birkaç kişi var, İsa başını kaldırıp bakınca hayrete düşüyor, hatta bir an kaçıp gitmek istiyor, ama nasıl kaçar, çünkü önden anası, arkasından da kendi öz kardeşleri yürüyor, önde büyük oğlanlar var, Yakup, Yusuf ve Yahuda, bir de Lisya, o bir kız çocuğu ve bu yüzden onun adı yaş sıralamasına göre değil, ayrıca anıldı, yoksa Yakup ile Yusuf arasında yer alırdı. Henüz İsa’yı görmediler. İsa yola çıkıp, elleri dolu görünmek istediği için kucağında kuzusu, ailesini karşılıyor. Onu ilk fark eden Yakup oldu, dönüp heyecanla anasına kimi gördüğünü söyledi, şimdi Meryem de bakıyor, daha hızlı yürümeye başladılar, bu yüzden İsa da hızlanmak zorunda kaldı, yine de kucağında kuzuyla koşacak hali yok. Buraya varmamız o kadar uzun sürdü ki, okur onları buluşturmak istemediğimizi sanacak, ama bu doğru değil. Anne, kardeş ve oğul sevgisi her şeyi hızlandırabilirdi, ama bu koşullar altında kaygılı ve çekingen görünmeleri anlaşılmaz değil, nasıl ayrıldıklarını biliyoruz, ama birbirlerinden habersiz geçirdikleri ayların nasıl bir etki bıraktığını kestirmek güç. Nitekim kişi pes etmez de yürümeye devam ederse, elbet varacaktır, işte buluştular, yüz yüzeler, İsa diyor ki, Kutsa beni anam, ve anası şöyle söylüyor, Tanrı seni kutsasın oğlum. Kucaklaştılar, sonra sıra kardeşlere geldi, sonra Lisya’ya, sonra acayip bir sessizlik, söyleyecek söz bulamıyorlar, Meryem’in oğluna şöyle diyecek hali yok, Ne güzel sürpriz, ne işin var burada, İsa’nın da şöyle cevaplayacağı beklenemez, Sizi burada bulacağımı beklemiyordum, asıl sizin ne işiniz var. İsa’nın kucağındaki kuzuyla Meryem’in getirdiği kuzu bu insanların yerine konuşuyor, Rabbin Fısıh bayramı için burada olduklarını anlatıyorlar. İki kuzu arasındaki tek fark birinin ölecek, diğerinin yaşayacak olması. Senden bir haber bekledik durduk, diyor sonunda Meryem, ve gözyaşlarına boğuluyor. Büyük oğlu karşısında duruyor, uzamış, büyümüş, bıyıkları terlemiş. Teni kararmış, günlerini açık alanlarda geçirdiğinin, kasıp kavuran güneşe, rüzgâra ve çölün tozuna maruz kaldığının belirtisi. Ağlama anne, çalışıyorum ben. Çobanım şimdi.Çoban mı. Evet, çoban. Babanın izinden gideceğini, sana öğrettiği işi yapacağını ummuştum. Kader öyle uygun gördü, çoban oldum, çobanım. Eve ne zaman dönüyorsun. Bilmiyorum, bir gün dönerim. En azından bugün annenle kardeşlerine tapınağa kadar eşlik edersin. Anam, ben tapınağa gitmiyorum. Neden, hak kuzunu bile almışsın. Kuzu da tapınağa gitmiyor. Bir sakatlığı mı var. Hayır, ama vakti gelince, eceliyle ölecek. Oğlum, anlamıyorum. Anlaman gerekmiyor, ben bu kuzuyu kurtarıyorsam, biri de beni kurtaracaktır. Peki neden ailenle gelmiyorsun. Ben geri dönüyordum. Nereye dönüyorsun, Beni bekleyen sürüye. Nerede bıraktın hayvanları. Aycalon Vadisi’ndeler, Neredeymiş bu Aycalon Vadisi, Öbür tarafta, Hangi taraf bu öbür taraf, Beytüllahim’in öbür tarafı. Meryem bir an duraksadı, rengi attı, daha otuz yaşındaydı ama nasıl da yaşlanmıştı, Neden Beytüllahim’den bahsediyorsun, diye sordu. Efendim olan çobanla orada tanıştım. Kimmiş o adam, ve daha İsa cevap veremeden, Meryem çocuklarına döndü ve dedi ki, Siz önden gidin, şehrin girişinde bekleyin. Sonra İsa’yı elinden tutup yol kenarına götürdü, Kimmiş o adam, diye tekrarladı sorusunu. Bilmiyorum, dedi İsa. Adı yok mu. Varsa bile bana söylemedi, onu çoban diye çağırıyorum. Tarif etsene şu adamı, İriyarı bir adam. Onunla nerede karşılaştın, Mağarada, doğduğum mağarada, Seni oraya kim götürdü, Salomi diye bir köle, bana ebelik yaptığını söyledi, Peki o adam, sana ne dedi, Bilmediğin bir şey söylemedi. Meryem sanki güçlü bir el ensesinden tutup onu yere bastırmış gibi, çöküp kaldı, Bu o şeytan. Nereden biliyorsun, sana böyle mi söyledi. Hayır, onu ilk gördüğümde bana bir melek olduğunu söyledi ve bunu kimseye anlatmamamı istedi. Onu ilk ne zaman gördün. Baban hamile olduğumu öğrendiği gün, kapımızı çaldı, dilenci kılığındaydı, bana bir melek olduğunu anlattı. Onu bir daha gördün mü. Sayım için babanla birlikte Beytüllahim’e giderken, sonra senin doğduğun mağarada, sonra evi terk ettiğin günün gecesi, avlunun kapısında, sesleri duyunca senin döndüğünü sanmıştım, kapıdaki çatlaktan dışarı baktım ve otu söküp götürdüğünü gördüm, ışıklı toprakla dolu kâsenin gömüldüğü yerde biten otu hatırlıyor musun. Ne kâsesi, ne toprağı. Öyle ya, senin haberin yok, dilenci kaybolmadan önce bana kâseyi geri verdi, toprakla dolu kâseyi, şey, yani ona yemek verdiğim kâseyi yemeğini bitirdikten sonra geri getirdi ve kâsenin içinde ışıklı toprak vardı. Toprağa ışık vermek için gerçekten melek olmak gerek. Başta ben de buna inandım, ama şeytanın da gizli güçleri vardır. İsa anasının dizinin dibine oturdu, gönlünce otlayabilmesi için kuzuyu serbest bıraktı. Evet, aynı amaca hizmet ettikleri sürece Rabbin meleğiyle şeytanın meleğini birbirinden ayırmanın zor olduğunu öğrendim, dedi kadına. Bizimle kal, dönme o adamın yanına, ananın hatırı için, bırakma bizi oğlum. Hayır, sürünün başına döneceğime söz verdim ve sözümü tutacağım. İnsanlar şeytana yalnızca onu kandırmak için söz verir. İnsan olmadığından, ya melek ya da iblis olduğundan eminim, doğduğum günden beri beni takip ediyor ve ben bunun sebebini öğrenmek istiyorum. İsa, evladım, benimle ve kardeşlerinle birlikte tapınağa gel, kuzuyu da sunağa götür, sen vazifeni yerine getirmiş olacaksın kuzu da kaderiyle buluşacak, sonra Tanrı’ya seni şeytandan ve kötü fikirlerden kurtarması için dua edersin. Bu kuzu vakti dolunca ölecek. Ama vakti doldu. Anam, doğurduğun kuzu elbet bir gün ölecek, ama eceli gelmeden canına kıyma. Kuzu ile insan bir değildir, hele bu insan bir oğul ise hiç değildir. Rab İbrahim’e İshak’ı öldürmesini buyurduğunda bir fark gözetmemişti. Oğlum, ben sıradan bir kadınım, sana verecek cevap bulamıyorum, ama sana yalvarıyorum, bırak bu kötü fikirleri. Anam, düşünce gölge gibidir, kendi başına iyi yahut kötü değildir, iyi mi kötü mü olduğunu yapıp ettiklerin belirler. Bu yoksul, cahil kadını bu kadar bilge bir oğulla onurlandıran</p>

  <p>Rabbe övgüler olsun, ama bu hikmet Rabden mi geliyor. İnsan şeytandan da çok şey öğrenebilir. Anlaşılan aklını esir etmiş. Eğer esaretim bu kuzuyu kurtardıysa, dünya bugün bir şey kazandı demektir. Meryem cevap vermeye kalkmadı. Yakup’un şehir tarafından yaklaştığını gördüler. Meryem ayağa kalktı, dedi ki, Oğlumu bir kez daha kaybetmek için bulmuşum, İsa şöyle cevapladı, Eğer onu şimdiye kadar kaybetmediysen, bundan sonra da kaybetmeyeceksin. Elini bohçasına attı ve ona sadaka verilen birkaç kuruşu çıkartıp anasına uzattı, Bütün param bu. Bunca ay bunun için mi çalıştın. Karın tokluğuna çalışıyorum. Bu kadar azla yetindiğine göre efendini çok seviyor olmalısın. Rab benim çobanımdır. İblisle yaşıyorsun, Rabbi gücendirme. Kim bilir anne, kim bilir, belki de başka bir gökte hüküm süren başka bir Tanrı’nın meleğidir. Rab dedi ki, Tek ilah benim, başka tanrıya tapmayacaksınız. Amin, diye karşılık verdi İsa. Kuzuyu kucağına aldı ve dedi ki, işte Yakup geliyor, sağlıcakla kal, ve Meryem dedi ki, kucağındaki kuzuya ailenden daha çok acıyorsun anlaşılan. Şu an öyle, dedi İsa. Meryem acı ve öfkeyle arkasını döndü ve öbür oğlunu yoldan çevirip, şehre geri götürdü. Giderken arkasına bakmadı.</p>

  <p>İsa Aycalon Vadisi’ne inerken bu kez farklı bir yoldan, tarlaların arasından gitti. Bir köyde durdu ve anasının reddettiği parayla biraz ekmek ve incir aldı. Sonra kendisi ve kuzu için biraz da süt, koyun sütü aldı, başka sütlerden farkı varsa bile anlaşılmıyordu, bu açıdan her ana birdi. Şu an kesilmiş olması gereken hak kuzuyu beslemek için para harcadığına şaşıranlara iki kuzusu olduğunu, kurban ettiği kuzunun Rabbin ebedi meskenine göçtüğünü, bu ikinci kuzununsa reddedildiğini çünkü bir kulağının yırtık olduğunu söyleyecek, Baksanıza bir şuna, Ama bir sakatlığı yok, diyecekler, İsa da şöyle cevap verecek, Madem öyle, kulağı ben kendim keserim, sonra kuzuyu kucağına alıp yoluna devam etti. Akşam güneşi solarken İsa sürüyü buldu, karanlık, alçak bulutlar göğü sarıyordu. Havadaki sıkıntı şimşeklerin yakın olduğunu haber veriyordu, gerçekten de İsa sürüyü gördüğünde gök gürlemeye başladı. Ama yağmur yağmıyor, kuru şimşek çakıyor ve bu insanı daha çok korkutuyordu. Çünkü şimşekler çakıp ve yarılan gök kubbeyle titreyen ve aldığı darbelerle sinen toprak arasındaki savaşta yağmur ve rüzgâr bize kalkan olmadığında, kendimizi daha kırılgan hissederiz. İsa’nın yüz adım ötesinde, yıldırımın kör edici ateşi bir zeytin ağacına düştü, ağaç bir meşale gibi yanmaya başladı. Gök bir uçtan diğer uca yarılıyormuş gibi, yer gök gürültüyle inledi, yere kapaklanan İsa bir süre kendinden geçti. İki yıldırım daha düştü, biri buraya, biri öteye, bir çift söz gibi. Sonra gök gürültüsü yavaş yavaş uzaklaştı, sonunda sakin bir mırıltıya, gökle yer arasında samimi bir sohbete dönüştü. Yıldırımlardan zarar görmeyen ve artık korkusu geçen kuzu İsa’ya sokuldu ve ağzını İsa’nın dudaklarına değdirdi, koklamıyordu, tek bir dokunuş yeterliydi. İsa gözlerini açtığında karşısında önce kuzuyu, sonra da ışığı örten kara bir ele benzeyen donuk gökyüzünü gördü. Zeytin ağacı hâlâ yarıyordu. Hareket etmeye çalıştı ama kemikleri sızlıyordu, en azından, gök gürültüsüyle yere kapanacak kadar kırılgan bir beden için böyle bir deyiş kullanmak uygun düşerse, hâlâ sapasağlamdı. Ayağa kalktı ve kollarını bacaklarını yoklayarak başına bir iş gelmediğinden emin olmaya çalıştı, ne yanmış ne de çarpılmış, kemikleri de kırılmamıştı, kulaklarında borununkine benzeyen bir uğultuyla yankılanan şimşekleri saymazsak, bir şeyi yoktu. Kuzuyu göğsüne bastırdı ve dedi ki, Korkma, sadece O böyle istediği için hayatta olduğunu bilmeni istedi, bana da diyordu ki, Kuzunun canını bağışlayan sen değilsin, benim. Gökte son bir şimşeğin daha ışıltısı belirdi, ama artık sesi bile duyulmuyordu, bu arada aşağıda, sürünün beyaz lekesi İsa’ya onu çağıran bir vaha gibi görünüyordu.</p>

  <p>Zayıf düşen İsa bayırdan bin bir güçlükle indi. Önlem olarak ipi hayvanın boynuna geçirmişti, ama zaten kuzu küçük bir köpek gibi İsa’nın peşinden geliyordu. Arkalarında bıraktıkları zeytin ağacı hâlâ yanıyordu, alacakaranlıkta, alevlerden yansıyan ışıkta, çobanın gölgeler arasından bir hayalet gibi çıkan siluetini zor seçebildi, tüm haşmetiyle karşısına dikilen adamın elinde değnek, biraz daha kaldırsa bulutlara değecek bir asa gibi duruyordu. Çoban dedi ki, Şimşekleri bekliyordum. Onları bekleyecek biri varsa benim, diye cevap verdi İsa. Kuzuyu nereden buldun. Fısıh için kurbanlık alacak param yoktu, ben de yol kenarında dilendim, sonra bir ihtiyar geldi ve bana bu kuzuyu verdi. Neden onu kurban etmedin. Yapamadım, içim el vermedi. Çoban gülümsedi. Şimdi anlıyorum, seni bekledi, sürüye sağ salim dönmeni sağladı, sana benim yanımda gücünü göstermek istiyordu. İsa cevap vermedi, o da kuzuya az çok aynı şeyleri söylemişti, ama daha yeni varmıştı ve varır varmaz Tanrı’nın dilekleri ve gerçekleştirdikleriyle ilgili bir tartışmaya girmek istemiyordu. Peki ne yapacaksın kuzuyu. Hiçbir şey, sürüye katmak için getirdim. Beyaz kuzuların hepsi birbirine benzer, yarın kendi kuzunu diğerlerinden ayıramayacaksın. Kuzu beni tanır. Seni unutacağı gün de gelecek, hem kuzu zamanla seni aramaktan bıkacak, iyisi mi bir işaret koy üzerine, ya da kulağını kes. Zavallı mahluk. Fark nedir, kime ait olduğun bilinsin diye sünnet ederlerken senin de bir parçanı kesmediler mi. Aynı şey değil. Bence de aynı şey olmamalıydı, ama ne yazık ki öyle. Çoban konuşurken bir yandan da elindeki çakmak taşıyla ateş yakmaya çalışıyordu. İsa dedi ki, yanan zeytin ağacının dallarından birini alıp getirmek daha kolay olurdu, bunun üzerine çoban dedi ki, İnsan ilahi alevi kendi başına sönmeye bırakmalı. Zeytin ağacı karanlıkta ışıldıyordu, ama artık kora dönmüştü, rüzgârın ağaçtan alıp uçurduğu kıvılcımlar yavaş yavaş göğe tırmanıyor, sonra kararıp yok oluyordu. Gök hâlâ bulutlarla kaplıydı ve tuhaf ama sakinleşecek gibi görünmüyordu. Çoban ve İsa oturup yemeklerini yediler, çoban iğneleyici sözler söyledi, Demek bu yıl Fısıh kuzusuna ortak olmamaya karar verdin. İsa dinledi ve karşılık vermedi, ama sıkıntılı olduğu belliydi, bugünden sonra başka bir derdi daha olacaktı, acaba kuzu eti yemeli miydi, yoksa kuzuların öldürülmesine karşı mı çıkmalıydı. Peki şimdi ne olacak, diye sordu çoban, kuzunun kulağını kesecek misin. Ben yapamam, dedi İsa. Bana ver öyleyse, ben yapayım. Çoban ustaca bir bıçak darbesiyle kuzunun kulağından bir parça kesti, sonra kestiği parçayı havaya kaldırdı ve sordu, Bunu ne yapalım şimdi, yakalım mı yoksa fırlatıp atalım mı. İsa düşünmeden, Ver onu bana, dedi ve alıp ateşe attı. Senden kestikleri parçaya da bunu yapmışlardı, dedi çoban. Kuzunun kulağı kanıyordu, ama fazla kan akmayacağı belliydi. Alevlerden yükselen duman taze etin yanarken saldığı iştah açıcı kokuyu etrafa yayıyordu. Çocuksu, küstahça restleşmelerle geçen koca bir günün sonunda Tanrı inatçı çobanlara boyun eğdiren korkunç şimşeklerle yıldırımlar sayesinde, hakkına düşeni almıştı. Bunca kavga dövüşe sebep olan bu kurbanlığın kanının en kıymetli damlasını, yani son damlasını kaçırmak ayıp olacağından, toprak kuzunun kulağından damlayan son kan damlasını da emdi.</p>

  <p>Zamanla sıradan bir koyuna dönüşen, kulağındaki kesik dışında diğer koyunlardan hiçbir farkı kalmayan kuzu, bu olaylardan üç yıl sonra Ceriko’nun güneyindeki çöllerden birinde kayboldu. Bu kadar büyük bir sürü için tek bir koyunun pek önemi olduğu söylenemez, ama bu sürünün başka sürülere, bu koyunları güden çobanların da görüp bildiğimiz çobanlara benzemediğini unutmamalıyız, demek ki çoban bir taşa çıkıp, daha sürüyü saymadan, Bir koyun eksik, diye bağırabiliyorsa, bu bizi şaşırtmamalı. İsa’yı çağırdı ve dedi ki, Koyunun kayboldu, git ve onu ara, ve İsa, Onun benim koyunum olduğunu nereden biliyorsun, diye sormadığı için, bizim de ona sormamızın bir anlamı yok. Şimdi önemli olan, pek az insanın geçtiği bu yollan tanımayan İsa’nın gittiği yeri görebilmek. Ceriko’nun bereketli topraklarını, insanların arasında boğulmaktansa rahat rahat gezmeyi tercih ettikleri için geride bırakmışlardı, dolayısıyla aralarında, insan koyun fark etmez, kaybolmaya niyetli biri varsa, yiyecek arayışının yalnızlığa engel olmayacağı sessiz yerlere gitmesi beklenirdi. Bu mantıkla ilerlersek, İsa’nın sürüden kaçan koyunu şu anda, kendini güvende hissetmek için Ceriko’yu da gözden kaybetmeden Erden Nehri boylarındaki tenha alanlarda otlanıyor olmalı. Gel gelelim, mantık her şey değildir. Olması gerektiği düşünülen ya da belli koşullar sebebiyle, gerçekleşmesi en muhtemel görünen şey, çoğunlukla tersi bir olayın meydana gelişini haber veren bir işarettir. Hal böyleyken İsa’mız koyununu geride bıraktığı sessiz ve bereketli topraklarda arayamaz, önündeki vahşi ve kurak çöle gitmeli. Koyunun açlıktan veya susuzluktan öleceğini bile bile çöle gitmesinin saçma olduğunu kimse söyleyemez, çünkü, bir kere kimse bir koyunun aklından ne geçtiğini bilemez, İkincisi, bu tür akıl yürütmelerin güvenilmezliğiyle ilgili söylediklerimiz akıldan çıkarılmamalıdır. Nitekim İsa çöle doğru yola koyuldu. Çoban hiç şaşırmadı, tek söz söylemedi. Onayladığını belirtir biçimde, ya da uğurlar gibi, başını sallamakla yetindi.</p>

  <p>Bu diyarda çöl denen şey bildiğimiz çöle benzemez, uçsuz bucaksız bir kum denizi değildir, bu diyarda çöl güneşte kavrulan kum tepelerinden oluşur ve bu tepeler arasında kalan sayısız vadi, içinden çıkılmaz bir labirent oluşturur. Bu tepelerin eteklerinde az da olsa, kaktüs veya devedikeni gibi, bir keçinin belki yiyebileceği ama bir koyunun nazik ağzını en ufak temas halinde bile yaralayacak bol dikenli bitkilere rastlamak mümkündür. Bu çöl yumuşak kumlardan ve sürekli yer değiştiren kumullardan oluşan çölden çok daha tehlikelidir, çünkü burada çıplak tepelerden her biri, bir sonraki tepede saklı tehlikeyi gizler, korku ve titremeyle bir sonraki tepeye vardığımızda ise, aynı tehlike bu kez ensemizdedir. Bu çölde çığlıklarımız yankılanmaz, çığlıkları izleyen tek şey, tepelerin kendilerinin ya da arkalarında gizlenen esrarengiz gücün çığlıklarımıza verdiği cevaptır. İsa, bir elinde değneği, sırtında bohçasıyla çöle girdi. Çok ilerlememiş, daha bu dünyaya yeni girmişti ki, babasının sandallarının ayaklarının altında parçalandığını fark etti. Daha önce de yırtıldıkları olmuş, İsa onları tamir etmişti, ama çok yol kat ettiği, ayaklarıyla çok toz ve ter yoğurduğu sandalları bu kez tamir edilemeyecek haldeydi. Bir emre uyarcasına, şeritler dağıldı, yamalar söküldü ve bağlar açıldı, sonuçta İsa yola yalınayak devam etmek zorunda kaldı. Onu çocuk gibi görmeye alıştık ama İsa on sekiz yaşında bir Yahudi, yani artık bir çocuk değil bir yetişkin. İsa bir an, onca zamandır yanında taşıdığı eski sandalları hatırladı ve bunca zaman sonra hâlâ ayaklarına olabileceklermiş gibi, ayaklarına onları geçirmeyi düşündü. Halbuki çoban onu uyarmakta haklıydı, Ayaklar bir kez büyüdüğünde bir daha küçülmez, İsa sandalları çıkarttığında, ne kadar küçük olduklarını görüp, ayaklarının nasıl olup da vaktiyle bunlara sığabildiğini anlayamadı. Çölün ortasında bahçeden kovulan Âdem gibi yalınayak kalmıştı, ve tıpkı Âdem gibi, onu çağıran kara toprağa ilk acı adımını atmadan önce bir an tereddüt etti. Ama sonra, neden yaptığını bilmeden, değneğiyle bohçasını bir yana fırlattı, mintanını eteğinden tutup çekti ve başından çıkardı, işte çölün ortasında, herhalde Âdem’in anısına, Âdem kadar çıplak kaldı. Çoban bu kadar uzaktan onu göremez, meraklı keçilerden biri onu takip etmiş de değil, onu bu haliyle sadece çöl semalarında dolanan kuşlar görebilir, ve bir de yerdeki böcekler, belki bir çıyan, ya da korkuyla, zehri taşıdığı kuyruğunu havaya diken bir akrep. Bu minik canlılar daha önce çıplak bir adam gördüklerini hatırlamıyor, neyi kanıtlamaya çalıştığını da anlamıyorlar. Sorsalardı İsa’ya, Neden soyundun be adam, herhalde şöyle bir cevap alırlardı, Kişi çöle çıplak girmeli, Hemiptera, Myriapoda ya da Arachnida cinsinden haşerenin anlayamayacağı karmaşık bir cevap. Soruyoruz kendimize, Çıplak mı, teninde sıyrıklar açıp ve kasıklarındaki tüylere dolanabilecek onca diken içinde çıplak mı, sivri çakılların üstünde, sert toprakta, yalınayak mı, ortalığı kasıp kavuran, insanı sersemletip gözlerini kör eden güneşin alnında çıplak, öyle mi, hem de sırf, kendi işaretimizle damgaladığımız koyunu bulabilmek için. Çöl İsa’yı kabul etmek için açılıyor, İsa girdikten sonra da geri dönüşün önüne geçercesine kapamyor. İsa’nın kulaklarında, kıyıya vuran, biri onu eline alıp kulağına götürerek, Deniz, diyene kadar dalgaların derin sesini emen ölü, boş bir deniz kabuğununkine benzer bir sessizlik yankılanıyor. Ayakları kanıyor, güneş bulutları aralayıp doğruca ona vuruyor, dikenler çivi gibi bacaklarına çakılıyor, çakıllar canımı yakıyor. Koyun, neredesin, diye bağırıyor, sözler tepeden tepeye geçiyor, Neredesin, neredesin. Ama bu sözlerin yankısı geri gelmiyor, deniz kabuğunun uzayan, uzak sesi duyuluyor, Tanrı, diyor, Taanrım, Taaaaanrıııııı. Sonra sanki biri tepeleri süpürüp atmış gibi, İsa kendini vadilerden oluşan labirentin dışında düz, kumluk bir alanda buldu, tam ortada koyun duruyordu. Yaralı ayaklarıyla, koşabildiği kadar hızlı koştu, ama bir ses onu durdurdu, Bekle.</p>

  <p>Karşısında yerden duman gibi yükselen, iki adam boyunda bir bulut bitiverdi. Ses bu buluttan geliyordu. Kimdir konuşan, dedi İsa dehşet içinde, aslında cevabı biliyordu. Ses dedi ki, Rabbinim, İsa çöle girerken neden giysilerini çıkartmak zorunda kaldığını anladı. Beni buraya getirdin, benden ne istiyorsun. Şu an için hiçbir şey, vakti gelince her şeyi isteyeceğim. Her şey nedir. Canın. Sen Rabsin, sen bize bağışladığın canı bizden hep alırsın. Başka çare yok, dünyanın fazla kalabalık olmasına izin veremem. Neden benim canımı istiyorsun. Vakti gelince öğreneceksin, öyleyse bedenini ve ruhunu hazırla, çünkü seni bekleyen gelecek şanlı bir gelecektir. Rabbim, ne dediğini ve benden ne istediğini anlayamadım. Sana güç ve görkem vereceğim. Ne gücü, ne görkemi. Seni bir kez daha çağıracağım, o zaman anlayacaksın. Ne zaman çağıracaksın. Sabırsız olma, şimdilik gönlünce yaşa. Rabbim, işte senin huzurundayım, beni buraya çıplak getirdin, sana yalvarıyorum, yarın vereceğini bugün ver bana. O bir hediye değildir. Vereceğini söyledin. Karşılığı var, bir takas, yalnızca bir takas. Canıma karşılık ne. Canına karşılık güç. Ve görkem dedin, ama nedir bu güç dediğin, kimin üzerinde kullanacağım, kim bilecek, nedir bana verdiğin söz. Hazır olduğun zaman beni karşında bulacaksın, o vakte kadar işaretlerimi takip et. Rab, söyle bana. Sus, başka soru sorma, o saat gelecek, o vakit senden ne istediğimi anlayacaksın, ne bir an önce ne de bir an sonra. Seni duymak sana boyun eğmektir Rabbim, ama bir sorum daha var. Bana soru sormayı bırak. Rabbim, sormalıyım. Peki o zaman, konuş. Koyunu kurtarabilir miyim. Bu mu tek derdin. Evet, hepsi bu, kurtarabilir miyim. Hayır. Neden. Çünkü ahdimizin mühürlenmesi için onu bana kurban etmelisin. Yani bu koyunu mu. Evet. Sürüden başka bir koyun seçeyim, hemen dönerim. Beni duydun, ben bunu istiyorum. Ama Rabbim, görmüyor musun, kulağı kesik. Yanılıyorsun, bak, kulağı sağlam. Bu mümkün değil. Ben Rabbim, Rab için her şey mümkündür. Ama bu benim koyunum. Yine yanılıyorsun, o benimdi ve sen onu benden aldın, şimdi de geri vereceksin. Senin isteğin olsun, çünkü sen evrenin hükümdarısın ve ben senin kulunum. Öyleyse koyunu kurban et, yoksa ahit olmayacak. Acı bana Rabbim, burada karşında çırılçıplağım, ne çakım var yanımda ne de bıçağım, dedi İsa, hâlâ koyunun hayatım kurtarmanın bir yolu olabileceğini düşünüyordu, ama Tanrı dedi ki, Eğer bunu çözemeyecek ol saydım, Rabbin olamazdım, al işte. Söz biter bitmez İsa’nın ayağının dibine ağzı parlayan bir bıçak düştü. Şimdi çabuk ol, dedi Tanrı, çünkü yapılacak işlerim var ve bütün gün seninle uğraşamam. İsa bıçağı kavradığı gibi koyunun yarana gitti. Koyun başını kaldırdı ve daha önce hiç çıplak görmediği sahibini güçlükle tanıyabildi, hepimizin bildiği gibi, bu hayvanların koku duyusu çok gelişkin değildir. Ağlıyor musun, dedi Tanrı. Bıçak havaya kalktı, hız aldı ve bir celladın baltası ya da giyotin gibi, ki henüz icat edilmemişti, şiddetle indi. Koyun inlemedi bile, tatmin olan Tanrı, Oh, derken başka ses duyulmuyordu. İsa sordu, Artık gidebilir miyim. Gidebilirsin, ama unutma, bundan sonra etinle kemiğinle bana bağlandın. Huzurundan nasıl ayrılacağım. Fark etmez, benim için ön arka yoktur, o yüzden kimse bana sırt çeviremez, ama çoğu zaman senin yaptığın gibi önümde eğilerek geri geri giderler. Söyle bana Rabbim. Derdin ne yine, ne sıkıcı adammışsın. Sürüyü güden çoban, Ne çobanı, Benim efendim, Ne olmuş ona, O bir melek mi yoksa şeytan mı, Bir tanıdık, iyi ama melek mi yoksa şeytan mı. Sana söyledim, benim için ön arka yoktur, şimdilik hoşça kal. Bulut yok oldu, koyun da; sadece yerdeki kan izleri duruyor, onlar da toprağın altına saklanmaya çalışıyordu.</p>

  <p>İsa döndüğünde, çoban yüzüne baktı ve sordu, Koyun nerede, İsa dedi ki, Tanrı ile karşılaştım. Sana Tanrı ile karşılaşıp karşılaşmadığını sormadım, koyun nerede diye sordum. Onu kurban ettim. Neden. Çünkü Tanrı oradaydı ve başka seçeneğim yoktu. Çoban değneğinin ucuyla yere bir çizgi çekti, çukur derinliğinde bir saban izi, içinden geçilmez bir ateş duvarı, ve dedi ki, Hiçbir şey öğrenmemişsin, defol git.</p>
</body>
</html>