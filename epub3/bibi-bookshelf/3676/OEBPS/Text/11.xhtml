<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>İbrani soyunun yetmiş yıldan uzun süredir boyunduruk atlında tutularak aşağılanması imparatorluğun doymak bilmez kibrini tatmin etmemiş olacak ki, Roma, Hirodes’in krallığının bölünmüş olmasını bahane ederek, yeni bir sayım yapılacağına hükmetti. Ama bu kez erkekler sayıma kendi memleketlerinde katılmak zorunda değildi, böylece tarımda ve ticarette ortaya çıkabilecek aksaklıkların ve daha önce Yusuf ile Meryem örneğinde tanık olduğumuz yan etkilerin önüne geçileceği hesaplanmıştı. Yeni uygulamaya göre sayım memurları il il, kasaba kasaba dolaşıp tüm erkekleri ayırım gözetmeksizin meydanlarda ya da açık alanlarda toplayacak ve askerler eşliğinde bunların isimlerini, işlerini ve vergiye tabi mallarını imparatorluk arşivleri için kaydedecekti. Bu türden formalitelerin dünyanın bu köşesinde hoş karşılanmadığını dile getirmeliyiz, hem bu yeni bir şey de değildir, Tevrat’ta örneklerine rastlayabiliriz, Kral Davut’un ordularının komutanı olan Yoab’a verdiği şu talihsiz emri hatırlayalım, Dan’dan Berşeba’ya kadar tüm İsrail’i dolaş ve herkesi teker teker say, kral emri tartışılmaz olduğundan, Yoab şüphelerini kendine saklayıp ordusunu toplamış, kralın buyruğunu yerine getirmek için yola koyulmuştu. Dokuz ay yirmi gün sonra Yoab kesin sayım sonuçlarının belgeleriyle birlikte Kudüs’e döndü. İsrail’de eli silah tutan sekiz yüz bin adam vardı, Yuda’dakiler de beş yüz bin kadar ediyordu. Tanrı’nın, hele ki kendisinden başkasının hükmetmesine asla izin vermeyeceği kendi seçilmiş halkı söz konusu olduğunda, iktidarının elinden alınmasından hiç hoşlanmadığını herkes bilir, seçilmiş halka Roma’nın hükmetmesi ise tabii ki onu iyice çileden çıkaracaktır, çünkü Roma sahte ilahların ve hükümdarların emri altındadır. Bir kere putların taş olduğu bir gerçektir, bu kült buna rağmen eğer hâlâ yaşıyorsa, o zaman saraydakiler de olsa olsa sahtekâr olabilir, hükümdar değil. Şimdi Roma’yı bir tarafa bırakıp Kral Davut’a dönelim, komutan karşısına geçip raporu okumaya başladığında, kralın aklı başına gelmişti gelmesine ama artık çok geçti, Ben büyük bir günah işledim, affet beni Tanrım, yalvarırım affet, bu zavallı kulunu bağışla. Sonraki sabah Gad isimli peygamber, ki kralın müneccimlerinden biriydi ve Tanrı ile kral arasında aracılık ederdi, yataktan yeni kalkan Davut’un karşısına çıkıp şöyle dedi, Rabbimiz, dünya üzerinde üç yıllık bir kıtlık mı, düşmanlarınızın elinde üç aylık bir esaret mi yoksa ülkede üç günlük bir salgın mı, diye soruyor. Davut her bir felaketle kaç insan öleceğini sormaya cesaret edemedi, sandı ki üç günlük bir salgında üç aylık bir savaştan ya da üç yıllık bir kıtlıktan daha az insan ölür, ve dua etti, Rabbimin isteği her şeyden üstündür, salgın olsun. Ve Tanrı bir salgın gönderdi, sayımda kaydedilmemiş olan kadınlarla çocukları saymazsak yetmiş bin insan öldü. Tanrı, sonunda, yeni bir tapınak karşılığında salgını geri çekmeye karar verdi, ama ölen ölmüştü. Tanrı onları unutmuş olabilir, ama belki de dirilmelerinin uygunsuz düşeceğine hükmetmişti, çünkü ölümlerin hemen ardından miras kavgalarının başladığını, Ölenlerin topraklarının ve mallarının kalanlar arasında bölüşüldüğünü varsayabiliriz. Tanrı’nın seçilmiş halkının, bunları ister alın teriyle kazanmış, ister hukuki kanallarla isterse savaş ganimeti olarak edinmiş olsunlar, kendilerine ait olan dünyevi malları reddetmeleri için hiçbir sebep yoktu. Sonuca bakmak gerekiyordu. İnsanların ya da Tanrı’nın işleri hakkında yargıda bulunmadan önce, Davut’a haddini bildirmekte hiç gecikmeyen Tanrı’nın, şimdilerde, seçilmiş halkı boyunduruk altında tutup aşağılayan Roma’yı görmezden geldiğini hatırlamalıyız, işin garibi, kendi adına ve hükümranlığına yönelik küfür niteliğindeki saygısızlığı da görmezden geliyor, işler böyle olduğunda, yani Tanrı imdada yetişecekmiş gibi görünmüyorsa, insanın tek yapabileceği onun yerini almaya çalışmaktır, evi barkı terk edip, aslında bizden çok Tanrı’nın malı olan şu zavallı yaşlı dünyamıza çekidüzen vermeye çabalamak. Dediğimiz gibi, sayım memurları, sırf güç sahiplerinin kibri yüzünden, orduyu arkalarına alarak ülkenin dört bir yanına dağıldı. Askerler Celile ve Yahudiye sakinleri isyan bayrağını açtığında sayım memurlarını hakaretten ve kötü muameleden koruyacaktı. Önce gelenlerin güçleri sınandı, halk içinde söylenenler, ters cevaplar verenler oldu, huzursuzluk yavaş yavaş büyüdü, öfkeli ve saldırgan bir tavra dönüştü. Bir zanaatçı sayım memurunun masasını yumrukluyor ve tek bir isim bile vermeyeceğini söylüyor, bir esnaf ailesiyle birlikte çadırına sığınıyor ve her yeri darmadağın edeceğini, üstünü başını parçalayacağını söylüyor, bir çiftçi mahsulü ateşe verip külleri bir kaba doldurarak getiriyor, şöyle diyor, İsrail’e küfredenlere verilecek vergi işte budur. Bu gibi baş belaları hemen tutuklandı, hapse atıldı, bolca kırbaç ve küfür yedi. İnsan direncinin bir sınırı olduğu için, bu zavallıların da cesareti gün geldi kırıldı, zanaatçı en mahrem sırlarını bile utanmadan açıkladı, esnaf vergiyi ödemenin yanı sıra birkaç kızını kurban etmeye razı oldu, çiftçi üstünü başım küle buladı ve kendisini köle olarak sundu. Yine de direnen birkaç kişi vardı, onlar da idama mahkûm oldu, buna rağmen direnen bazıları, ki bunlar en iyi düşmanın ölü düşman olduğunu iyi biliyordu, silahlarım kuşanıp dağa kaçtı. Silah dendiğine bakmayın, bir savaşta tesiri olabilecek türden silahlar değil. Taş, sopa, balta, keser ve az sayıda ok ve yay, gerçi birkaç çarpışmada ellerine başka silahlar, az sayıda kılıç ve kalkan da geçti, ama bu millet Davut’tan beri iyi huylu çobanların ilkel silahlarıyla savaşa çıkmaya alışmış olduğu için bunlar da pek işlerine yaramadı, eğitimli askerlerin yanında pek bir şansları yoktu. Ama Yahudi olsun olmasın her adam, savaşa barıştan daha kolay hazırlanır, özellikle de başında onunla aynı fikirleri paylaşan bir önder varsa. Romalılara karşı direniş Yusuf’un ilk oğlu on birine bastığında başladı, önderleri Yahuda diye bir adamdı, Celileliydi ve zamanla adı Celileli Yahuda diye anılmaya başlandı. Aramatyalı Yusuf, Kireneli Simun, Mecdelli Meryem gibi isimlerde de gördüğümüz gibi, o zamanlar insanların böyle çağırılması çok doğaldı. Yusuf’un oğlu da yaşayıp nam salınca Nasıralı İsa diye anılacakta, belki de sadece Nasıralı diye, hatta belki daha basit başka bir isimle. Ama bu sadece bir tahmin, kaderin eşi benzeri bulunmaz bir kutu olduğunu unutmamalıyız, o aynı zamanda hem açıktır hem de kapalı. İçine baktığımızda, olmuş olan her şeyi, kaderin ağlarını ördüğü koca bir geçmişi görebiliriz. Ama orada, hayatın kendisinden daha görkemli bir kaderi haber veren işaretler ve ipuçları olmasaydı asla yazılamayacak olan elinizdeki bu İncil’de bulunanlara benzer öngörüler ve sezgiler dışında, gelecekle ilgili bir şey görmek mümkün değildir. Şimdi konumuza dönelim, Celileli Yahuda’nın kanında vardı isyan. Babası, yaşlı Hezekyah, Hirodes’in ölümünden sonra başlayan taht kavgası sırasında, Roma krallığın bölünmesini uygun bulup üç yeni kralın hükümranlığını tanımadan önce çıkan isyanlarda savaşanlardan biriydi. Bu bizim anlayışımızın ötesinde kalıyor, hepimiz aynı hamurdan yoğrulmuşuz, et, kemik, kan, deri ve ilik, gözyaşı ve terden ibaretiz, yine de bazılarımız korkak oluyor bazılarımız kahraman, bazılarımız sakin oluyor bazılarımız saldırgan. Yusuf ile Yahuda da aynı hamurdan yoğrulmuş, biri oğullarına babasından miras aldığı kana susamışlığı bırakıyor, Tanrı’nın hakkını korumak için yollara düşüp huzurlu bir hayatı geride bırakıyor, Yusuf ise dokuz çocuğu ve analarıyla birlikte evinde kalıyor, tek düşünebildiği ekmek parası için tezgâhına sarılmak ve evdekilerin karnını doyurmak. Çünkü hiç kimse yarın kimin galip geleceğini bilemez, kimi Tanrı’nın zaferine inanır, kimi kimsenin kazanamayacağını söyler, ama ikisi arasında bir fark yoktur, çünkü dünden, bugünden ve yarından konuşmak, hep aynı hayale başka isimler uydurmaktır.</p>

  <p>Nitekim Nasıra denen köyün, Celileli Yahuda’nın çetesine katılıp savaşmaya giden ve çoğu henüz pek genç olan erkekleri, aniden kayboluverdi, aileler çocuklarının adını anmaz oldu, ağızları bıçak açmıyordu, öyle ki kimse cesaret edip soramıyordu, Natanayel nereye kayboldu, günlerdir onu görmüyoruz, Natanayel sinagoga gelip giden biriyse sinagogdaki yokluğu umursanmıyordu ya da tarlada çalışan bir işçiyse eksilen işçinin yeri hemen bir başkası tarafından dolduruluyordu, hayat sanki Natanayel hiç var olmamış gibi devam ediyordu. Belki o kadar da değil, çünkü Natanayel’in bazen gece yarısı karanlıkta köye girip şafak sökmeden köyü terk ettiği biliniyordu. Karısının yüzünden gün boyu eksik olmayan tebessüm, ziyaretinin ve ziyaret etmekle kalmadığının kanıtıydı. Bazen bir tebessüm çok şey anlatabilir, kadın durup dururken, uzayı, ufku ya da karşısındaki duvarı seyrederek gülümsüyor, suya yansıyan bir yüz gibi kaçamak bir gülüş, Natanayel’in karısının geceyi kocası olmadan geçirdiğine inanmak için aptal olmak lazım, insan doğası öyle tuhaf ki, kocaları yanlarından hiç ayrılmayan bazı kadınlar bu buluşmaları düşündükçe iç geçiriyorlar, bal toplayan anlar gibi Natanayel’in karısının etrafına toplanıyorlar. Meryem’in durumu farklı, onun bakacak dokuz çocuğu, bir de geceleri yatakta bir sağa bir sola dönüp duran, bazen de kalkıp zavallı küçükleri uyandıran, istemeden de olsa onları korkutan dertli bir kocası var. Zamanla çocuklar buna iyi kötü alıştı, rüyalarında esrarengiz bir güç tarafından sürekli rahatsız edilen büyük oğul ise zaten hep huzursuz uyuyordu. Başta annesine soruyordu, Babamın derdi nedir, kadınsa cevap vermeye çekiniyor, geçiştirmeye çalışıyordu, Kâbus görmüş, bir şey yok. Çocuğu karşısına alıp anlatacak hali yoktu,Baban rüyasında Hirodes’in askerleriyle birlikte Beytüllahim’e gidiyor. Hirodes kim. Şimdiki kralın babası. Bu yüzden mi bağırıp ağlıyor. Evet, öyle. Ölü bir kralın askeri olmak insanı neden korkutur anlamıyorum. Baban Hirodes’in askeri olmadı, marangozluktan başka iş yapmadı. Öyleyse neden kabus görüyor, İnsan ne rüya göreceğini seçemez, öyleyse rüyalar insanları seçer, Bilmem ki, böyle bir şey hiç duymadım, belki de öyledir. Peki neden bağırıyor anne. Baban rüyasında seni öldürmeye geliyor. Meryem bunları asla söyleyemedi, İsa’ya babasının kâbuslarının sebebini anlatamadı, İbrahim’in oğlu İshak gibi İsa da kurtarılan kurban olmuştu, ama yine de alnında hiç silinmeyecek bir leke vardı.</p>

  <p>Bir gün, birlikte bir kapı yaparlarken, İsa babasına bu soruyu soracak cesareti buldu. Başını kaldırmadan uzun süre sessizce bekleyen Yusuf, şöyle dedi, Oğlum, artık ödevlerini ve sorumluluklarım biliyorsun, ödevlerini layıkıyla yaparsan Rabbin sevgili kulu olursun, bundan sonra yapman gereken, başka ödevlerin var mı, senden daha başka ne isteniyor kendine sorman. Rüyanda gördüklerin bunlar mı baba. Hayır, ödevimi yapamamış olmaktan, belki daha kötü bir şey yapmış olmaktan korkuyorum, bu yüzden kâbus görüyorum. Niye daha kötüsü dedin. Düşünemedim, kâbus zamanında düşünülmemiş bir düşüncenin kâbusu, her gece gelip beni buluyor, onu unutamıyorum. Peki düşünemediğin nedir. Bana bu soruyu sormaya hakkın olmadığı gibi, benim de sana verecek cevabım yok. Avlunun gölge bir köşesinde çalışıyorlardı, Çünkü mevsim yazdı ve güneş ortalığı kasıp kavuruyordu, İsa’nın kardeşleri toplanmış oyunlar oynuyorlardı, küçük kardeşi dışında hepsi oradaydı, ufaklık evde meme emmekle meşguldü. Bir ara Yakup da yardıma gelmişti, ama çabucak yoruldu ya da sıkıldı ve işi bıraktı, aralarında bir yaş vardı ama ikisi birbirinden çok farklıydı, İsa yakın zamanda daha ileri düzey bir din eğitimi almaya başlayacaktı, temel eğitimi bitmişti.</p>

  <p>Tora çalışmalarını tamamlamıştı ve şimdi sıra sözlü emirlere gelmişti ki bunlar çok daha zor ve karmaşıktı, işte bu, o küçük yaşta nasıl olup da babasıyla ciddi bir konuda tartışabildiğini açıklıyor, sözleri düşünerek, seçerek kullanıyor ve mantıklı sonuçlara varıyordu. İsa neredeyse on iki yaşında, erkekliğe adım atarken belki bu sohbete kaldığı yerden devam etmek isteyecek ve babası oğluna açılmaya, derdini anlatmaya cesaret ederse, belki de öğrenecek, İshak ile yüz yüze gelen İbrahim buna cesaret edememişti, Yusuf ise şimdilik Tanrı’nın kudretini övüp şükretmekle yetiniyor. Tanrı’nın düzgün yazısıyla insanın eğri büğrü çizgileri birbirine hiç benzemiyor. İbrahim’i örnek alalım, son anda melek çıkıp ona şöyle demişti, Oğluna el sürme, bir de Yusuf’u düşünelim, Beytüllahim’in çocuklarını kurtaramadı, halbuki Tanrı ona bir melek göndereceğine, bir onbaşı iki er, yani toplam üç asker göndermişti. Bu gidişle İsa bir gün İshak’ı kurtaran Tanrı’nın Beytüllahim’in çocuklarını neden kurtarmadığını da soracak, öyle ya, o çocuklar da en az İbrahim’in oğlu kadar masumdu, ama Tanrı katında onlara hiç merhamet gösterilmedi. İsa şöyle diyebilecek Yusuf’a, Baba, tüm suç sende değil. Kim bilir, belki de içinden şunu sorma cüretini gösterecek, Ey Tanrım, ne zaman insanoğlunun karşısına çıkıp kendi hatalarını itiraf edeceksin.</p>

  <p>Marangoz Yusuf ve oğlu baş başa bu önemli meseleleri konuşurlarken, Roma’ya karşı verilen savaş devam ediyordu. Savaş başlayalı iki yıl olmuştu ve haberler Nasıra’ya ulaşmakta gecikmiyordu. Efraim ölmüştü, Abizer de öyle, sonra Neftali’nin ölüm haberi geldi, sonra Eleazar’ın, ama kimse cesetlerin nerede olduğunu bilmiyordu, belki dağda bir taşın oyuğunda, belki bir çukurun dibinde, belki bir nehir yatağında, belki de bir ağacın faydasız gölgesi altında. Cenazelerini kaldıramayan Nasıra halkı, vicdanım şu sözlerle rahatlatmaya çalışıyordu, Bu kanı biz akıtmadık, aktığına da şahit olmadık. Büyük zaferlerin haberleri de geliyordu. Romalıların yakındaki Seforis şehrinden atıldıkları haberi geldi, Yahudiye ve Celile’ye girmeye cesaret edemiyorlardı ve Yusuf’un köyünde bile bir yıldan uzun zamandır kimse bir Romalıya rastlamamıştı. Yusuf’un adını uzun süredir anmadığımız meraklı ve yardımsever komşusu, Hananya’nın bir gün çıkagelip Yusuf’un kulağına şunları fısıldaması belki bu güzdendi, Beni takip et, soru sorma. Bu evler sır kaldıramayacak kadar küçüktü, herkes gece gündüz aynı odada vakit geçiriyordu Kıyamet günü gelip çattığında Rabbimiz kimin kendi halkından olduğunu anlamakta hiç güçlük çekmeyecekti. İşte bu sebeple komşunun talebi Yusuf’u hiç şaşırtmadı. Hananya vine fısıltıyla. Gel çöle doğru gidelim, dediğinde bile şaşırmadı. Çöl ille de kelimeyi duyduğumuz istisnasız her zaman gözümüzde canlandırdığımız o koca çıplak arazi ya da kavrulan bir kum denizi değildir. Buradaki anlamıyla çöl, Celile’nin sulak yerleri bile olabilir, çünkü burada çöl işlenmeyen toprak ya da iskân edilmeyen alan demektir. Manzaraya insanlar girince böyle yerlere çöl demenin imkânı kalmaz. Ama şu anda, tarlaları geçip, Nasırayı gözden kaybetmeden, ötedeki tepenin zirvesindeki üç koca kayaya doğru ilerleyen sadece iki adam var, bu kadar az sayıda insanın gücü bölgeyi iskâna açmaya yetmeyeceğinden, diyebiliriz ki bu adamlar kaybolunca çöl yine çöl olacak.</p>

  <p>Hananya yere bağdaş kurdu ve Yusuf da onu taklit etti. Aralarındaki yaş farkı hâlâ aynı, ama yılların etkisi insandan insana değişiyor. Hananya, onu gördüğümüz ilk gün, olduğun dan genç gösteriyordu, şimdi iyice yaşlanmış, Yusuf’un da bu hayli yaşlanmış olduğu gerçek ama yine de aralarında fark var. Hananya tereddüt ediyor, avluya girdiği andaki o kararlı havası yolda yürürken değişti, Yusuf yalvarmasa da, adamı konuşmaya ikna etmeye çalışıyor. Uzun yol geldik, diyor ve sözü Hananyaya bırakıyor. Ne senin evinde ne de benim evimde konuşabilirdik, diye açıklıyor Hananya, ama burası çok uzakta kalıyor, kimseye duyurmadan istedikleri gibi konuşabilirler. Hatırlıyor musun, diyor Hananya, Bir defasında sen yokken evine göz kulak olmamı istemiştin. Evet, evime baktığın için çok memnun olmuştum, seni takdir etmiştim. Hananya devam ediyor, Şimdi sıra bende, ben yokken evime göz kulak olmanı istiyorum. Karını da alacak mısın yanına. Yok, yalnız gidiyorum. Şua burada kalacaksa, bana gerek yok. Onu bir balıkçı köyündeki akrabalarının yanına gönderiyorum. Yoksa karını boşamaya mı karar verdin. Onu boşayacak olsam, bana bir oğul veremediğinden, yıllar önce boşardım, şimdi niye boşayayım, uzakta olacağım ve karımı akrabalarının yanına bırakmak istiyorum. Uzun süre mi kalacaksın. Bilmiyorum, savaşın ne kadar süreceğine bağlı. Yusuf şaşkın, sordu, Savaşla senin ne alakan var. Xelileli Yahuda’yı bulmaya gidiyorum. Ondan ne istiyorsun. Ordusuna katılmak istiyorum. Buna inanamam, senin gibi sakin bir adam, Hananya, Romalılarla savaşmaya gidecek, Efraim’in, Abizer’in başına ne geldi unuttun herhalde. Naftali ve Eleazar’ın başına da aynı şey geldi. Öyleyse delirme, otur oturduğun yerde. Asıl sen otur da söyleyeceklerimi dinle, babamın öldüğü yaşa vardım. Çocuk sahibi bile olamayan bu oğlundan çok iş başardı babam. Senin kadar bilgili değilim, sinagogda ihtiyar heyetine giremem, bundan sonra yapabileceğim tek şey ölümümü beklemek, sevmediğim bir kadın da bana ayak bağı. Öyleyse boşa gitsin. Şua’yı boşamak kolay iş, asıl ben kendimi nasıl boşarım onu düşünüyorum. Bu yaşta nasıl savaşırsın. Sen meraklanma, kadına yanaşır gibi savaşacağım. Ben daha önce böyle bir deyiş duymadım. Ben de duymuş değilim, aklıma geldi söyledim. İyi o zaman Hananya, meraklanma, sen yokken evine bakarım. Eğer dönmezsem, olur da ölüm haberim gelirse, Şua’yı haberdar edeceğine söz ver, malımı mülkümü sahiplensin. Sözüm söz. Şimdi huzurluyum, geri dönebiliriz. Huzurlusun, hem de savaşa giderken, benim senin işlerine aklım ermiyor. Ah Yusuf, en basit şeyleri anlayabilmek için daha kaç asır hatmedeceğiz Talmud’u. Neden bunca yol geldik. Seninle şahitler huzurunda konuşmak istedim. Buradaki tek şahidin Rabbimiz, bir de başımızın üstünden eksik olmayan gök. Peki ya kayalara ne demeli. Bu kayalar kördür, sağırdır, şahitlik edemezler. Belki edemezler, ama ikimizden biri burada konuşulanları inkâra kalkarsa, biz hiçliğe onlar da toza dönene kadar, o kişiyi bu taşlar suçlayacak. Dönelim artık. Dönelim.</p>

  <p>Hananya yolda defalarca arkasını dönüp kayalara baktı, bir tümseğin ardında gözden tamamen kayboldukları ana kadar vazgeçmedi, sonra Yusuf sordu, Şua biliyor mu. Evet, biliyor. Peki ne dedi. Önce bir şey demedi, sonra onu yıllar önce terk edip kaderiyle baş başa bırakmış olmam gerektiğini söyledi. Ona da yazık. Akrabalarının yanına varsın, unutacak, savaşta ölürsem beni sonsuza kadar unutacak, unutmak çok kolay, hayat bu. Köye, marangozun köyün girişindeki evine vardılar, Yakup ve Yahuda ile yolda oyun oynayan İsa, annesinin komşuya gittiğini söyledi. Arkalarını döndüklerinde, Yahuda’nın gururla haykırdığını duydular, Ben Celileli Yahuda’yım, Hananya etrafına bakındı ve gülümseyerek şöyle dedi Yusuf’a, Şuna bak, işte benim komutanım, Yusuf cevap verecek fırsatı bulamadan İsa’nın sesi duyuldu, Öyleyse sen buraya ait değilsin. Yusuf’un kalbine bir hançer saplandı, sanki bu sözler onun için sarf edilmişti, sanki oğlunun oynadığı oyun bambaşka bir gerçeği dile getiriyordu. Sonra üç kayayı düşündü, o andan sonra her sözü onların huzurunda söylemek, her işi onların huzurunda yapmak zorunda kalsa ne olurdu hayal etmeye çalıştı, sonra Tanrı’yı hatırladı ve korkuyla titredi. Dertli kadını ve onu teselli etmeye çalışan Meryem’i Hananya’nın evinde buldular. Erkekler içeri girdiğinde Şua gözyaşlarını siliyordu, gözyaşı dindiğinden değil, kadın onları ne zaman gizlemesi gerektiğini bilir de ondan. Bir ağlamayı bilirler bir de gülmeyi, bu yüzden ya ağlarlar ya da gülerler, deriz ama, aslında gözyaşlarını çoğunlukla kendilerine saklarlar. Ama kocasının ayrıldığı gün Şua’nın hiçbir şeyi içine atacak hali kalmamıştı, göz pınarları kuruyana kadar ağladı. Bir hafta sonra akrabaları onu almaya geldi. Meryem köyün dışına kadar ona eşlik etti, orada kucaklaştılar ve vedalaştılar. Şua artık ağlamıyordu, ama o andan sonra hep gözü yaşlı olacak, anısını hiçbir şey bastıramayacak, özlemini hiçbir şey söndüremeyecekti. Oyle bir ateş ki bu, yaşlar daha gözlerinden boşalıp yanaklarından süzülmeden, onları yakacak.</p>
</body>
</html>