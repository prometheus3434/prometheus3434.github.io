<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Aylar geçti, savaştan gelen haberler hiç kesilmedi. Bazen kötüydü haberler, bazen iyi. İyi haberlerin çoğu zaferlerle ilgili hayallerden ibaretti, en küçük bir başarı görkemli bir zafermiş gibi anlatılıyordu, kötü haberler ise dökülen kan ve Celileli Yahuda’nın ordusunun verdiği ağır kayıplardan söz ediyordu. Bir gün, Baldad’ın, Romalılar tarafından çetenin karargâhına düzenlenen ani bir saldın sonucu hayatını kaybettiği haberi geldi, yaralı çoktu, ama tek can kaybı Nasıralı Baldad’ınkiydi. Bir başka gün adamın biri, bir dostundan aldığı haberlere göre, Suriye’deki Roma valisi Varus’un, bu kanayan yaraya kökten çözüm getirmek için iki lejyonla birlikte yola koyulduğunu söyledi. Varus yoldaydı, üç yıldır süren bu kargaşaya son verecekti. Kaç kişilik bir ordunun yolda olduğunun bilinmemesi, yine de Varus’un yolda olduğu haberinin giderek yayılması halk arasında büyük bir panik yaşanmasına sebep oldu. Savaşın dehşet verici işaretlerini bekliyorlardı, cezanın infazının yakın olduğunu haber veren amblemler, Roma senatosunu ve halkını temsil eden <i>SPQR kısaltmasıyla işli bayraklar her an görünebilirdi. insanlar bu tür amblemler ve bayraklar uğruna birbirini öldürüyor, aynı şey ünlü başka bir kısaltma, Yahudilerin Kralı Nasıralı İsa’yı temsil eden INRI kısaltması için de söylenebilir, ama gelecekte kullanılacak bir kısaltmayı şimdiden anmanın bir anlamı yok, vakit tamamlanınca İsa’nın ne koşullarda can verdiği açıklanacak. İnsanlar her yerde, yaklaşan savaş hakkında konuşuyorlar, imanı sağlam olanlar Romalıların bu yılın sonunda İsrail’in kutsal topraklarından kovulacağını umut ediyor, diğer bazıları şimdiden yas tutmaya başlamış, onları bekleyen felaketi ve yıkımı görebiliyorlar. Felaket gerçekten de yakın.</i></p>

  <p>Varus’un lejyonlarıyla birlikte yolda olduğu haberinin gelişini izleyen iki hafta boyunca hiçbir şey olmadı, isyancılar dağınık birliklere saldırılar düzenlemeye devam ettiler, Romalıların bu durgun hallerinin arkasındaki taktik sebep sonradan, Celileli Yahuda’nın casusları, lejyonlardan birinin adeta bir yarım daire çizerek güneydeki topraklara doğru yol aldığını rapor edince ortaya çıktı. Erden Nehri boyunca ilerlemiş, sonra Ceriko civarlarında yön değiştirip, aynı manevrayı bu kez kuzeye dönerek tekrarlamışlardı, balıkçının maharetli elleriyle ağını önce atıp sonra toplaması gibi, ya da kurbanı kıskıvrak yakalamak için savrulan bir kement gibi. Diğer lejyon ise aksi istikamette benzer bir manevra yapmış, son dönüşünden sonra güneye yönelmişti. Bu taktiğe kıskaca alma taktiği diyebilirdik, ama iki lejyon birbirinin üstüne kapanan duvarlar gibiydi, kaçma şansı tanımıyorlardı, hareket alanı gittikçe daralıyordu, sonunda içeride kalan ezilecekti. Yahudiye ve Celile’de ilerleyen ordular arkalarında, Yahuda’nın adamlarının ellerinden ve ayaklarından çivilendiği çarmıhlar bıraktılar, çarmıhtakilerin ölümlerini çabuklaştırmak için topuzlarla kemiklerini kırıyorlardı. Askerler köylere dağılıp ev ev dolaşıyordu ve en ufak bir şüphe, birini çarmıha götürmeye yetiyordu. Bu bahtsızlar içinde şansı yaver giden bazıları, evlerinin yakınında bir yerlerde çarmıha gerildi, en azından son nefeslerini verdikten hemen sonra akrabaları tarafından çarmıhtan indirildiler. Acıklı sahnelerdi bunlar, anneler, dullar, yeni gelinler, gözü yaşlı yetimler çarmıhtan yavaşça indirilen kanlı cesetleri seyrettiler. Yaşayan bir kimse için hiçbir şey, cansız bir bedenden daha zavallı görünemez. Çarmıhta can veren adam mezarına kaldırılıyor, dirileceği günü beklemeye başlıyordu. Bunların dışında, dağlarda ya da başka kuş uçmaz yerlerde çarmıha gerilip oralarda terk edilenler vardı, yaralanıp canlı canlı çölün ortasında bırakılanlar da, hepsi yapayalnız acılar içinde öldüler, öldüler ve öldükleri yerde kaldılar, cesetleri güneşin alnında leş kargalarına yem oldu, sonra etlerinden ayrılan kemikleri, biçimden yoksun, tiksinti verici kalıntılara dönüştü. Elinizdeki kitapta anlatılana benzer hikâyelere kolayca inanmayan bazı kimseler, çok az ağacın bulunduğu bu bölgede Romalıların nasıl başarıp da bunca Yahudiyi çarmıha gerdiğini, şüpheden değilse de meraktan soracaktır, öyle ya, buralarda bodur bitkiler çoğunluktadır ve onlardan çıkan odunla değil bir adamı çarmıha germek, korkuluk yapmak bile imkânsızdır. Bu kimseler Roma ordusunun tıpkı modern bir ordu gibi, tam teçhizatlı profesyonel bir ordu olduğunu hatırlamalıdırlar. Harekât süresince çarmıh stokunda herhangi bir sorun yaşanmadı, uzun direkler ve bunlara yatay biçimde yerleştirilecek olan kalaslar birlikleri takip eden eşeklere yüklenmiş durumdaydı, geriye ne kalıyor, direği sağlamca yere diktikten sonra adamın açık kollarını kalasa bileklerden çivilemek, üst üste konan ayakları sabitlemek için de uzun tek bir çivi çakmak. Lejyondaki cellatlar, iş biraz karışık görünse de, infazı gerçekleştirmenin tarif etmekten çok daha kolay olduğunu söyleyecektir.</p>

  <p>Felaket tellallığı yapanların dedikleri çıktı. Kuzeyden güneye, güneyden kuzeye, erkekler, kadınlar ve çocuklar, bazıları isyancılarla bağları dolayısıyla haklı sebeplerle, bazıları da tutuklanıp sorguya bile çekilmeden çarmıhın yolunu tutabilecekleri için sırf korkudan, yaklaşan lejyonlardan kaçıyorlar. Kaçaklardan biri, Yusuf’un kapısının önünden geçerken bir an durup, Hananya’nın durumunu haber vermeye karar verdi, Yusuf’un komşusu Seforis’te ağır yaralanmıştı. Hananya Yusuf’un bilmesini istemişti, savaş hezimetle sonuçlanmıştı ve artık kaçması imkânsızdı, Yusuf’tan Şua’yı bulup olanları anlatmasını, kadının mirasına sahip çıkmasını sağlamasını istiyordu. Hepsi bu mu, diye soru Yusuf. Hepsi bu, dedi haberi getiren. Neden onu alıp buraya getirmedin, madem buradan geçecektin. Yanıma alsaydım ailemi tehlikeye atmış olurdum, önce ailemi düşünmek zorundayım. Evet, önce aileni, ama bu başka kimseyi düşünmeyeceksin demek değil. Ne demek istiyorsun, senin de çocukların var, burada kalıyorsan tek sebebi hiçbir şeye karışmamış olman, senin için tehlike yok. Kaybedecek zamanın yok, yolun açık olsun, Rabbin adıyla git, çünkü onun olmadığı her yerde tehlike vardır, imansızlar gibi konuşuyorsun, bilmez misin Rabbimiz her an her yerdedir. Her an her yerdedir, ama bazen bizi görmezden gelir, komşumu kaderine terk etmiş olan sen bana imandan söz etme. Öyleyse neden komşunu gidip kendin kurtarmıyorsun. Merak etme, gidip kurtaracağım. Bu konuşma öğle üzeri gerçekleşti. Güneşli bir gündü, küçük beyaz bulutlar gökyüzünde yelkenliler gibi dolanıyordu. Yusuf eşeği çözdü, karısına seslendi, Seforis’e gidip komşumuz Hananya’yı arayacağım, yaralanmış, tek başına yolculuk edemiyormuş. Meryem ancak başını sallayabildi, ama İsa babasına sarılıp şöyle dedi, Ben de geleceğim. Yusuf oğluna bir baktı, sağ elini çocuğun başına koydu, şöyle dedi, Sen burada kal, hemen döneceğim, hızlı gidersem şafak sökmeden dönmüş olurum. Sözlerinde haklılık payı vardı, Nasıra ile Seforis arasındaki mesafe beş milden fazla değildir, Kudüs ile Beytüllahim arası da ancak o kadardır, şu işe bakın, dünyanın tesadüflerle dolu olduğunu kanıtlayan bir delil daha. Yusuf hayvanın dönüşte güçten düşmesini istemediği için eşeğe binmedi, sallanmadan yürüyebilmeliydi ki can çekişen bir adamı, ya da daha doğrusu yaralı bir askeri, ki bu ikisi aynı şey değildir, daha fazla eziyet vermeden taşıyabilsin.</p>

  <p>Yusuf Hananya’nın bundan yaklaşık bir yıl önce, Celileli Yahuda’nın ordusuna katılacağını söylediği yere yaklaştığında başını kaldırdı ve üç koca kayaya baktı, salkımdaki üzüm taneleri gibi bitişik duruyorlardı. Sanki yüksekçe bir yere tünemiş, bu dünyanın yaratıklarının bir türlü dile getiremediği, Ben neyim, Neden buradayım, Bu dünya böyleyse, beni bekleyen başka bir dünya var mı, gibi sorulara gökten ya da yeryüzünden gelecek cevapları bekliyorlardı. Eğer Hananya böyle sorular soracak olsaydı, ona en azından diyebilirdik ki, bu kayalar, rüzgâra, yağmura ve sıcağa dayanıp burada durduklarına göre, büyük ihtimalle bundan yirmi asır sonra ve hatta ondan yirmi asır sonra da, çevrelerindeki dünya değişmesine rağmen burada böyle kalacak. Ama ilk sorunun bir cevabı yok.</p>

  <p>Yığınla insan yollara düşmüştü, yüzlerindeki korku Hananya’nın haberini getiren kaçağın yüzündekinin aynısıydı. Yusuf’a hayretle bakıyorlardı, biri kolundan tutup sordu, Nereye gidiyorsun, ve marangoz şöyle cevapladı, Seforis’e, dostumu kurtarmaya. Aklın varsa geri dön. Neden. Romalılar yaklaşıyor, şehri savunacak gücümüz yok. Gitmem şart, komşum bana kardeş gibidir ve benden başka onu kurtaracak kimsesi yok. Sözümü dinle, dedi ihtiyar ve Yusuf’u yolun ortasında öylece bırakarak yoluna devam etti, aklı karışan Yusuf kendi canını düşünmeli miydi, kendi canı kurtarılmaya değer miydi karar veremiyordu. Düşündükçe aslında hiçbir şeyi umursamadığını anladı, kendisini bir boşluğa savrulmuş gibi hissediyordu, ne yakın vardı burada ne de uzak. Bakıp görülecek bir şey de yoktu, çünkü yokluğa bakılmaz. Sonra çocuklarını korumakla yükümlü olduğunu, komşusunun peşinde koşmaktansa evinde onların yanında olması gerektiğini düşündü, hem Hananya artık komşusu bile değildi, evini terk etmiş ve karısını da başka yere göndermişti. Ama Yusuf’un çocukları güvendeydi, kaçakları kovalayan Romalılar çocuklara zarar verecek değildi. Yusuf nihayet korkusunun üstesinden gelip bir sonuca vardığında, Ben de isyancı değilim ki, diye haykırdı. Daha fazla oyalanmadan eşeğin kıçına bir şaplak indirdi, Deh, dedi ve yola devam etti. Seforis’e vardığında akşam olmuştu. Evlerin ve ağaçların ilk bakışta seçilebilen uzun gölgeleri, derin suların karanlığını andıran ufukta kaybolup gidiyordu. Sokaklarda çok az insan kalmıştı, kadın ve çocuksa hiç yoktu, savaştan mı yoksa kaçıştan mı bitkin düştükleri belli olmayan, hantal silahlarını yere bırakmış ya da duvara dayamış, yerlerde yatan bitkin adamlar, akşam havasını derin derin soluyorlardı. Yusuf onlardan birine sordu, Romalılar yaklaşıyor mu. Adam gözlerini yumdu, sonra yavaş yavaş açtı, şöyle dedi, Yarın burada olurlar, sonra Yusuf’a baktı, dedi ki, Git buradan, sür eşeği git. Yaralı bir dostumu arıyorum, diye açıkladı Yusuf. Bunca yaralıyı dostun sayıyorsan dünyanın en zengin adamı olmalısın. Yaralılar nerede. Burada, orada, her yerde. Toplandıkları belli bir yer yok mu. Evet var, şu evlerin arkasındaki ambarda yaralılara barınacak yer buldular, ama acele et, içeri giren canlı sayısı dışarı çıkan ölü sayısından az. Yusuf buraları iyi biliyordu, önceleri sık gelirdi, Seforis gibi zengin ve canlı şehirlerde bir marangoza her zaman iş çıkar, bunun dışında bazı zamanlar dini bayramlarda düzenlenen kutlamalara katılmak için de gelirdi, çünkü her bayram için Kudüs’e gitmeye değmiyordu, yol uzundu. Ambarı bulması kolay oldu, yapılacak tek şey kan izlerini ve havadaki o ağır kokuyu takip etmekti, yaklaştıkça inlemeler ve bağırışlar da duyuluyordu. Ambarı aramak sıcak soğuk oynamaya benziyordu, Sıcak sıcak, şimdi soğuk, sıcak, ama şimdi kimsenin oynanan bu oyundan zevk aldığı yoktu. Yusuf eşeği yakındaki bir kazığa bağladıktan sonra, revire dönüştürülen ambara girdi. Yere serili döşeklerin arasına küçük kandiller sıralanmıştı, kapkara bir gökte bir görünüp bir kaybolan masum yıldızlara benzeyen titrek ışıkları yolu göstermek dışında bir işe yaramıyordu. Yusuf yaralılar arasında yavaş yavaş ilerledi, gözleri Hananya’yı arıyordu. Havada başka kokular da vardı, yaraları iyileştirmede kullanılan yağların ve şarabın kokusu, ter kokusu ve hatta bok kokusu, çünkü bu zavallıların bazıları yataktan kalkamıyor, tüm ihtiyaçlarını olduğu yerde gideriyordu. Ambarı bir uçtan diğer uca yürüdükten sonra, Burada yok, diye geçirdi içinden. Sonra geri döndü, bu kez daha yavaş ilerliyor, her yüzü dikkatle inceliyordu. Gel gelelim yaralıların hepsi birbirine benziyordu, hepsi uzun sakallıydı, yanakları solgun, gözleri çukur, pis vücutları ter içindeydi. Yaralılardan bazıları, eli kolu tutan bu adamın kendileri için geldiğini umarak ona mutlu gözlerle baktı, ama gözlerdeki ışıltı kaybolmakta gecikmiyordu. Kimi ya da neyi bekliyorlardı bilinmez ama, Yusuf yanlarından geçip gittikten sonra da beklemeye devam ediyorlardı. Saçı sakalı ağarmış, ihtiyar bir adamın önünde durdu. Bu o mu, diye geçirdi içinden. Hananya çok değişmişti, bir zamanlar kar gibi bembeyaz olan sakalı şimdi o kadar kirliydi ki, beyaz olup olmadığı bile zor anlaşılıyordu, hâlâ kömür karası olan kaşlarıysa acayip görünüyordu. Yaşlı adamın gözleri kapalıydı, zor nefes alıyordu. Yusuf sessizce, Hananya, dedi. Sonra biraz daha yaklaşıp adamın ismini tekrarladı. Yerin yedi kat altından çıkıyormuş gibi, yavaş yavaş kıpırdattığı gözleri bir süre sonra tamamen açıldığında, artık şüphe kalmamıştı, bu Hananya’ydı. Romalılarla savaşmak için evini ve karısını terk eden komşusu, şimdi burada ölümcül yaralarıyla, çürük et kokusu içinde yatıyordu. Hananya başta Yusuf’u tanımadı. Ambardaki loş ışığın pek işe yaramadığını daha önce belirtmiştik, hem artık adamın gözleri de iyiden iyiye zayıflamıştı, ama Yusuf farklı bir ses tonuyla adını tekrarladığında, Hananya onun kim olduğunu anladı. Gözleri doldu, aynı sözleri tekrarlamaya başladı, sensin, sensin, burada ne yapıyorsun, neden geldin, eliyle yerden destek alıp doğrulmaya çalıştı, ama gücü yetmedi, çöktü kaldı, acıyla yüzünü buruşturdu. Senin için geldim, dedi marangoz, eşeği kapının önüne bağladım, vakit kaybetmeden Nasıra’ya dönelim. Buraya gelmemeliydin, Romalılar her an gelebilir, ben buradan ayrılamam, işim bitti, sonra titreyen elleriyle mintanını araladı. Şarap ve yağa batırılmış bezlerin altında iki açık yarası vardı ve bunlar öyle bir koku yayıyordu ki Yusuf nefesini tuttu, başını çevirdi. Yaşlı adam yaralarını örttü, sonra kolları iki yana düştü, bu kadar hareket ona fazlaydı, Şimdi anladın mı neden ayrılamayacağımı, yerimden kımıldarsam, bağırsaklarım dışarı çıkacak. Eğer yaralarını iyice sararsak, yolda da fazla hızlı gitmezsek başarabiliriz, dedi Yusuf ısrarla, ama kendisi de adamın, eşeğe kadar gidebilse bile, Nasıra’ya varamayacağının farkındaydı. Hananya tekrar gözlerini yumdu, Yusuf’a dedi ki, Geri dön, seni uyarıyorum, Romalılar her an varabilir. Merak etme, gece saldırmazlar. Evine dön, evine dön, diye sayıklamaya başladı Hananya, Biraz uyumaya çalış, dedi Yusuf.</p>

  <p>Bütün gece ihtiyarın başında bekledi. Uyanık kalmaya çalışıyor, kendine neden buraya geldiğini soruyordu, Hananya ile aralarında asla gerçek bir dostluk olmamıştı. Bir kere aralarında yaş farkı vardı, aynca Yusuf komşusuna ve komşusunun karısına karşı mesafeli olmayı tercih etmişti, çünkü bir iyilik yaptıklarında karşılık bekler, işgüzarlık eder, her işe burunlarını sokarlardı. Ama o benim komşum, dedi Yusuf kendi kendine, aklına şüphelerini bastıracak başka bir şey gelmiyordu, Ölüme yaklaşan, ölümünün her ânını doya doya yaşamak için şimdiden gözlerini yuman bir adam, onu şimdi terk edemem. İki döşek arasında daracık bir yerde oturuyordu, birisi Hananya’nınki, birisi İsa’dan büyük olamayacak bir oğlanınki. Dudakları ateşten çatlayan oğlan sessizce inliyor, bir taraftan da sayıklıyordu. Yusuf onu teselli etmek için elini tuttu, sonra Hananya’nın eli de tutunacak bir dal, ölüme karşı duracak bir silah aradı, üçü orada uzun bir süre kaldılar, canı çekilen iki insanın arasında canlı bir adam, iki ölüm arasında bir can. Bu arada yıldızlar ve gezegenler gecenin sessizliğinde gökteki yerlerini aldılar, masumca parlayan, bembeyaz bir ay dünyanın ta öbür ucundan, Celile diyarını aydınlatmaya geldi. Dayanamayıp uyuyakalan Yusuf gözlerini açtığında geç olmuştu. Bu kez rüyasında Beytüllahim yolunu görmemiş, içi ferah uyanmıştı. Gözleri Hananya’nın ona bakan boş gözleriyle buluştu, adam ölmüştü. Son nefesini verirken Ölüm onu çok korkutmuş olacak, Yusuf’un elini olanca gücüyle sıkmıştı, o kadar ki Yusuf kemiklerinin ezildiğini hissediyordu. Acıya dayanamayan Yusuf, çocuğa teselli veren diğer elinin yardımıyla elini Hananya’dan kurtardı, bu arada çocuğun ateşinin de düştüğünü fark etti. Açık kapıdan dışarı baktı, gün doğuyordu, ay kaybolmuştu, insana benzer gölgeler ambarın içinde dolaşıyor, yardım almadan yürüyebilenler doğan güneşi seyretmeye gidiyordu. Belki birbirlerine, belki de göğe sordular, Bu yeni şafak ne getirecek. Bir gün gereksiz sorular sormamayı öğreneceğiz, ama o gün gelene kadar, gelin şansımızı deneyelim, Bu yeni şafak ne getirecek. Yusuf oturduğu yerde, Ben de gideyim, burada yapacak bir şeyim kalmadı, diye düşündü, ama o an kalkıp gidemeyince aklına başka şeyler geldi, Naaşını Nasıra’ya götürebilirim, yapması gerekenin bu olduğuna o kadar inandı ki, o kadar yol yürüyüp buraya gelmesinin sebebinin, Hananya’yı canlı bulup cenazesini geri götürmek olduğuna ikna oldu. Oğlan su istedi. Yusuf toprak çanağı oğlanın dudaklarına götürdü, Nasılsın, diye sordu. Daha iyi. En azından ateşin düşmüş. Bakalım ayağa kalkabilecek miyim, dedi oğlan. Dikkatli ol, dedi Yusuf, oğlanı dengede tutmaya çalışıyordu, sonra aklına başka bir fikir geldi. Hananya için bütün yapabileceği cesedini Nasıra’ya götürüp gömmekti, ama bu çocuk bu ölüm evinden çıkabilseydi hayatı kurtulabilir, böylece biri yerine diğeri hayatını sürdürebilir, bir ölüm telafi edilebilirdi. Artık Hananya’yı umursamıyordu, ona baktığında gördüğü boş bir kabuk, canından olmuş bir bedenden başka bir şey değildi. Başına iyi bir şey geleceğini anlayan çocuğun gözleri parladı, ama o daha tek bir soru bile soramadan, Yusuf kalkıp eşeği çözmeye gitti. İnsanın kafasına böyle fikirler sokan Tanrı’ya övgüler olsun. Ama eşek yerinde yoktu. Geride kazığa bağlı bir ip kalmıştı. Hırsız ipi çözmeye zaman harcamamış, keskin bir bıçak yardımıyla kesivermişti.</p>

  <p>Bu son felaketin ardından Yusuf çöktü. Tapınakta kurban edilişine tanık olduğu buzağı gibi, yıkıldı kaldı, elleriyle yüzünü örttü. Kendini affedebileceği günü ya da hüküm giyeceği anı bekleyerek geçirdiği on üç yıl boyunca biriktirdiği gözyaşları gözlerinden boşaldı. Tanrı işlememize sebep olduğu günahları affetmez. Yusuf ambara dönmedi, çünkü tüm çabalarının, ayrıca dünyanın kendisinin, tamamen anlamsızlaştığını fark etmişti. Güneş doğuyordu, ama neden ey Rabbim, gökte çölün taşları gibi dört bir yana dağılmış binlerce ufak bulut geziyordu. Yusuf’u orada mintanının kollarına gözyaşlarını silerken gören biri, onu ambardaki yaralıların yanında kendi akrabasını ölü bulmuş sanırdı, ama gerçekte Yusuf’un gözlerinden çilekeş hayatı için son kez kendiliğinden yaş akıyordu.</p>

  <p>Çalınan eşeğini bulabilme umuduyla sokaklarda bir saatten fazla dolanan Yusuf, sonunda vazgeçti ve Nasıra’ya dönmeye karar verdi, tam yola koyuluyordu ki şehri kuşatan Romalı askerler tarafından tutuklandı. Ona önce adım sordular, Benim adım Yusuf’tur, babamın adı Eli’dir, sonra nerede doğduğunu, Nasıra’da, nereye gittiğini, Nasıra’ya, neden Seforis’e geldiğini, Adamın biri komşumun burada olduğunu haber verdi, komşusunun kim olduğunu, Hananya, onu bulup bulamadığını, Evet, onu nerede bulduğunu, Ambarda diğerleriyle birlikte yatıyordu, diğerlerinin kim olduğunu, Yaralılar, ambarın ne tarafta olduğunu, Şurada, ileride. Onu diğer mahkûmların yanına, meydana götürdüler, toplam on iki ya da on beş adam, yerde oturuyorlardı, bazıları yaralıydı, Otur şuraya. Orada oturanların isyancılar olduğunu anlayan Yusuf itiraz etti, Ben marangozum, barışsever bir adamım ben. İsyancılardan biri ayağa kalkıp, Biz bu adamı daha önce görmedik, dedi, muhafızların komutanı dinlemedi, Yusuf’a öyle bir yapıştırdı ki o da diğerlerinin yarıma yere yığılıverdi. Hiçbir yere gidemezsin, idam edileceksin, dedi muhafızların komutanı. Felaket üstüne felaket yaşayan Yusuf, kendisi hakkında verilen hükmü duyunca, bu talihsizliğin çifte şoku ve onu bekleyen kaderin korkusuyla çöktü kaldı. Kendine geldi, sakinleşti, kâbus gördüğüne, dolayısıyla canına eziyet etmesinin saçma olduğuna, gözlerini açar açmaz her şeyin yok olacağına kendisini iyiden iyiye inandırdı. Sonra Beytüllahim yolunu gördüğü kâbusunu, o kâbusu görürken de uyanacağından emin olduğunu hatırladı, kaderinin merhametsiz yüzü tüm hatlarıyla kendisini göstermeye başladığındaysa dehşetle titremeye başladı, Ölümüm yakın, masumum ama öleceğim. Omzunda yanındaki mahkûmun elini hissetti, Kumandan geldiğinde senin bizden olmadığını anlatırız, seni serbest bırakır. Peki size ne olacak. Romalılar yakaladıkları isyancıları çarmıha geriyor, bize daha iyi muamele etmeleri için sebep yok. Tanrı seni kurtaracak. Unuttuğun bir şey var, Tanrı bedenleri değil, ruhları kurtarır. Askerler ikişerli üçerli başka mahkûmlar getirdi, sonra yirmi kişilik büyük bir topluluk daha aralarına katıldı. Meydana toplanan Seforis sakinlerinin arasında kadınlar ve çocuklar da vardı. Şehirden huzursuz bir uğultu yükseliyor, ama isyancılara yataklık edenleri arayan askerler söylemedikçe kimse kılını bile kıpırdatamıyordu. Bir süre sonra bir adam daha getirdiler, onu yakalayan asker şöyle söyledi, Şimdilik hepsi bu, sonra onbaşı haykırdı, Ayağa kalkın, hepiniz. Mahkûmlar kumandanın geldiğini sandılar, bunun üzerine yanındaki adam Yusuf’un kulağına, Hazır ol, diye fısıldadı, sanki insanın özgürlüğe hazırlıklı olması şartmış gibi. Birisi gelmişti ama, bu gelen kumandan değildi, kimse de kim olduğunu öğrenemedi, çünkü üstleri daha fazla oyalanmadan askerlere Latince bir emir verdi, ne dendiğini kimse anlamadı. Pek tabii ki, Romalılar tarafından söylenen her şey Latince söylenmiştir, çünkü dişi kurdun oğullarının barbarların dilinde konuşması uygunsuz olurdu, bu yüzden çevirmen kullanırlardı, ama buradaki konuşma askerlerle askerler arasında geçtiği için, çeviriye ihtiyaç yoktu. Komutanın emrini yerine getiren askerler, mahkûmların etrafını çevirdi, İleri marş, ve mahkûmlar alayı peşlerinde bir kuru kalabalıkla şehrin dışına doğru yürümeye başladı. Diğer mahkûmlarla yürümeye zorlanan Yusuf’un merhamet dileyecek kimsesi kalmamıştı. Ellerini havaya açtı, Kurtar beni, ben onlardan değilim, merhamet et, ben masumum, diye bağırdı ve bu noktada askerlerden biri mızrağının sivri olmayan ucuyla ensesine geçiriverdi, Yusuf neredeyse yere kapaklanıyordu. Umutsuzdu, onu buraya getiren Hananya’ya lanet etti, ama sonra öfkesi dindi, bir şey hissedemez oldu. Şöyle düşünüyordu, Gidecek başka yer yok, ama yanılıyordu, bir yer daha vardı ve oraya varmak üzereydi. Garip görünüyor ama, ölümünün kesin olması onu sakinleştirdi. Talihsiz yol arkadaşlarına acıyordu, her birinin aklından farklı şeyler geçiyor olmalıydı, üzüntüden başını yerden kaldıramayanlar vardı, ama bazıları hâlâ başları dik ilerliyordu. Çoğu Ferisiydi. İlk kez aklına çocukları geldi, hatta bir an karısını bile düşündü, ama tüm bu isimler ve yüzler yorgun zihnine fazlaydı. Açtı ve uykusuzdu, zayıf düşmüştü, aklını toplayamıyordu, gözlerinin önünde sadece İsa’nın yüzü vardı, ilk oğlu ve son azabı. Kâbusları hakkında konuştukları günü hatırladı, şöyle demişti çocuğa, Nasıl ki sen bana bütün soruları soramıyorsun, ben de sana bütün cevapları veremem, ama artık cevap verme zamanı geride kalmıştı.</p>

  <p>Şehre bakan bir tepenin eteklerinde, her biri bir adamı rahatça tartabilecek sağlamlıkta kırk kalın direk, sekizerli sıralar halinde dikilmişti. Her direğin dibinde, adam kollarını açtığında ellerinden çivilenmesine yetecek uzunlukta bir kalas duruyordu. Bu işkence aletlerini gören bazı mahkûmlar kaçmaya yeltendi, ama kılıçlar kırandan çıktı ve mahkûmlar geri getirildi, isyancılardan biri kendini kılıçla öldürtmeye çalıştıysa da olmadı, askerler onu sürükleye sürükleye çarmıha götürdü. Sonra işe koyuldular, her bir mahkûmu direğe çekmeden önce, bileklerinden kalasa çivilemeleri gerekiyordu, zahmetli bir iştir. Her yandan çığlıklar ve yakarışlar yükseldi, ibret alsınlar diye izlemeleri emredilen Seforis sakinleri mahkûmlarla birlikte ağladı. Her birinde bir adamın, kim bilir ne sebeple, dizleri bükük halde askıya alındığı çarmıhlar birer birer yükseldi. Belki de işi kolaylaştırıp malzemeden tasarruf etmek isteyen Roma’dan bu yönde emir gelmişti. Ortalama bir adam ölçüsünde yapılan bir çarmıhın daha çok iş çıkaracağını ya da daha zor taşınacağını hesap etmek için çarmıh ihtisası yapmış olmak gerekmez. Böylesinin kurbana bir faydasının dokunmayacağı da ortadaydı, çünkü ayaklan yere ne kadar yakın olursa, indirilmesi de o ölçüde kolay olacak, belki merdiven kullanmaya gerek kalmayacak, suçlu infaz sonrasında çarmıhın kucağından doğrudan, akrabaları varsa akrabalarının kollarına, eğer yoksa onu orada bırakacak halleri olmayan gömücülerin kollarına düşebilecekti. Yusuf tesadüfen çarmıha en son yerleştirilen mahkûm oldu, tanımadığı otuz dokuz mahkûmun çarmıha gerilişini birer birer seyretmek zorunda kaldı. Sıra ona geldiğinde, kaderine teslim olan Yusuf masum olduğunu tekrar etmedi, böylece son fırsatı da kaçırmış oldu, oysa elinde çekici tutan asker kumandana şöyle söylüyordu, Bu adam suçsuz olduğunu söyledi. Kumandan Yusuf’un, Ben masumum, diye haykırmasına fırsat verecek kadar bekledi, ama Yusuf susmayı tercih etti. Havaya bakıp başını kaşıyan kumandan son çarmıhın boş bırakılmasının simetriyi bozacağını düşündü, kırk çarmıh bir arada hoş bir manzara sergileyeceğinden işareti verdi, çiviler çakıldı, Yusuf’un çığlıkları o andan itibaren dinmek bilmedi, onu yukarı çekerlerken tüm ağırlığı bileklerindeki çivilerdeydi, üst üste yerleştirilen ayaklarına giren uzun çivi daha da çok bağırmasına sebep oldu. Sevgili Tanrım, işte bu Senin yarattığın adam, Sana küfretmek yasak olduğuna göre, adın yüceltilsin. Sonra birden, sanki başka birinden başka bir işaret gelmiş gibi, bu kez Seforis sakinleri çığlıklar atmaya başladı, şahit oldukları azap yüzünden değil şehirden yükselen alevler yüzünden dövünüyorlardı, yangın evleri, kamu binalarını ve hatta bahçelerdeki ağaçları bile yutmuştu. Arkadaşlarının şehirdeki marifetlerine aldırmayan dört asker, çarmıhta can çekişen adamların arasında kaval kemiklerini topuzlarla kıra kıra gezmeye başladı. Seforis cayır cayır yanarken, çarmıhtakiler birer birer ruhlarını teslim etti. Marangoz Yusuf, Eli’nin oğlu, henüz çok gençti bunlar olduğunda, otuz üçüne yeni basmıştı.</p>
</body>
</html>