<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Çok şey söyledik hayattaki tesadüfler hakkında, ama hayata yön veren sıradan karşılaşmaları ya pek az andık, ya da tümden gözden kaçırdık, gerçi karşılaşmaların da birer tesadüf olduğu söylenebilir, ama bu bizi tüm tesadüflerin birer karşılaşma olduğu sonucuna götürmez. Elinizdeki bu kutsal kitap boyunca birçok tesadüfe tanık olacaksınız, ve eğer İsa’nın hayatına, özellikle de evden ayrıldıktan sonra başına gelenlere bir göz atacak olursak, hayatında karşılaşmalara yer olduğunu görürüz. Haydutlarla yaşadığı, gelecekteki sonuçlarını kestirebilmek için henüz çok erken olan tatsız macerayı bir tarafa bırakırsak, İsa’nın ilk yolculuğu birçok karşılaşmaya sahne oldu, mesela Ferisi’nin ilahi biçimde hikâyemizde yer etmesi sayesinde karnını doyuran İsa, tapınağa tam zamanında yetişip suçluluk sorunuyla ile ilgili düşüncelerine zemin hazırlayan soruları ve cevapları duyabildi, onu ta Nasıra’dan buralara getiren bu sorun değil miydi. Etkileyici yazının kuralları üzerine tartışan eleştirmenler, karşılaşmaların önemini vurgular, ama bu karşılaşmalar, tıpkı hayatta olduğu gibi, romanda önemlisiyle önemsiziyle yer etmeli ki kahramanımız bir anda kendini başına sıradan hiçbir şey gelmeyen bir ucubeye dönüşmüş bulmasın. Bu anlatı tarzının, gerçeklik hissi yaratmanın ilk koşulu olduğunu söylerler, ve hayal edilip aktarılan bir hikâye, olgusal bir gerçeğe denk düşmese ve böyle bir gerçekliğe dönüşme ihtimali bulunmasa da, en azından bir gerçeklik hissi yaratmalıdır. Ama tüm bunlar bu elinizdeki metin için geçerli değil, çünkü bu metnin okurunun inancı iyiden iyiye sınandı,</p>

  <p>Beytüllahim’e sırf on dört yıl önce dünyaya gelmesine yardıma olan Salomi’yle karşılaşmak için giden İsa’nın köye varır varmaz kadınla yüz yüze konuşma fırsatı bulmasını, ya da diğer karşılaşmayı, hikâye tamamlanabilsin diye oraya özenle yerleştirilen çocuklu kadınla konuşmasını bir düşünün. Ama hikâyenin en inanılmaz bölümü henüz karşımıza çıkmadı, cariye Salomi İsa’yı mağaraya götürünce oğlan diyor ki, Beni bu karanlık duvarlar arasında yalnız bırak, bırak ki derin sessizlikte ilk çığlığımı duyabileyim, belki yankıları bugüne kadar gelir. Kadın duyduğu sözlerin bunlar olduğunu söyledi, biz de alıp yazdık, bir gerçeklik hissi yaratmamız gerektiğini bir kez daha göz ardı ettik, üstümüze gelirlerse o yaşlı cariyenin yalancısı olduğumuzu söyleriz. Zor bela ayakta duran Salomi değneğine iki elle sıkıca sarılarak, topallaya topallaya, bir adım atıp sonra ikinci adım öncesi gücünü toparlamak için soluklanarak ilerledi. Oğlan kadına dönüş yolunda yardım etseydi ne iyi olurdu, cariye eve varana kadar çok işkence çekti, ama akranlarından farklı olduğunu düşünmemiz için hiçbir sebep olmayan bu bencil ve hayırsız genç kılını bile kıpırdatmadı.</p>

  <p>Bir taşın üzerine oturmuştu, yanındaki taşın üzerinde donuk ışığıyla mağaranın karanlık duvarlarını aydınlatmaya çalışan kandil ve bir zamanlar ateş olan ocaktaysa kül vardı, elleri titriyordu, gözleri uzaklara dalmıştı. İşte ben burada doğdum, diye geçirdi içinden, şu yemlikte uyudum, anamla babam şimdi üzerinde oturduğum taşın üzerinde oturdular, Hirodes’in askerleri köye varıp bebekleri katlederken biz, işte buraya sığınmıştık. Ama ne kadar çabalarsam çabalayayım, dünyaya geldiğimde attığım hayat çığlığını, ya da ölen bebeklerle analarının çığlıklarını duyamayacağım, bu mağarada yalnızca, başlangıç ve sonun buluştuğu bir sessizlik var. Tapınakta bana öğrettikleri gibi, ana babalar işledikleri suçların, çocuklar da işleyebilecekleri günahların cezasını çekiyor, ama eğer hayat hüküm, ölüm de cezasıysa, hiçbir kabahati olmayan ana babaların, masum çocuklarının ölümünü gördüğü, konuşması gereken zaman susan babamdan başka suçlu barındırmamış olan bu Beytüllahim köyünden daha masum bir köy yoktur, ve şimdi beni kurtaran suçu bilmem için kurtarılan ben, bundan başka günah işlememiş olsam da ölüme mahkûmum. İsa mağaradaki gölgeler arasında, kaçmaya hazırlanarak ayağa kalktı, ama birkaç adım sonra dizlerinin bağı çözüldü, zavallı çocuk, hayatının geri kalanında ona vicdan azabı vermeye devam edecek olan, işlemediği bir günahın pişmanlığıyla tozun toprağın içinde kıvranırken, gözyaşlarına engel olmak için elleriyle yüzünü örttü. Bu gözyaşı selinin, bu üzüntünün ve umutsuzluğun izleri İsa’nın gözlerinden hayat boyu silinmeyecek, yüzü her an, gözyaşları sanki henüz dinmiş gibi görünecek. Zaman geçti, güneş alçaldı, akşamüstü çökecek olan karanlığın öncüsü olan gölgeler uzamaya başladı. Gölgelerin kandilin titrek alevini tehdit ettiği mağaranın içi iyice karanlık oldu, kandilin yağı tükenmek üzere, güneş nihayet kaybolduğunda işte böyle olacak, adam adama diyecek ki, Göremiyorum, gözlerinin artık bir işe yaramadığını bilmeyecekler.</p>

  <p>İsa şimdi uyuyor, son günlerin yorgunluğuna artık daha fazla tahammül edemedi, babasının korkunç ölümü ve miras bıraktığı kâbus, anasının çaresizliği, Kudüs’e yolculuğu, tapınağın onu şaşkına çeviren haşmeti, kâtibin can sıkıcı sözleri, Beytüllahim’e inişi, geçmişin derinliklerinden sırf ona doğumunu anlatabilmek için çıkıp gelen Salomi ile karşılaşması, bütün bunlar yorgun bedeninin ruhuna hükmetmesini açıklıyor, şimdi bedeni dinleniyor ama içi rahat değil, rüyasında uyanıyor, kalkıp Beytüllahim’e giderek meydanın ortasında korkunç günahını bir kez daha itiraf ediyor. Ruhu maddi bir niteliği olan bir araçla, yani kendi sesiyle meramını anlattı, Ben çocuklarınıza ölüm getiren kişiyim, yargılayın beni, ellerinize teslim ettiğim bu bedeni cezalandırın, vurun ona, işkence edin, çünkü ancak bedeni hor görerek kurtulabiliriz, ruh ancak bu yolla kendini bulabilir. İsa kâbusunda, yavrularının ölü bedenlerini kucaklarında taşıyan Beytüllahimli anaları görüyor, ama bebeklerden biri hayatta, bu bebeğin annesi, İsa’nın daha önce meydanda karşılaştığı kadın İsa’ya cevap veriyor, Eğer bu çocuklara canlarını geri veremiyorsan, sus, ölümün huzurunda sözler neye yarar. Aşağılanan ruh, üçe katlanan bir mintan gibi kendi içine kapanarak, savunmasız bedenini Beytüllahimli anaların merhametine teslim ediyor, ama ona kıyamıyorlar, çünkü çocuklu kadının da dediği gibi, Senin suçun yok, gidebilirsin, mağaraya bir ışık doluyor ve İsa uyanıyor. Neredeyim, aklından ilk geçen bu. Tozlu yerden kalktığında hâlâ ağlıyordu, karşısında başı alev alev yanan uzun boylu, iriyarı bir adam buldu, sersemliğini üstünden atınca yananın adamın başı olmadığını anladı, adam sağ elinde, ateşi neredeyse mağaranın tavanına değen bir meşale tutuyordu. Ama kafası Goliat’ın kafası kadar büyüktü, yüzünde düşmanlık değil, uzun süredir arayan ve sonunda aradığını bulan bir adamın huzuru vardı. İsa ayağa kalktı ve aslında o kadar da iri olmayan, Nasıra’nın en uzun boylu adamından en fazla bir karış uzun olan bu devi daha iyi görebilmek için mağaranın duvarına doğru geri çekildi. Bu tür optik yanılsamalar çağlar önce keşfedildi, onlarsız ne masallar olurdu ne de mucizeler, Goliat’ın bir basketbol yıldızı olamamasının tek sebebi yanlış çağda yaşamasıdır. Sen kimsin, diye sordu adam. Meşaleyi duvardaki oyuklardan birine yerleştirdi, yanında getirdiği, biri uzun süre kullanılmış olduğundan budaksız, diğeri ise belli ki daha yeni kesilmiş olan iki değneği duvara yasladı. Sonra en büyük taşa oturdu ve omzuna aldığı bol kaftanına sarındı. Ben Nasıralı İsa’yım, dedi çocuk. Nasıralıysan burada işin ne. Nasıralıyım ama ben bu mağarada doğmuşum, dünyaya geldiğim yeri görmeye, geri geldim. Nerede doğmuş olursan ol delikanlı, bu dünyaya ananın karnından çıkıp geldin ve oraya asla geri dönemezsin. Böyle konuşmalara alışık olmayan İsa, şaşkına döndü ve ne söyleyeceğini bilemedi. Yoksa evden mi kaçtın, diye sordu adam. İsa cevap vermeden önce bir an, evden ayrılışının kaçış sayılıp sayılamayacağına karar vermeye çalışır gibi tereddüt etti, Evet. Evden biriyle kavga mı ettin. Babam öldü. Haa, diyebildi adam ancak. İsa adamın bu ölümden önceden haberdar olduğu gibi tuhaf bir hisse kapıldı, sadece ölümden değil aslında, her şeyden haberdar olduğunu düşündü, söylenen ve söylenecek olan her şeyden. Soruma cevap vermedin, dedi adam, Ne sorusu, Evden biriyle kavga mı ettin. Seni ilgilendirmez. Edepsizlik etme çocuk, tokadı yersin sonra, bu mağarada Tanrı bile duymaz bağırdığını. Tanrı gözdür, kulaktır ve dildir, o her şeyi duyar ve görür, ve her şeyi söylemiyorsa, canı istemediğindendir. Sen yaşta bir velet ne bilir Tanrı hakkında. Sinagogda öğrendiğini. Sinagogda kimsenin Tanrı göz, kulak ve dildir dediğini işitmedin. Ben kendim, öyle olmasaydı Tanrı’nın Tanrı olmayacağına hükmettim. Peki neden Tanrı’nın tek gözü, tek kulağı olduğunu söylüyorsun da bizler gibi iki gözü, iki kulağı olduğunu söylemiyorsun. Çünkü böylece bir göz diğer gözü, bir kulak diğer kulağı aldatmaz, dile gelince, burada sorun yok, çünkü hepimiz tek dilliyiz. İnsanın dili çataldır, biri doğru söyler, biri yalan. Tanrı yalan söyleyemez. Onu kim durdurabilir. Kendi kendisini durdurur, yoksa kendisini çiğnemiş olur. Onu hiç gördün mü, Kimi gördüm mü, Tanrı’yı, Biri geldiğini gördü ve diğerlerine haber etti. Adam sustu ve çocuğu tanıdık bir iz aramaya çalışır gibi süzdü, sonra da dedi ki, Doğru, bazısı onu gördüğünü sandı. Bir an sustu, sonra hınzır bir gülümsemeyle dedi ki, hâlâ soruma cevap vermedin. Ne sorusu. Evden birileriyle kavga mı ettin. Evi terk ettim çünkü dünyayı görmek istedim. Yalancılıkta usta olmuşsun delikanlı, ama ben senin kim olduğunu biliyorum, sen Yusuf adlı bir marangozla Meryem adlı bir örgücünün oğlusun. Nereden biliyorsun. Bir gün öğrendim ve o günden beri unutmadım. Anlamıyorum. Ben çobanım, hayatım koyun keçi gütmekle geçti, askerler Beytüllahim’in çocuklarını keserken bu diyardaydım, gördüğün gibi, seni doğduğundan beri tanıyorum. İsa tedirgin oldu, adama baktı ve sordu, Senin adın ne. Koyunlarım beni adımla çağırmaz. Ben senin koyunun değilim. Kim bilir. Bana seni nasıl çağırdıklarını söyle. Bana illa isim koymak istiyorsan, çoban de, çağırman gerekirse böyle çağır. Sürüyü gütmene yardım etmem için beni yanına alır mısın. Sormanı bekliyordum. Öyleyse. Evet, sürüme katılabilirsin. Adam ayağa kalktı, meşaleyi aldı ve dışarı çıktı. İsa peşinden gitti.</p>

  <p>Dışarısı zifiri karanlıktı, ay daha doğmamıştı. Mağaranın girişine toplanan koyunlarla keçiler, ara sıra boyunlarına asılı çıngıraklardan çıkan ses dışında çıt çıkarmadan bekliyorlardı. Çobanla yeni yamağının sohbetinin sonunu sabırla beklediler. Adam meşaleyi kaldırdı, keçilerin kara başlarını ve koyunların ak burunlarını gösterdi. Koyunların bazısı cılız ve tüyü seyrek, bazısı ise besili ve bol yünlüydü, adam dedi ki, Bu benim sürüm, hayvanların bir tekini bile kaybetmemeye dikkat et. İsa ve çoban mağaranın girişinde yere oturdular ve meşalenin dalgalanan alevinin ışığında, bohçalarından çıkarttıkları bayat ekmekle peyniri yediler. Sonra çoban içeri girdi ve yeni kestiği değneği getirdi. Ateş yaktı ve ağacı ateşte ustaca çevirerek, üzerindeki kabuğu yaktı, yanan kabuk lif lif döküldükten sonra budaklarını düzledi. Bir süre soğumasını bekledi, sonra değneği tekrar ateşe götürdü, ama bu sefer tutuşmasına fırsat vermeden geri çekti, ağacın yüzeyi kararıp sertleşene kadar bunu birkaç kez tekrarladı, işini bitirince değneği İsa’ya verdi ve dedi ki, Al sana sağlam ve düz, üçüncü bir kol gibi yarayışlı değneğin. İsa, elleri pek öyle nazik olmasa da, değneği tutunca bir nara attı. Bu çoban bu kadar sıcak bir şeyi nasıl tutabilir, diye düşündü. Ay gökte belirince, uyumak için içeri girdiler. Birkaç koyun ve keçi de onların peşinden geldi ve yanlarına yattı. Çoban ilk ışıkla İsa’yı dürttü, Kalkma vakti, sürüyü beslemek lazım, bundan sonra onları sen çıkartıp otlatacaksın, hayatın boyunca sana verilebilecek en önemli görev bu. Ufak adımlan el verdiğince çabuk yürümeye çalışan koyunlar, önde çoban, arkada yamağı, ilerlemeye başladı. Serin, puslu şafak, güneşi karşılamada hiç acele etmiyor, sanki yeni doğan bir dünyanın müjdesini verecek olan ışığı kıskanıyordu. Saatler sonra, bir değneğin yardımıyla zor bela yürüyebilen yaşlı bir kadın, Beytüllahim’in evlerinden birinden çıkıp mağaraya girdi, İsa’yı orada bulamadığına şaşırmadı, oğlanı orada bulsaydı bile, artık birbirlerine söyleyecek şeyleri kalmamıştı. Mağaranın içindeki sonsuz gölgelerin ortasında küçük bir alev hâlâ ışık saçıyordu, çünkü çoban kandile yağ koymuştu.</p>

  <p>İsa bundan dört yıl sonra Tanrı ile karşılaşacak. Yukarıda sözü edilen etkili yazma ilkelerine göre, herhalde çok erken indirilen bu vahiy buraya, çoban hayatının sıkıcı günlük olaylarını konu alan, hikâyemize çok bir şey eklemeyeceği de ortada olan birtakım sahnelere hazırlık olsun, aklı ileriki bölümlere atlamaya çelinenlere engel olsun diye kondu. Nitekim dört yıl, özellikle de hem fiziksel hem de zihinsel anlamda sürekli değişikliğe uğradığımız gençlik çağı için, çok uzun bir süredir. Beden hızla gelişir, bıyıklar terler, ten koyu ise kararır, ses dağdan aşağıya yuvarlanan bir taşın sesi gibi derinden gelmeye başlar. Bir de, bu dönemde insan gün ortasında dalıp gitmeye, ayakta uyumaya başlar, bu yüzden de kışlalar, kaleler ya da karargâhlarda nöbet tutmak, ya da hikâyemizden kopmamak adına, efendisinden aldığı emirle koyun ve keçilere çobanlık etmek gibi, dikkat isteyen işler yapıyorsa, sürekli azarlanır. Gerçi bu efendinin kim olduğunu bilmiyoruz. O zamanlar o bölgede koyun gütmek uşaklara ya da kölelere verilen bir işti, çoban düzenli olarak süt, peynir ve yün vermenin yanında hayvan sayısına da dikkat etmek zorundaydı yoksa cezalandırılırdı, hayvanlar sürekli çoğalmalıydı ki sürü sahibi kimsenin komşuları, bu dindar kişinin mallarının Tanrı tarafından nasıl da bereketli kılındığını görsün, ve tabii ki mal sahibi bunun için, damızlıklarının genetik gücünden çok Rabbine bel bağlardı. Ama tuhaftır, onu çoban diye çağırmamızı isteyen bu adam, sürünün sahibi kendisiymiş gibi davranıyor, çünkü önümüzdeki dört yıl içinde kimse çöle gelip süt, peynir ve yün almayacak, çoban gidip sürü hakkında hesap da vermeyecek. Eğer çoban sürünün sahibiyse her şey açıklığa kavuşur. Ama bir sürü sahibinin bu kadar yünün ziyan olmasına göz yumması beklenemez, hayvanları kırkmasının tek sebebi, zavallıların sıcaktan boğulmasını engellemek, ya da örneğin sadece günlük peynir ihtiyacı için süt sağıyor, geri kalanını incirle, hurmayla, ekmekle takas ediyor, en acayibi, bu çoban talebin çok ve fiyatların da epey yüksek olduğu Fısıh zamanı bile ne kuzu satıyor ne de oğlak. Öyleyse hiç şüphesiz, bu sürü giderek büyüyor, hayvanlar, fertlerinin uzun ömrü güvence altına alınan bir halkın azmi ve heyecanıyla çoğaldıkça çoğalıyor, tatlı doğal içgüdüden umudunu kesen Tanrı’nın verdiği emri yerine getiriyorlar, Gidin ve çoğalın. Bu tuhaf biçimde talihli sürüde hayvanlar yaşlılıktan ölüyor, ama ecelleriyle değil, çünkü çoban hastalık ya da yaşlılık sebebiyle sürüdeki kardeşlerine yetişemeyen hayvanları kendi elleriyle öldürüyor. İsa çobanla çalışmaya başladıktan sonra bu olaya ilk şahit olduğunda, tepki göstermişti, vahşetti bu, ama çoban şöyle dedi, Ya bugüne kadar yaptığım gibi ben kendi ellerimle öldürürüm onları, ya çölün ortasında ölüme terk ederim, ya da yaşlılarla hastaları bekler, bütün sürüyü yavaşlatırım, otlağa zamanında yetişemez ve sağlıklı olanları da açlıktan öldürürüm. Şimdi söyle bana, sen benim yerimde olsaydın, sürüdeki hayvanların hayatlarına ve ölümlerine hükmedecek olsaydın ne yapardın. İsa ne diyeceğini bilemedi ve konuyu değiştirmek için sordu. Yünü satmıyorsun, ihtiyacımızdan çok sütümüz ve peynirimiz var, kuzularla oğlakları pazara götürmüyorsun, neden bu sürünün sürekli çoğalmasına göz yumuyorsun, bir gün bu koyunlar ve keçiler bütün tepeleri kaplayacak ve artık onlara otlak bulamaz olacağız. Çoban dedi ki, Sürü buradaydı ve onlara bakacak, onları hırsızlardan koruyacak birine ihtiyaç vardı, o da benim. Burada demekle nereyi kastediyorsun. Burayı, orayı, her yeri. Benden bu sürünün hep burada olduğuna inanmamı mı bekliyorsun. Az çok öyle. İlk hayvanı alan sen miydin, Hayır, Kimdi öyleyse. Ben onları buldum, kimin aldığını bilmiyorum, ben buraya geldiğimde burada bir sürü vardı. Onları sana hibe mi ettiler. Kimse onları bana hibe etmedi, ben onları buldum, onlar beni buldu. Öyleyse sen sürünün sahibisin. Hayır, değilim, bu dünyadaki hiçbir şey bana ait değil. Çünkü, her şey Rabbindir, değil mi, Doğru, Ne zamandır koyun güdüyorsun. Ben sen doğmadan önce de çobandım, Kaç yıl oldu, Bilmem ki, senin yaşının elli katı kadar. Ancak tufandan önce yaşamış peygamberler o kadar yaşlanabildi, bugün yaşayan hiç kimse onlar kadar uzun yaşayamaz. Bana bunları anlatmana gerek yok. Buna rağmen o kadar yaşlı olduğunda ısrar ediyorsan, senin bir insan olduğuna inanmamı bekleme. Beklemiyorum. Şimdi, soru sormayı Sokrates’in çömezleri kadar iyi beceren İsa, İnsan değilsen nesin, diye soracak olsaydı, çoban muhtemelen şöyle cevap verecekti, Meleğim, ama bunu kimseye söyleme. Hazırlıksız olduğu ya da onu korkutan cevabı duymaktansa soruyu sormaması anlaşılır bir şey. Bu gibi durumlarda, soruyu soracak cesareti bulduğumuzda, artık verilecek cevap yoktur, bir gün İsa’ya soracaklar, Gerçek nedir, ama o cevap vermeyecek. Bugüne kadar cevapsız kalmış bir soru bu.</p>

  <p>İsa soruyu sormasa da, esrarengiz yoldaşının Rabbin bir meleği olmadığını biliyor, çünkü Rabbin melekleri dur durak bilmeksizin Rabbi överler, insanlar ise bunu yalnızca zora düştüklerinde ve dini kutlamalar sırasında yapar. Gerçi şunu da anmakta fayda var, melekler Rabbin göksel krallığında Rabbe çok yakın bir yerde olduklarından, Rabbi övmeleri için çok daha geçerli sebepleri var. İsa’yı şaşırtan ilk şey, günün ilk ışıklarıyla mağaradan çıktıklarında, çobanın gecenin sonunda ruhu geri bağışladığı veya horoza akıl ihsan eylediği için Tanrı’ya şükretmemesi olmuştu, hiçbir şey yapmadan bir kayanın arkasına geçip küçük abdestini alan çoban, Tanrı’ya ilahi kudretiyle bizlere bedenin işlemesini sağlayan, onlarsız yapamayacağımız uzuvlar bağışladığı için de şükretmemişti. Uyku sersemi, önce göğe sonra yere bakmış, güzel bir gün olacağını mırıldanmış ve iki parmağını dudaklarına götürüp, bütün sürüyü bir anda ayaklandıran bir ıslık çalmıştı. Hepsi o kadar. İsa çobanın dua etmeyi unuttuğunu sandı, insanın aklı başka yerdeyse olur böyle şeyler, belki o an marangozluğun rahatına alışmış bir çocuk nasıl eğitilir diye düşünüyordu, ne de olsa çobanlık zor zanaat. Şimdi, bildiğimiz gibi, sıradan insanlara özgü sıradan koşullar altında, İsa’nın, ustasının dindar olup olmadığını anlamak için uzun süre beklemesi gerekmezdi, çünkü o günlerde Yahudiler günde en az otuz kez Rabbi överler, bu İncilde daha önce örneklerine rastladığımız gibi, en basit olaylar için bile Tanrı’ya şükranlarını sunmaktan geri kalmazlardı. Ama gün sona ererken, çoban Rabbe şükranlarını sunmamakta ısrar ediyor, hava karardığında açık alanda yatmaya hazırlanırlarken, ilahi göğün haşmeti bile çobanın kalbini yumuşatmaya yetmiyor, adam tek bir övgü ya da şükran sözü söylemiyordu, halbuki mesela yağmur yağabilirdi ama yağmamıştı, bu bile Tanrı’nın yaratıklarım kayırdığının açık bir deliliydi. Sonraki sabah bir şeyler atıştırdılar, çoban nısürüyü sayıp eksik hayvan olmadığından, yerinde duramayan bir keçinin gezmeye çıkmadığından emin oldu, İsa ciddi bir ifadeyle dedi ki, Ben gidiyorum. Çoban durdu, istifini bozmadan baktı, sonra dedi ki, Yolun açık olsun, bana söylemene gerek yoktu, sen benim kölem değilsin, sözleşmemiz de yok, istediğin zaman çekip gidebilirsin, iyi ama neden gitmek istediğimi bilmek istemiyor musun. Ben o kadar meraklı değilim. Şey, ben yine de söyleyeceğim, gidiyorum çünkü Rabbe karşı görevlerini yerine getirmeyen bir adamla çalışmak istemiyorum. Ne görevi. En basitinden bahsediyorum, dua edip şükran sunmak gibi. Çoban bir şey söylemedi, ama sanki içten içe gülüyordu, bir süre sessiz kaldı ve sonunda dedi ki, Ben Yahudi değilim ve o yüzden Tanrı’ya karşı böyle görevlerim yok. Hayrete düşen İsa adamdan uzaklaştı, İsrail’in yabancılarla, sahte tanrılara tapanlarla dolup taştığını biliyordu, ama onlardan biriyle ilk kez yan yana uyumuş, ilk kez böyle bir insanla ekmeğini paylaşmıştı. Kılıç kalkan kuşanmış gibi gerilerek haykırdı, Rab olan Tanrı birdir. Çobanın yüzü ciddileşti, dişlerini sıktı, Tanrı varsa şüphesiz bir olmalı, ama iki tanrı olsa daha iyi olurdu, o zaman biri kurdun biri kuzunun tanrısı olurdu, kurban birine, katil öbürüne tapar, mahkûma bir tanrı, cellada bir tanrı düşerdi. Tanrı birdir, bütündür ve bölünmez, diye bağırdı İsa, öfkesinden neredeyse ağlayacaktı, bunun üzerine çoban söylenmeye başladı, Ben Tanrı nasıl var olabilir anlamıyorum, ama başka şey söyleyemedi, çünkü İsa sözünü kesip sinagogda öğrencisini azarlayan bir öğretmen gibi, Tanrı yaşamaz, Tanrı vardır, dedi. Bu tür incelikler bana fazla, ama sana şunu söyleyeyim, ben katilin elindeki hançere keseceği boğazı gösteren bir tanrı olmak istemezdim. Bu saygısız sözlerle günaha giriyorsun. Sen benim söylediğimi anlamazdan geliyorsun. Unutma, Tanrı asla uyumaz, bir gün cezanı çekeceksin. Uyumuyorsa, o uyanıkken uyuyan ve uykuda vicdan azabı çekenlerin kâbuslarını sona erdirebilir. Neden kâbuslardan bahsediyorsun bana. Çünkü senin Tanrı’ndan bahsediyoruz. Peki sen hangi tanrının kulusun. Koyunlarım gibi, benim de tanrım yoktur. Ama koyunlar, en azından Rabbin tapınakları için kurbanlık kuzu veriyor. Emin ol farkında olsalardı kurtlar gibi ulurlardı. İsa’nın yüzü bembeyaz oldu, verecek cevap bulamadı.</p>

  <p>Koyunlarla keçiler etraflarına toplandığında, ortalık sessizdi. Güneş çoktan yükselmişti, ışığı koyunların kürklerini ve koçların boynuzlarını kızıla boyuyordu. İsa, Gidiyorum, dedi, ama gitmedi. Çoban sanki sonsuza kadar bekleyebilirmiş gibi, sessiz ve hareketsiz, değneğine dayanmış duruyordu. İsa birkaç adım attı, koyunların arasından kendine bir yol açtı, derken durdu ve sordu, Vicdan azabı ve kâbus hakkında ne biliyorsun. Babanın vârisi olduğunu. Bu sözler İsa’ya fazla geldi, dizlerinin bağı çözüldü, bohçası elinden kayıp yere düştü, tesadüfen mi bilinmez ama babasının sandalları bohçadan çıktı, Ferisi’nin verdiği kâsenin kırılırken çıkardığı sesi duydu. Kaybolmuş bir çocuk gibi ağlamaya başladı, ama çoban onu teselli etmeye çalışmadı, durduğu yerde dedi ki, Unutma ki seni doğduğun günden beri tanıyorum, şimdi, gidecek misin kalacak mısın, karar ver. Önce bana kim olduğunu söyle. Kim olduğumu öğrenmenin vakti gelmedi. Ne zaman öğreneceğim. Şimdi kalırsan, gitmediğine pişman olacaksın, eğer gidersen, kalmadığına pişman olacaksın. Ama eğer gidersem kim olduğunu asla öğrenemeyeceğim. Yanılıyorsun, vakti gelecek, o vakit ben senin yanında olacağım, şimdilik bu kadarı yeter, sürü bütün gün senin karar vermeni bekleyemez. İsa kırılan kâsenin parçalarını topladı, parçalara sanki onlardan asla ayrılmak istemiyormuş gibi baktı, ama bunun hiçbir anlamı yoktu, çünkü dün sabah bu saatte henüz Ferisi ile karşılaşmamıştı, hem zaten olacağı belliydi, toprak kaplar pek kırılgan olur. Parçaları tohum eker gibi yere saçtı, ve çoban dedi ki, Bir kâsen daha olacak, ama o sen yaşadığın sürece kırılmayacak. İsa onu duymadı, ayağına geçirip geçirmemekte kararsız kaldığı sandalları yerden aldı. Birkaç gün önce sandallar ayağına büyük geliyordu, ama malum, zaman bazen aldatıcı olabiliyor, İsa babasının sandallarını asırlardır bohçasında taşıyormuş gibi hissediyordu, ayaklarına hâlâ büyük gelmeleri onu şaşırttı. İsa babasının sandallarını giyiverdi ve neden yaptığını bilmeden kendi sandallarını bohçasına koydu. Çoban şöyle dedi, Ayaklar bir kez büyüdüğünde bir daha küçülmez, ve mintanı, döşeğini ve sandallarını miras bırakabileceğin bir oğlun olmayacak, ama İsa boş bohçasında ağırlık yapan sandallarını çıkartmadan bohçayı sırtına aldı ve yürüdü. Çobanın istediği cevabı vermeye gerek görmeyerek sürünün arkasındaki yerini aldığında, yüreğini birbirinden tuhaf iki duygu sarmıştı, bir yandan ruhu tehlikedeymiş gibi hissediyor ve korkuyordu, daha da tuhafı, çobana hayranlık duymaya başladığını fark ediyordu. Geride kalan bir koyunun peşinde koşarken sürünün kaldırdığı tozu soluyor, Kim olduğunu öğrenmeliyim, diye mırıldanıyordu, çobanın yanında kalmaya karar vermesinin sebebinin bu olduğuna inanıyordu. Onun kim olduğunu öğrenmek.</p>

  <p>Bunlar ilk gün oldu. İman ve küfürbazlık hakkında, ya da hayat, ölüm ve miras hakkında daha fazla konuşmadılar, ama çobanın her hareketini dikkatle takip etmeye başlayan İsa, çobanın dua etmek ya da Rabbe şükranlarını sunmak istediğinde, tek söz etmeden, çömelip avuçlarını toprağa koyarak başını öne eğdiğini ve gözlerini yumduğunu fark etti. İsa henüz küçükken bir gün, Nasıra’dan geçen birkaç yaşlı yolcunun konuşmalarına kulak misafiri olmuştu, anlatılanlara göre yerin altındaki büyük mağaralarda, tıpkı yeryüzünde olduğu gibi şehirler, tarlalar, nehirler, ormanlar ve çöller vardı, bu yeraltı dünyası bizim dünyamızın bir eşiydi ve onu yaratan, Tanrı’ya isyan ettiği için göklerden kovulan şeytandı. Tanrı başlangıçta şeytanla yakın dosttu ve hatta onu diğer meleklerden üstün tutardı, öyle ki diğer melekler evrende onlarınkinden daha yakın bir dostluk olmadığını anlatıyorlardı. Şeytan Tanrı’ya yakınlığı sayesinde Âdem ve Havva’nın yaradılışına şahit olmuştu. Nasıl yapıldığını öğrenmiş, yeraltı dünyasında kendisi için ayrı bir çift erkek ve kadın yaratmıştı, ama bu dünyanın diğerinden bir farkı vardı, Tanrı’nın aksine şeytan, erkek ve kadına hiçbir şeyi yasak etmemiş, bu sebeple de şeytanın dünyasında ilk günah diye bir şey asla olmamıştı. Hatta yolculardan biri şöyle bir şey demişti bunun üzerine, O dünyada ilk günah olmadığına göre, başka günah da olmamalı. Küfürbaz ihtiyarların sözü nereye vardıracağını hemen anlayan Nasıralılar öfkeyle adamları taşa tutup köyden kovduktan sonra, yerin derinliklerinden, adeta ihtiyarların sözlerini onaylayan bir işaret gelmiş, ciddi olmasa bile bir deprem olmuştu. İsa henüz küçük olmasına rağmen bir sebep sonuç ilişkisi kurabilmişti. Diz çöküp başını öne eğerek, ellerini, her kum tanesini, her çakılı ve topraktan çıkan her otu ve yaprağı avuçlarında hissetmek için yere koyan çobanı görmek, ona bu olayı hatırlattı. Belki de bu adam, şeytan tarafından görülür dünyanın suretinde yaratılan o saklı dünyanın sakinlerinden biriydi. Burada ne işi var, diye sordu kendi kendine, ama cevap beklediği bir soru değildi bu. Çoban ayağa kalktığında İsa sordu, Ne yapıyordun. Toprağın ayaklarımın altında olduğundan emin olmaya çalışıyordum. Bunu ayaklarınla da anlayabilirsin. Ayaklar bir şey duymaz, ancak eller duyabilir, tanrını överken göğe ayaklarım açmıyorsun, ellerini açıyorsun, ellerin yerine vücudunun başka bir yerini, mesela bacaklarının arasındakini de açabilirdin, hadım değilsen tabii. İsa utançtan ve öfkeden kıpkırmızı kesildi. Kendini biraz toparladıktan sonra ciddiyetle, Tanımadığın Tanrı’yı gücendirme, dedi, ama çoban şöyle cevap verdi, Bedenini kim yarattı. Tanrı tabii ki. Yani seni bu hale koyan Tanrı idi. Evet, Peki şeytan yaradılışında rol oynadı mı. Bu mümkün değildir, insanı Tanrı yaratmıştır. Öyleyse vücudunun her parçası Tanrı’nın gözünde eşit ölçüde değerlidir, Kesinlikle, Öyleyse Tanrı her şeyi sahiplenip bacaklarının arasındakini inkâr edecek değildir. Hayır, böyle bir şey yapmaz, ama Âdem’i de Rab yaratmış, sonra onu, kendi yaratığı olduğu halde cennetten kovmuştu. Benimle doğru dürüst konuş çocuk, sinagogdaki ihtiyarların ağzını bırak. Beni istediğin cevapları vermeye zorluyorsun, yine de dilersen, Tanrı yasasına göre kişinin kendisinin ya da bir başkasının bedenini teşhir etmesinin yasak olduğu bütün durumları sayabilirim, bunlar insan vücudunun belli parçalarının kendi başlarına günahkâr olduğunu kanıtlar. Önce tanrını övüp sonra da yalan söylediğin ve iftira ettiğin dilden daha günahkâr değillerdir. Bu kadar yeter, başka şey duymak istemiyorum. Beni duymalısın, en azından soruma cevap vermek için duymalısın. Ne sorusu. Tanrı bacaklarının arasındakini yarattığını inkâr edebilir mi, evet ya da hayır. Hayır, edemez, Neden, Çünkü Tanrı kendi iradesiyle gerçekleşeni bozamaz. Ağır ağır başını sallayan çoban şöyle dedi, Senin tanrın içinde yalnız kendisinin bulunduğu hapishanenin tek gardiyanı. Bu derin sözler İsa’nın kulaklarında yankılanırken, çoban istifini bozmadan konuşmaya devam etti. Bir koyun seç. Ne, dedi İsa, şaşırmıştı. Sana bir koyun seç dedim, ya da istersen bir keçi. Ne yapacaksın onunla. O sana lazım, tabii hadım değilsen. İsa çobanın neyi kastettiğini anlayınca dehşete düştü, onu çılgına çeviren asıl şey, şaşkınlığını ve öfkesini bastırdığında kabaran iğrenç arzusuydu. Elleriyle yüzünü kapattı, titreyen sesiyle dedi ki, Bu Rabbin sözüdür, Hayvanla cima eden adam ölümle cezalandırılacak, hayvan da kesilecektir, ve Rab dedi ki, Hayvanla günaha giren adamın vay haline, o artık lanetlidir. Bunların hepsini Rabbin mi dedi. Evet, şimdi beni yalnız bırak, lanet olsun sana, sen Rabbin değil şeytanın kulusun. Çoban, yine istifini bozmadan, İsa’nın okuduğu lanetin etkisini tam olarak göstermesini, bir şimşek, cüzzam, felç, ruhunu ve bedenini aniden yıkacak bir şey bekledi. Ama hiçbir şey olmadı. Kayaların arasından cilveli cilveli süzülüp gelen rüzgâr yerden bir toz bulutu kaldırdı ve çöle sürükledi, ve sonra, hiçbir şey, sessizlik, evren insanları ve hayvanları seyrederek, herhalde bu mahlukların bu sözlerle ne türden anlamlar bulacaklarını, seçeceklerini ya da yaratacaklarını bekliyordu ve bu bekleyiş onu tüketiyordu, ilk ateş çoktan küle dönmüş, ama cevap gelmekte gecikmişti. Sonra çoban ellerini kaldırdı ve sürüsüne haykırdı, Dinleyin koyunlarım, bakın bu bilge çocuk bize neler öğretmeye gelmiş. Tanrı insana sizinle düzüşmeyi yasak etmiş, öyleyse artık korkmayın, ama sizi kırkmakta, yok saymada, kesip yemekte özgürmüşüz, çünkü Rabbin yasasıyla bunun için yaratılmışsınız, canlarınız sizlere bunun için bağışlanmış. Üç ıslık çaldı, değneğini havaya kaldırdı ve bağırdı, Gidin, gidin artık, bunun üzerine sürü duman bulutunun kaybolduğu yere doğru ilerlemeye başladı. İsa uzun boylu çoban tamamen gözden kaybolana, koyunlarla keçilerin butları uzakta toprak rengini alıp artık ayırt edilemez olana kadar hareket etmedi. Peşinden gitmeyeceğim, dedi İsa, ama gidecekti. Bohçasını sırtına aldı, babasının sandallarının bağını sıktı ve uzaktan sürüyü takip etmeye başladı. Onlara ancak hava karardıktan sonra yetişebildi ve gölgeler arasından ateşin ışığına çıkarak, dedi ki, Geldim.</p>
</body>
</html>