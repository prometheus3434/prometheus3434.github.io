<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>İsa balıkçılarla balığa çıktığında, Mecdelli Meryem kıyıda, ya da eğer yakında bir tepe varsa, kayığın takip ettiği rotayı rahatça seyredebilmek için tepede, bir taşa oturup İsa’yı bekliyor. Artık balıkçılık öyle uzun zaman harcamayı gerektiren bir iş değil, çünkü bu gölde asla bu kadar çok balık olmadı. Adeta balık dolu bir sepetin içine ellerini daldırıyorlar. Ama tabii her zaman bu kadar talihli değiller, çünkü İsa onları bıraktığında, sepete daldırılan eller boş dönüyor, kollar tekrar tekrar ağ atmaktan bitkin düşüyor ama gölden bir-iki balıktan fazlası çıkmıyor. Celile Denizi’nin batı yakasındaki tüm balıkçılar, umutsuzluk içinde İsa’nın peşinden koşuyor, yalvarıyor, yardım istiyorlar, hatta bazen onu Paskalya’dan önceki pazar gününün coşkusuyla, törenlerle, çiçeklerle karşılıyorlar. Ama insanın hamuru bozuktur, kıskançlık ve fenalığın yanında az da iyi niyet ve hayırseverlikten yoğrulan bu hamurun mayası, kötülüğü azdırıp iyiliği bastıran korkudur. Balıkçılar çok geçmeden birbirine girdi, köyler köylerle kanlı bıçaklı oldu, herkes İsa’yı kendi köyüne istiyor, kimse diğer köylerin aç kalmasını umursamıyordu. Kavgaya tutuştuklarında İsa çöle çekiliyor, ancak hatalarını kabul edip özür dileyerek bağlılıklarını bildirdikleri zaman geri dönüyordu. Ama doğu yakasındaki balıkçıların, ya da farklı yerlerden gelip farklı inançlara sahip olan, bu bölgede yoğun olarak yaşayan yabancıların, neden elçiler göndermediğini, neden balıkların halklar ve topluluklar arasında adilane biçimde paylaşılması için bir anlaşma talebinde bulunmadığım asla öğrenemeyeceğiz. Suyun diğer tarafındaki balıkçı köyler de bir olup karanlık çöktükten sonra ağlar ve kargılarla yüklü tekneler göndererek İsa’yı kaçırabilir, böylece kendileri refaha uzanırken batı yakasını sefalete terk edebilirlerdi.</p>

  <p>Ama biz Yakup ve Yusuf’un, balıkçılığa başladıktan sonra ünlenen İsa’yı her şeyi bırakıp eve geri dönmeye ikna etmeye çalıştıkları güne gidelim. Şimdi Yakup öfkeyle, Yusuf gözyaşlarıyla, Meryem’in iki oğlunun üçüncüyü getirip getiremeyeceğini merakla beklediği evlerine bir an önce varmak için hızla ilerliyorlar. Nehir kıyısında İsa ile karşılaştıkları yerden Nasıra’ya dönmek için Mecdel’den geçmeleri gerekiyordu. Yakup bu kasabayı az tanıyor, Yusuf hiç bilmiyordu, kasabanın onları çekecek ilginç bir yanı da yoktu, bu yüzden orada oyalanmadan yollarına devam ettiler. Kasabayı geride bırakıp açık alanlara çıkarlarken, yolun sol tarafında alevlerin yuttuğu bir evin çıplak duvarlarını gördüler. Dış kapının zorlandığı belliydi ama fazla zarar görmemişti, yangın içeride başlamış olmalıydı. Kafalarına düşebilecek kütükleri göze alarak, küllerin arasında onlara bir şey kalıp kalmadığına bakmaya karar veriyorlar. Dikkatli adımlarla yürüyerek, ayaklarıyla külleri eşeliyor, parlak bir şey, bir altın para, bir elmas, zümrütlerle bezeli bir kolye arıyorlar. Yakup ile Yusuf içeri sırf meraktan girdiler, açıkgöz komşuların çoktan her yanı didik didik aradığını akıl edemeyecek kadar ahmak değillerdi, ayrıca ev küçük olduğu için, onlardan önce ev sahibi kurtaracağını kurtarmış olmalıydı. Ocağın tavanı çökmüş, tuğla zemin kırılmış, yerdeki çiniler darmadağın olmuştu. Burada bir şey yok, dedi Yakup, gidelim, ama Yusuf, Bu nedir, diye sordu. Bacakları yanan ve gövdesi epey yıpranan, kenarlarından sarkan yanık paçavralarla boş bir tahta benzeyen karyolayı soruyordu. O bir yatak, dedi Yakup, büyük adamlarla varlıklı tacirler bunun gibi şeylerde uyur. Bu ev zengin birinin evine benzemiyor, diye itiraz etti Yusuf. Görünüşe aldanma, diye bilgece hatırlattı ona Yakup. Evden çıkarlarken Yusuf dış kapıda asılı duran, herhalde bir zamanlar incir toplamada kullanılan, önceleri daha uzun olduğu anlaşılan bir sopa gördü. Bunun burada ne işi var, diye sordu, ve ağabeyinden ya da kendisinden bir cevap beklemeden gidip sopayı aldı. Yangının, yıkık bir evin, tanımadığı insanların hatırası içeri girerlerken onları gören olmamıştı. Kir pas içinde, kötü bir haber verecekleri evin yolunu tutan, biri Mecdelli Meryem’in hatırasıyla öfkeli, biri bulduğu kırık sopayla oynayacağı oyunları düşündüğünden neşeli bu iki kardeşi evden çıkarlarken de kimse görmedi.</p>

  <p>Mecdelli Meryem bir taşa oturmuş İsa’nın balıktan dönüşünü beklerken, Nasıralı Meryem’i düşünüyor. Bugüne kadar bu kadın onun için sadece İsa’nın annesiydi, ama şimdi, İsa’ya sorup öğrendiğinden, onun adının da Meryem olduğunu biliyor. Bu dünyadaki Meryemlerin sayısını ve bu moda devam ederse gelecekte kim bilir kaç tane olacaklarını hesaba katarsak, bu pek öyle büyük bir tesadüf sayılmaz, ama nedense biz adaşlar arasında bir tür dayanışma olduğunu düşünmek isteriz, örneğin Yusuf kendisini Yusuf’un oğlu gibi değil de kardeşi gibi hissedebilir, ve bu Tanrı için bir sorun oluşturabilir çünkü kimse onunla aynı adı taşıyamaz. Mecdelli Meryem’in bunları akıl edemeyeceği söylenebilir, ama bizim sevdiği adamın annesini gözünün önüne getiren Mecdelli Meryem’in aklından bunun gibi şeyler geçtiğinden kuşkumuz yok. Mecdelli Meryem’in asla sevebileceği bir oğlu olmadı, ama sahte aşkın bin bir hilesini öğrendikten sonra, uzun bir bekleyişin sonunda, bir adamı sevmenin ne demek olduğunu öğrendi. İsa’yı kadının erkeği sevdiği gibi seviyor ama, oğlunu eve geri çağıran ve reddedilen zavallı Meryem’den çok genç olmadığı için olsa gerek, onu bir annenin sevgisiyle de sevmek istiyor. Mecdelli Meryem, Nasıralı Meryem’in haberi alınca neler hissedeceğini hayal etmeye çalışıyor, ama bu İsa’yı kaybettiğini hayal etmesiyle aynı şey değil, çünkü o oğlunu değil, erkeğini kaybetmiş olurdu. Mecdelli Meryem İsa’nın dönüşünü beklerken, Tanrım, cezam buysa hem bir oğlun hem de bir kocanın yasını tutarım, diye mırıldandı. Kayık karaya çekilir, pulları parlayan balıklarla tıka basa dolu sepetler omuzlarda taşınırken, balıkçılara yardım etmek için dizine kadar suyun içine giren İsa yaramaz bir çocuk gibi kahkahalar atarken, Mecdelli Meryem kendisini Nasıralı Meryem’in yerine koydu, ayağa kalktı, İsa’yı karşılamak için suya girdi. Onu alnından öptü ve dedi ki, Oğlum. Kimse İsa’nın, Annem, dediğini duymadı, çünkü bildiğimiz gibi, gönülden söylenen sözler, asla dile gelmez, insanın boğazına takılır kalır ve ancak gözlerden okunabilir. Meryem ve İsa’ya ödül olarak bir sepet balık verildi, sonra her zaman yaptıkları gibi, geceyi geçirecekleri eve çekildiler, çünkü kendi evleri yoktu, kayıktan kayığa, döşekten döşeğe geziyorlardı. Başta İsa Meryem’e diyordu ki, Bu sana göre bir hayat değil, kendimize bir ev bulalım, gelir seni görürüm, ama Meryem ısrar ediyordu, Beklemek istemiyorum, yanında olmayı tercih ederim. Bir gün Meryem’e, ona göz kulak olacak bir akrabası olup olmadığım sordu, o da erkek kardeşi Lazarus ile kız kardeşi Marta’nın hâlâ Yahudiye’nin Beytanya köyünde yaşadığını söyledi, fahişe olduktan sonra onlara zarar vermemek için evi terk ederek uzaklaşmış, Mecdel’e yerleşmişti. Eğer Beytanya’da doğup büyüdüysen sana Beyanyalı Meryem denmeli, dedi İsa. Evet Beytanya’da doğdum ama sen beni Mecdel’de buldun, ben kendimi Mecdelli sayıyorum. Beytüllahim’de doğdum ama insanlar bana Beytüllahimli demiyor, ben kendimi Nasıralı da saymıyorum, çünkü oradaki insanlar beni istemiyor ve ben de onları istemiyorum, belki ben de senin gibi söylemeliyim, Mecdelli İsa, çünkü ben seni orada buldum. Evi yaktığımızı unutma. Ama hatıralar yok olmadı, dedi İsa. Meryem’in Beytanya’ya dönüşü hakkında bir daha konuşmadılar, bu kıyı şeridi onların evi oldu, İsa nereye giderse gitsin, Meryem de peşinden gidecekti. Beterin beteri var diyen doğru söylemiş, insanın çilesi bitmiyor, dertler yabani ot gibi yayılıyor. Bu deyişi ancak hayatın iniş çıkışlarına, güçlüklere, engellere, yenilgilere, bu bitmez çileye alışkın bir fani uydurmuş olabilir. Denizcilerse bunu en iyi bilenlerdir, çünkü onlar ayaklarının altında çok daha büyük acılar, akıl sır ermez derin uçurumlar olduğunun farkındadırlar. Denizcilerin başlarının belası, gökten gönderilen sert rüzgârlar, dalgaları kudurtur, fırtınalar çıkarıp girdaplar oluşturur, kayıklarla tekneleri batırır. Balıkçılarla denizciler ellerinin yetişmediği gökle ayaklarının basmadığı yer, cennetle dünya arasında bir yerde yok olur. Celile Denizi her göl gibi çoğunlukla sessiz ve sakindir, ama bazen suyun öfkesi zincirinden boşanır, o zaman her adam kendi kaderiyle baş başa kalır ve ne yazık ki bazıları boğulur. Ama biz şimdi Nasıralı İsa’ya kulak vererek, son zamanlarda kafa yorduğu şeylere bakalım, o zaman insanın ne kadar tatminsiz olabileceğini, ve azla yetinebilenlerin bize öğrettiklerinin aksine, görevi yerine getirmenin her zaman iç huzur sağlamadığını göreceğiz. İsa’nın Erden Nehri boylarındaki sonu gelmez geliş gidişleri sayesinde artık, en azından batı kıyısında sorun kalmadığı söylenebilir, eskisi gibi kıtlık yaşanmıyor ve bundan fayda gören sırf balıkçılar da değil, çünkü balık bolluğu, şimdi yiyecek daha fazla şey olduğundan, fiyatları düşürdü. Tüccar kafasıyla hareket edip, balıkların çoğunu göle geri boşaltarak fiyatları yüksek tutmaya çalışanlar oldu, böyle durumlarda İsa bu işten sorumlu olanlar Özür dileyip hal ve hareketlerine çeki düzen vermezse o bölgeye bir daha uğramayacağını söylüyor, bunun üzerine işler yoluna giriyordu. Yani herkes mutlu, İsa dışında herkes. Gide gele artık yorulmuş, doldur boşalt her gün aynı işleri yapmaktan feci halde bunalmıştı, bu balık bolluğu kuşkusuz onun değil Rabbin işi olduğundan, Rab söz verdiği gibi ona yeniden seslenene kadar başka şeyler yapabileceğini umuyordu. İsa Rabbin yanında olduğundan şüphe duymuyor, çünkü balıklar ne zaman çağırsa geliyor, bu da İsa’yı, gücü iyi niyetle kullandığını gören Rabbin ona başka güçler verip vermeyeceğini düşünmeye itiyor. Çünkü sadece sezilerini kullanarak bu kadar yol aldığını gördüğümüz bu adamın, bundan iyisini başarmaması için bir sebep yoktu. Bunu öğrenmenin kolay bir yolu vardı, Hadi bakalım, deyip işe koyulmalıydı. Başka mucizeler de yaparsa bu, Rabbin ondan hoşnut olduğunu gösterecekti, yapamazsa, bu da Rabbin hoşnutsuzluğunun delili olacaktı. Ama nereden başlayacağına karar vermesi gerekiyordu. Tanrı’ya danışma şansı olmayan İsa, riske girerek kendisi bir mucize seçmek zorundaydı, bir yandan çok büyük bir işe kalkışmamalıydı, diğer yandan da yapacağı şey, fayda sağlayacakların ve dünyanın gözünden kaçmamalı, yüce Rabbin her şeyin üstünde tutulması gereken şanına yaraşır bir mucize olmalıydı. Tanrı’nın onu hafife almasından, çölde yaptığı gibi onu hor görmesinden korkan İsa karar veremedi. Atın ağları, dediği ilk gün ağlar boş dönseydi, utancından yerin dibine girerdi. Bunlar onu o kadar kaygılandırmıştı ki bir gece rüyasında kulağına şöyle fısıldandığını duydu, Sakın korkma, Tanrı’nın sana ihtiyacı var, ve uyandığında, bu sözleri söyleyen kimdi bilemedi, Rabbin gönderdiği bir melek miydi, yoksa şeytanın aklına uyan bir kötü ruh muydu. Mecdelli Meryem mışıl mışıl uyuyordu, o olamazdı.</p>

  <p>İsa diğer sabahlardan farkı olmayan bir sabah, artık sıradanlaşan mucizesini gerçekleştirmek için göle açıldığında durum buydu. Bulutlar alçaktaydı ve yağmur yağacak gibiydi, ama yağmur balıkçıları korkutmaz, onlar her türlü hava koşulunda çalışmaya alışıktır. O gün, ilk mucizeye tanık olan Simun ve Andreya’nın kayığına binilecek, Zebedi’nin oğulları Yakup ve Yuhanna’nın kayığı da onlara eşlik edecekti çünkü mucize hep aynı şekilde sonuçlanacak diye bir kural yoktu, ikinci bir kayığın ağlarına da biraz balık takılabilirdi. Güçlü bir rüzgârı arkalarına alıp hızla yol alıyorlar ve yeterince açıldıklarında, balıkçılar yelkenleri toplayıp ağları hazırlayarak, İsa’nın talimatını beklemeye başlıyor. Bu noktada bir güçlük çıkıyor, durup dururken fırtına kopuyor, dalgalar giderek yükseliyor ve rüzgâr şiddetlendikçe su kuduruyor, bu iki fındık kabuğu savrulmaya başlıyor. Kıyıda olup biteni seyredenler savunmasız balıkçıların çaresizliğine ağıtlar yakıyor, çığlıklar atıyorlar. Eşler, anneler, kardeşler, çocuklar, hatta iyi niyetli kaynanalar, su kenarına toplanmış, öyle bir gürültü koparıyorlar ki sesleri Tanrı’ya kadar ulaşıyor olsa gerek, Ah zavallı kocacığım, Ah sevgili kardeşim, Ah benim enişteciğim, Lanet olsun sana kahpe deniz, Çaresizlerin kutsal anası bize yardım et, Yolcunun yardımcısı, imdadımıza yetiş, ama çocukların tek yapabildiği zırlamaktı. Mecdelli Meryem de oradaydı, İsa, İsa, diye sayıklıyor, ama onun için dua etmiyordu, Rabbin onun canını başka bir felakete saklayacağım, en fazla birkaç kişinin boğulacağı bir fırtınaya kurban gitmesine izin vermeyeceğini biliyordu. Sanki bu isim, sonları yakın gibi görünen diğer balıkçıları kurtarabilecekmiş gibi, tekrar edip duruyordu, İsa, İsa. İsa fırtınanın ortasında, etrafındaki umutsuzluğu ve yıkımı, kayıkları yutan dalgaları, kırılan yelken direklerini ve kopup rüzgârda uçan yelkenleri seyretti, yağmur o kadar şiddetliydi ki, burada olsa imparatorun gemileri bile suyla dolup batardı. İsa seyretti ve düşündü, Ben yaşarken bu adamların ölmesi doğru değil, Rab beni azarlayacak, diyecek ki, Yanında olanları kurtarabilirdin, ama babanın günahı yetmezmiş gibi, onları kurtarmak için sen de kılını kıpırdatmadın. Bunu hatırlamak İsa’yı üzdü, ayağa kalktı, toprağa basarmış gibi dimdik durdu ve rüzgâra emretti, Dur, sonra denizi azarladı, Sakin ol, ağzından bu sözler çıkar çıkmaz, rüzgâr ve deniz duruldu, gökteki bulutlar dağıldı, biz fanilere her zaman harikulade görünen güneş tüm haşmetiyle yüzünü gösterdi. Balıkçıların sevincini tarif etmek mümkün değil, sarılıp öpüştüler, yanaklarından mutluluk gözyaşları süzüldü, uzak kıyıdakiler fırtınanın bu kadar kısa sürede dinmesine şaşırırken, onlar paçayı yırttıklarına, canlarını kurtardıklarına çılgınca sevinmekle meşguldü ve heyecan içinde içlerinden biri, Mucize, Mucize, diye bağırdıysa bile, o an kimsenin, birinin bu işten sorumlu olduğunu düşünecek hali yoktu. Sonra birden sustular ve diğer kayıklar Simun ve Andreya’nın kayığının etrafına toplandı, fırtınanın ortasında, Dur, Sakin ol, diye bağırdığı duyulan İsa’ya herkes şaşkın şaşkın bakıyordu, denizdeki balıkları yanına çağırabilen adam, bu kez balıkçıları balıklara yem olmaktan kurtarmıştı. Kayığın içinde otururken başını öne eğen İsa, mağrur ve hüzünlü görünüyordu, zirveye varmış, engellenemez inişe hazırlanıyormuş gibi. Adamlar onun etrafına toplandı ve konuşmasını bekledi. Rüzgâra emir verip denizi azarlamak yetmezdi, Tanrı bu balıkçıları ölümün soğuk koynuna terk etmişken, basit bir Celilelinin, bir marangoz oğlunun nasıl böyle bir mucize yapabildiğini açıklaması gerekiyordu. İsa ayağa kalktı ve dedi ki, Bu gördüğünüz benim yaptığım bir şey değildir, fırtınayı dindiren ses benim sesim değil, benim aracılığımla konuşan Rabbin sesidir, tıpkı peygamberler gibi, ben de onun dili oldum. Kayıkta yanında olan Simun dedi ki, Rab fırtınayı gönderdiği gibi geri çağırabilirdi, bizim hayatımızı kurtaran senin sözlerindir, inanın bana, bu işi yapan ben değilim, Rab’dir. Bunun üzerine Zebedi’nin küçük oğlu, Yuhanna, ahmak olmadığını kanıtlayarak dedi ki, Tanrı’nın işi olabilir, çünkü o her şeye kadirdir, ama o bu işi senin aracılığınla yapmıştır, bu da demek oluyor ki Rab seni tanımamızı istiyor. Siz beni zaten tanıyorsunuz. Tek bildiğimiz bir yerden geldiğin ve kayıklarımızı balıkla doldurduğun. Ben Nasıralı İsa’yım, Romalıların çarmıha gerdiği bir marangozun oğluyum, zamanında koyun keçi güttüm, ama şimdi burada sizlerleyim, ve görünen o ki ölüm saatime kadar balıkçılık yapacağım. Simun’un kardeşi Andreya dedi ki, Biz seninle olacağız, çünkü senin gücünde bir adam, boynuna bağlı değirmen taşından daha ağır bir yalnızlığa mahkûmdur. İsa dedi ki, içinizden geliyorsa, ve eğer Tanrı Yuhanna’nın söylediği gibi, beni tanımanızı istiyorsa, benimle kalın, ama burada olup bitenleri kimseye anlatmayın, çünkü Rabbin kaderimi bildireceği an henüz gelmedi. Sonra Zebedi’nin büyük oğlu, Yakup, kardeşi kadar akıllı olduğunu göstererek, dedi ki, İnsanların konuşmayacağını sanıyorsan, sahilde seni övmeyi bekleyen kalabalığa bir bak, yanımıza gelmek için kayıklara atlayıp küreklere asılan bile var, onları sakinleştirip her şeyi sır gibi saklamaya ikna etsek bile, ister beğen ister beğenme, Tanrı’nın bir daha senin aracılığınla görünmeyeceğini ne biliyorsun. Acıların adamı İsa, boynunu büktü ve dedi ki, Hepimiz Rabbin ellerindeyiz. Bizden çok senin canın Rabbin ellerinde, diye cevap verdi Simun, çünkü o seni seçti, biz de senin peşinden geleceğiz. Sonuna kadar, dedi Yuhanna, Bize ihtiyacın olduğu sürece, dedi Andreya, Mümkün olduğu kadar uzun süre, dedi Yakup. Kayıklar hızla yaklaşıyor, kayıklardakiler kollarını sevinç içinde sallayarak Tanrı’yı övüyor, Tanrı’ya şükürler ediyor, ilahiler okuyordu. İsa rahatlayarak dedi ki, Hadi gidelim, şarap kadehe kondu, içmemek olmaz. Gözleri Mecdelli Meryem’i aramadı, her zamanki gibi kıyıda erkeğini beklediğini, sabır taşının çatlaması için bir mucizeden fazlasına ihtiyaç olduğunu biliyordu. Meryem’in onu beklediğini düşünmek İsa’ya huzur verdi, içini ferahlattı. Karaya varır varmaz kendini onun kollarına bıraktı, çıplak yanağı sakalına değerken, kulağına şunları fısıldaması onu hiç şaşırtmadı, Savaşı kaybedeceksin ama her dövüşten galip çıkacaksın. Dostlarıyla kol kola girip, İsa’yı muzaffer bir kumandan gibi karşılayan coşkulu kalabalığı selamladılar. İsa ile Meryem kol kola, Kefernahum’a çıkan bayırı tırmandılar, göle bakan bir köydür burası, Simun ve Andreya orada yaşarlar ve bu çifti hep iyi ağırlamışlardır. Yakup fırtına olayının çok konuşulacağını söylerken haklıydı. Birkaç gün içinde, çevre illerde insanlar bundan başka şey konuşmaz oldu. Gel gelelim, tuhaf ama, hiç kimse Taberiye’de bir fırtına koptuğunun farkında değildi, oradaki göl büyük değildir, güzel bir günde bir kıyıdan karşı kıyı görülebilir. Kefernahum’un balıkçılarıyla gezen bir yabancının rüzgârı azarlayarak fırtınayı dindirdiğini duyan soruyordu, Fırtına mı, ne fırtınası. Fırtınaya tanıklık edecek kimse yok değildi, hem olayları yaşayanlar hem de olup biteni sonradan öğrenip kendi yaşamış gibi heyecanlananlar vardı. Kana ve Safet’ten gelip bu bölgeden geçen celepler, her biri hikâyeyi gönlünce süsleyip püsleyerek, olayları her yerde anlattı, ama haberler herkese ulaşmadı. Bu tür hikâyelerin kaderi bellidir, zamanla inandırıcılıklarını kaybederler, haberler Nasıra’ya ulaştığında, artık kimse bunun gerçek bir mucize mi, yoksa bir tesadüf mü olduğunu bilmiyordu, belki de sözün ağızdan çıkması, havanın sakinlemesine denk gelmişti. Ama ana yüreği yanılmaz, kayıp oğlunun işi olduğu söylenen ama gerçekliğinden şüphe duyulan bu olayla ilgili konuşulanlara kulak misafiri olmak Meryem’e yetti. İsa’yı meleğin ziyaretinden haberdar etmediği için büyük pişmanlık duyuyor, kendi sözlerinin evi terk eden kalbi kırık oğlunu geri getirememesine, İsa’nın artık onu saymamasına üzülüyordu. Şimdi Lisya evliydi ve Kana’da yaşıyordu, Meryem’in acısını paylaşacak kimse kalmamıştı. Yakup ile konuşamıyordu, çünkü Yakup o yolculuktan ağabeyine nefret duyarak dönmüştü. Meryem’e ayrıntıları anlatmamış, İsa’nın yanındaki kadın hakkında da pek bir şey söylememişti, Anası olacak yaşta. Yakup dağ başındaki bu köyde hayat hakkında her şeyi öğrenememişti belki ama, Mecdelli Meryem için demişti ki, Kibarca söyleyeyim, görünüşü, hayat hakkında bilmediği şey yokmuş gibi hissettiriyor. Meryem bu yüzden Yusuf’tan, hem görünüşü hem de adı ona kocasını hatırlatan küçük oğlundan medet umdu, ama Yusuf da onu teselli etmedi, Yaptığımız yanlışın cezasını çekiyoruz anne, İsa’yı gördükten sonra asla eve dönmeyeceğine ikna oldum, insanlar fırtınaları dindirdiğini söylüyor, biz harikalarını balıkçılardan kendi kulaklarımızla duyduk, kayıkları balıkla dolduruyormuş. Demek melek haklıymış. Hangi melek, diye sordu Yusuf, ve Meryem ona ışıklı toprağı kâseye koyan dilenciden, rüyasına giren meleğe kadar her şeyi anlattı. Evin içinde konuşmadılar, çünkü bu ikisi arasında bir meseleydi ve bu kadar kalabalık bir evde gizli konuşulmaz. Sır vermek isteyen, söylenenleri Tanrı’dan başkasının duyamayacağı çöle gider. Yusuf ile Meryem konuşurlarken, Yusuf annesinin omzunun üzerinden, bir çobanın koyun ve keçilerden oluşan sürüsüyle beraber uzak tepelerden geçip gittiğini gördü. Sürü öyle büyük bir sürüye benzemediği, çoban da iriyarı görünmediği için, Yusuf bir şey söylemeden baktı. Annesi, İsa’yı bir daha göremeyeceğim, dediğinde Yusuf, Kim bilir, diye cevap verdi.</p>

  <p>Yusuf haklıydı. Yaklaşık bir yıl sonra, görümcesi adına baba evine haber gönderen Lisya, annesini görümcesinin düğününe davet etti. Bütün çocuklarını getirebileceği, hepsinin davetli olduğu söyleniyordu. Bu cömert bir davetti ama Meryem kimseye yük olmak istemiyordu, bir sürü çocuğu olan bir dul insanları bunaltabileceği için yanına sadece son gözdesi Yusuf’u ve her kız çocuğu gibi düğün görmeye bayılan Lidya’yı almaya karar verdi. Kana Nasıra’ya çok uzak değil, bizim ölçümüze göre bir saatten biraz daha uzun bir mesafedeydi, sonbahar da geldiğinden hava yumuşamıştı, dolayısıyla düğün bir tarafa, yolculuğun kendisi hoş bir gezi gibi olacaktı. Kana’ya vakitlice varabilmek için gün doğarken yola çıktılar, Meryem düğünün son hazırlıklarına katkıda bulunmak istiyordu, bir misafir olarak bu onun göreviydi. Lisya annesini ve kardeşlerini karşılamak için evden koşarak çıkıp onlara sarıldı. Nasıl olduklarını sordu, iyi olduklarını söylediler, ama yapacak çok iş olduğu için kısa kestiler. Lisya ile Meryem düğün sahibine yemekleri hazırlamakta yardım etmek için düğünün yapılacağı oğlan evine gittiler, Yusuf ile Lidya ise avluda çocuklarla kaldılar, şenlik başlayıncaya kadar oğlanlar oğlanlarla oynayacak, kızlar kızlarla dans edecekti. Şenlik başlayınca hep birlikte, güveyi götüren adamların peşine takıldılar. Günlük güneşlik bir sabahtı ama dostlar âdet yerini bulsun diye ellerinde meşaleler taşıyorlardı, demek ki fazladan ışık vardı, meşale ışığı bile olsa küçümsenmeyecek bir ışık. Komşular onları güler yüzle karşıladı, ama kutlamaları gelinin gelişine sakladılar. Yusuf ve Lidya bundan sonrasını seyredemedi, ama önemli değil, kendi evlerinde bir düğün görmüşlerdi. Güvey kapıyı çalar ve gelini görmek istediğini söyler, gelin arkadaşlarıyla birlikte, ellerinde alev alev yanan koca meşaleler taşıyamayacaklarına göre çıralarla kapıya çıkar, güvey gelinin peçesini açar ve sanki on iki aylık nişanlılık süresince onu hiç görmemiş, onunla defalarca kez yatmamış gibi, orada bir hazine bulmuş gibi sevinçle bağırır. Yusuf ve Lidya bunları kaçırdı çünkü Yusuf yola baktı ve o tarafa gelen iki adam ve bir kadın gördü. İsa’yı ve yanındaki kadını tanıdı, ikinci kez şaşırdı, kız kardeşini çağırdı ve dedi ki, Bu İsa, gördün mü. Ağabeylerinin kollarına atılmak için koştular, ama Yusuf annesini ve İsa’nın göl kıyısında, Yakup’la onu değilse bile, aktardıkları sözleri ne kadar soğuk karşıladığını hatırlayarak durdu. Ağabeyine daha sonra bir açıklama yapabileceğini düşünerek geri döndü. Köşeyi dönüp kaybolmadan önce dönüp arkasına baktı, kardeşi Lidya’nın, kadınla diğer adamın sevgi dolu bakışları altında, ağabeyinin kollarında bir kuş gibi salındığını, İsa’nın onu öpücüklere boğduğunu görünce çok kıskandı. Öfkeden gözleri yaşaran Yusuf koşarak eve geldi, avluyu geçti, ipek örtüleri kirletmemek, tencereleri devirmemek için sofraların üzerinden atladı ve bağırdı, Anne, Anne. Her birimizin farklı bir sese sahip olması büyük talih, yoksa anneler, Anne, dendiğini duyup başlarını kaldırdıklarında, karşılarında başkalarının oğullarını bulabilirlerdi. Meryem başını kaldırırken oğlunun şöyle dediğini duydu, İsa geliyor. Başta rengi attı, sonra kızardı, gülümsedi, sonra yine somurttu, yüzü soldu, duygular birbirine karışırken, sırtını duvara dayadı ve sanki kalbi artık atmıyormuş gibi elini göğsüne bastırdı. Yanında kim var, diye sordu, çünkü yanında birileri olduğundan emindi. Bir adam ve bir kadın, Lidya da hâlâ onların yanında, dedi Yusuf. Daha önce gördüğün kadın mı. Evet anne, ama adamı tanımıyorum. Lisya da yanlarına geldi, meraklanmış, ters giden bir şeyler olduğunu sanmıştı, Ne oldu anne. Ağabeyin düğüne geliyor. İsa Kana’da mı. Evet, Yusuf onu biraz Önce görmüş. Lisya sessizce, Ağabeyim gelmiş, diye mırıldanırken yüzündeki tebessüm, derin bir tatmin duygusunu açığa vuruyordu. Gidip onu karşılayalım, dedi. Sen git, ben burada bekleyeceğim, dedi annesi, sonra Yusuf’a döndü ve dedi ki, Sen de ablanla git. Ama Yusuf İsa’nın ondan önce Lidya’yı kucaklamasına fena bozulmuştu, Lisya’nınsa tek başına gidecek cesareti yoktu, bu yüzden, deyiş yerindeyse verilecek cezayı bekleyen, hâkimin insaflı olup olmadığınıysa kestiremeyen üç suçlu gibi beklediler.</p>

  <p>İsa kucağında Lidya ve arkasında Mecdelli Meryem’le kapıda belirdi. Ama içeri onlardan önce güveyin akrabası Andreya girdi, gülümseyerek onu karşılamaya gelenlere şöyle diyordu, Hayır, Simun gelemedi. Çoğunluk bu kavuşmayı gülümseyen yüzlerle seyrederken, bazısı birbirini süzüyor, sağlam görünmese de hâlâ iki yakayı birbirine bağlayan bu dar köprüye ilk adımı kimin atacağını düşünüyordu. Vaktiyle bir şairin dediği gibi, Çocuklar bu dünyanın en büyük neşesidir, demeyeceğiz, ama büyükler onlar sayesinde, yüzleri kızarmadan bazı zor adımlar attıktan sonra, dönüp arkalarına bakarlar ve çok yol almadıklarını görürler. İsa’nın kucağından inerek annesine koşan Lidya’nın bu hamlesi, tıpkı kukla oyununda olduğu gibi, bir diğer hamleyi çağırdı, İsa annesiyle kardeşlerinin yanına gidip onları her gün gördüğü insanları selamlar gibi heyecandan uzak bir tavırla selamladı, sonra da hiçbir şey olmamış gibi diğerleriyle konuşmaya başladı. Meryem’le çocukları donup kaldı, İsa’nın peşinden ayrılmayan Mecdelli Meryem, Nasıralı Meryem’in yanından geçerken, biri dimdik, biri kambur iki kadın birbirlerine, nefret ya da küçümsemeyle değil, ancak kadın kalbinin labirentleri hakkında fikir sahibi olanların anlam verebileceği, birbirlerini kabullendiklerini ifade eden gözlerle baktılar. Kafile yaklaşırken tezahüratlar ve alkışların yanında, teflerle sazlardan gelen kıvrak bir oyun havası duyuluyor, bu arada evde her kafadan ayn ses çıkıyordu. Sonra konuklar avluya çıktı, gelinle güvey tebrikler, tokalaşmalar ve öpücükler eşliğinde, helalleşmek için ana babalarının yanına gitti. Kocasıyla büyük oğlunun yokluğunda Meryem de aile reisi olarak, daha önce kendi kızına, Lisya’ya yaptığı gibi, yeni geline hakkını helal etmek için yerini aldı. Andreya akrabalarına İsa’nın ağları balıkla doldurup fırtınalara kafa tuttuğunu anlattığı için sofrada İsa’ya özel bir yer ayrılmıştı, ama İsa bu teklifi geri çevirdi, kız tarafından en uzak yere oturan konuklara katıldı. Mecdelli Meryem İsa’ya hizmet ediyor, kimse onun neden burada olduğunu sorgulamıyordu. Lisya da keyfinin yerinde olduğundan emin olmak için birkaç kez yanına geldi ve İsa iki kadına aynı şekilde davrandı. Olup biteni uzaktan takip eden annesi Mecdelli Meryem’le birkaç kez göz göze geldi, sonunda onu bir köşeye çekti ve lafı uzatmadan dedi ki, Oğluma iyi bak, çünkü bir melek bana çok çileler çekeceğini, onun için yapabileceğim hiçbir şey olmadığını söyledi. Gerekirse hayatım pahasına onu koruyup kollayacağım. Senin adın ne. Bana Mecdelli Meryem derler, oğlunla karşılaşıncaya kadar bir fahişeydim. Meryem bir şey söylemedi ama her şeyi anlamaya, parçalan bir araya getirmeye başladı, altınlar, paranın nereden geldiğini i sorduğunda savunmaya geçen İsa’nın çekimserliği, Yakup’un İsa ile buluşmasını anlatırken öfkelenmesi, ağabeyinin yanında gördüğü kadınla ilgili sözleri. Şimdi her şeyi biliyordu, Mecdelli Meryem’e döndü ve dedi ki, Oğlum için yaptığın iyiliklere her zaman minnettar olacağım, hakkımı helal ettiğimi bil. Mecdelli Meryem uzandı ve saygıyla Meryem’i omzundan öptü, ama Meryem kollarını onun boynuna doladı, mutfakta onları bekleyen işlere dönmeden önce, birbirlerine sımsıkı sarılıp bir süre öyle kaldılar.</p>

  <p>Şölen devam etti, mutfaktan kazan kazan yemek çıktı, galonlarca şarap içildi, konuklar şarkılar söyleyip danslar etti, sonra kâhya geldi ve düğün sahibinin kulağına şarabın bitmek üzere olduğunu fısıldadı. Tavan başlarına yıkılsa böyle kahrolmazlardı, Ne yaparız şimdi, nasıl konukların karşısına geçip şarabımız kalmadı deriz, yarın bütün Kana bu rezaleti konuşacak. Zavallı kızım, dedi gelinin annesi, insanlar onunla alay edecek, düğününde şarabı bile kuruttuğunu söyleyip gülecekler, biz bunu hak edecek ne yaptık, ne kötü kaderimiz varmış. Masalarda konuklar şişelerdeki şarabın son damlalarını içiyor, etraflarına bakınıp şarap getiren birini arıyorlardı. Analık hakkını başka bir kadına devretmiş, yeryüzündeki görevini tamamlamış olan Meryem, bu dünyayı terk edeceği günü beklemek için sessiz evine dönmeden önce, İsa’nın mucizevi güçlerini sınamaya karar verdi. Gözleri Mecdelli Meryem’i aradı, göz göze geldiklerinde Mecdelli onu başıyla onayladı, bunun üzerine zaman kaybetmeden İsa’nın yanına gitti ve dedi ki, Şarapları kalmadı. İsa dönüp annesine sesi uzaktan geliyormuş gibi baktı ve dedi ki, Kadın, nedir senden çektiğim, İsa’nın bu sözleri duyanları şaşırttı, çünkü bir oğul onu dünyaya getiren anneye böyle davranmaz, ileride kimisi bu terbiyesizliği örtbas etmek için İsa’nın söylediğini daha nazik biçimde ifade edecek ve farklı yorumlayacak, hatta İsa’nın sözlerinin anlamını tamamen değiştirecekti, ve onlara göre İsa şöyle söyleyecekti, Neden bununla beni üzüyorsun, ya da, Bunun benimle ne ilgisi var, ya da, Seni ne ilgilendiriyor, ya da, Yapacağımız bir şey var mı, ya da, Bu işi bana bırak, ya da, Ne istediğini söyle ben de elimden geleni yapayım, ve hatta, Seni memnun etmek için elimden geleni ardıma koymayacağım. Meryem sinmedi, İsa’nın küçümser bakışlarına bir meydan okumayla cevap vererek, uşaklara dönüp dedi ki, Size ne derse onu yapın, bu da oğlunu zorda bıraktı. İsa annesinin arkasından tek söz söylemeden baktı, onu durdurmaya çalışmadı, çünkü Rabbin onu fırtınayı ya da balıkçıları kullandığı gibi kullandığını biliyordu. İçinde hâlâ biraz şarap olan kadehini havaya kaldırdı, paklanma gelenekleri için kullanılan suyun saklandığı taştan yapılmış altı küpü işaret ederek uşaklara dedi ki, Bunları suyla doldurun, onlar da söyleneni yaptı, kapları ağzına kadar doldurdular, her biri yetmiş ile yüz litre su alırdı. Buraya getirin onları, dedi ve söyleneni yaptılar. İsa her bir kaba, kadehinden birkaç damla şarap damlattı, sonra uşaklara dedi ki, Bunları kâhyaya götürün. Küplerin nereden geldiğini bilmeyen kâhya az miktardaki şarabın renk kattığı suyu tattı, sonra güveyi çağırdı ve dedi ki, Başkaları önce en iyi şarabı sunar, konuklar bol bol içtikten sonra kötüsünü kor, ama sen en iyi şarabı şu ana dek sakladın. Bu tür küplerde şarap saklandığını daha önce görmeyen ve dahası, şarabın bittiğini bilen güvey, birkaç yudum aldı ve şarap olduğunu doğruladı, yüzünde sahte bir tevazuyla, tadının mükemmel olduğu yorumunu yaptı. Eğer sonraki gün uşaklar haberi etrafa yaymasaydı, bu mucize gölgede kalacaktı, çünkü ona gönderileni tattığında aslında şaraba dönen suyu içtiğini bilmeyen kâhya bunu hiç öğrenmeyebilir, güvey şarabı kendisinin getirdiğini söyleyerek övünmeye devam edebilirdi, ne de olsa İsa’nın sağda solda, Ben şu şu mucizeyi gerçekleştirdim, diyecek hali yoktu, başından beri işin içinde olan Mecdelli Meryem de, O şu şu mucizeyi gerçekleştirdi, diye övünecek değildi, ve suyun şaraba dönmesi, kadeh kaldıran konukların gönülden katılacağı üzere, düğün sahibiyle konuklara yarayan, ama anne oğul arasında bambaşka bir anlamı olan özel bir mesele olduğundan, annesi de kimseye bir şey söylemeyecekti.</p>

  <p>Nasıralı Meryem ile oğlu daha fazla konuşmadı. Mecdelli Meryem ile İsa aynı gün kimseye veda etmeden Kana’dan ayrılarak, Taberiye’ye doğru yola koyuldu. Yusuf ve Lidya onları köyün dışına kadar gizli gizli takip etti, köyün çıkışına vardıklarında durup, ağabeyleriyle yanındaki kadın bir kavşağı dönerek gözden kaybolana kadar, onların arkasından baktılar.</p>
</body>
</html>