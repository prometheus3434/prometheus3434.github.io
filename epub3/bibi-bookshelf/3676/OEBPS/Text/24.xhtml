<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>İsa ve havarileri köy köy gezerken, İsa aracılığıyla konuşan Tanrı diyordu ki, Vaktin çemberi tamamlanmıştır, Tanrı’nın hükümranlığı yakındır, tövbe edin ve bu iyi haberin gerçekliğinden şüphe etmeyin. Yerli halk vaktin çemberinin tamamlanmasıyla zamanın son bulması arasında bir fark göremedi, böylece zamanın son kez hesap edileceği günün, dünyanın sonunun hızla yaklaştığını düşündüler. Tanrı’nın lütfedip, hem de öz oğlu olduğunu iddia eden birisi aracılığıyla, kaderlerini bildirmesi zavallıları memnun ediyordu. Gittiği yerlerde, ondan yardım isteyenlerin tam bir inanç ve sadakat göstermesi koşuluyla, mucizeler de yaptığına göre belki bu adamın Tanrı’nın oğlu olduğu bile doğruydu. Ona tüm kalbiyle inanarak, Eğer dilersen, beni temiz kılabilirsin, diye yalvaran, vücudu kötü kokular yayan yaralarla kaplı bir cüzamlıya acıyan İsa, elini onun başının üzerine koydu ve dedi ki, Temizlenmen isteğimdir, bu sözler ağzından çıkar çıkmaz yaralar iyileşmeye başladı, vücut sağlığa kavuştu, herkesin korkarak yanından kaçtığı cüzamlı tüm lekelerinden kurtuldu. Bir felçliye şifa vermesi de epey yankı uyandırdı. Petrus diye de bilinen Simun’un İsa’yı ağırladığı evinin kapısının önüne öyle bir kalabalık toplanmıştı ki, hastayı yatakla birlikte kaldırmak, çatıdaki boşluktan içeri sokmak zorunda kaldılar. Kalabalığın heyecanına ortak olan İsa, hastaya dedi ki, Oğlum, günahların bağışlandı, ama her şeye bir kulp takan ve sürekli kutsal yasadan bahseden din bilginlerinden birkaçı da orada hazır bulunuyordu, İsa’nın sözlerini duyduklarında itiraz etmekte geç kalmadılar, Ne hakla böyle şeyler söylüyorsun, bu küfürbazlıktır, ancak Tanrı affedebilir, bunun üzerine İsa sordu, Bir felçliye, Günahların affedildi, demek, Kalk, yatağını topla ve yürü, demekten daha kolay değil mi. Cevap beklemeden konuşmaya devam etti, Size söylüyorum, İnsanoğlunun bu dünyada günahları affetme yetkisi olduğunu bilin, sonra da felçliye döndü, Kalk, yatağını topla ve yürü git, dedi ve bu sözlerin ardından felçli mucizevi biçimde doğruldu, yatağını sırtına aldı ve Tanrı’ya şükürler ederek yürümeye başladı.</p>

  <p>Hepimiz mucize peşine düşecek değiliz. Zamanla küçük ağrılara acılara alışır, onlarla yaşamayı öğrenir, ilahi güçlere başvurmayı aklımızın ucundan geçirmeyiz. Ama günah bambaşka bir mesele, günahlar derimizin altına girer ve bize ıstırap çektirir, topal bir bacak, kırık bir kol ya da cüzam yarasının aksine, günah içimizde büyüyerek çürüyen bir yaradır. Tanrı İsa’ya her insanın tövbe edecek bir günahı olduğunu söylediğinde, ne dediğini biliyordu. Şimdi bu dünya sona ermek üzere olduğuna, Tanrı’nın hükümranlığı yaklaştığını göre, mucizelerin bedenlerimizi sağlığa kavuşturmasını beklemektense ruhlarımızı korumaya özen göstermeli, tövbe ederek arınmalı, yüreklerimizi yumuşak tutarak ruhlarımızı temizlemeliyiz. Nitekim eğer Kefernahumlu kötürüm hayatının büyük bölümünü yatakta geçirdiyse, bunun sebebi günahkâr olmasıydı, hastalık günahın sonucu olduğuna göre, ölümsüzlük bir tarafa, sağlık için bile en önemli koşul, cehaletin kutlu perdesi ya da kuvvetli inkâr aracılığıyla, hem eylemde hem de düşüncede mutlak temizlik, günahsızlıktı. Yine de İsa’mızın şifa gücünü ya da Tanrı vergisi günah bağışlama yetkisini fütursuzca kullandığı düşünülmesin. Her ne kadar kendisi, Tanrı adına zamanın son bulduğunu ve insanların tövbe etmesi gerektiğini duyurmaktansa, herkesin derdine çare olmayı tercih etse de, yapabildiği bu değil. Günahkârlar bocalayıp vakit kaybetmesin, rahat rahat, Ben günahkârım, diyebilsin diye Tanrı, İsa’nın ağzına belli başlı sözler koymuştu, örneğin, Size doğrusunu söyleyeyim, burada hazır bulunanların bazıları Tanrı’nın hükümranlığının tüm haşmetiyle geldiğini görmeden ölmeyecek. Bu ve benzeri sözler, ülkenin dört bir yanından İsa’nın takipçisi olmaya gelen, onun peşinde, dualar okuyarak, teni hor görüp tövbe ederek Âdem’in günahının hesabını verip, Tanrı’nın insanlar için yeryüzünde hazırladığı ve Aden’e hiç benzemeyen yeni cennete gideceklerini umut eden onca insanı derinden etkiliyordu. Zanaatçılar ve yol işçileri, balıkçılar ve aşağı konumdaki kadınlardan oluşan cemaatinde çoğunluk işçi sınıfından geldiği için, İsa Tanrı’dan fırsat bulduğu bir gün, doğaçlama bir konuşma yaparak, dinleyicilerini kurtuluş vaadiyle kendilerinden geçirdi, gözyaşlarına boğdu, Ne mutlu fakir olanlara, cennetin krallığı sizlerindir, ne mutlu açlara, çünkü onlar doyurulacaklar, ne mutlu ağlayanlara, çünkü onlar gülecekler, ama sonra Tanrı bunu fark etti ve artık İsa’nın bu sözleri geri alması mümkün olmadığı için, ona sevinç gözyaşlarını hüznün gözyaşlarına çevirecek başka şeyler de söyletmeye karar verdi, Benim uğruma insanlar size sitem edecekleri, eza eyleyecekleri, ve size karşı yalan yere her türlü fenalığı söyleyecekleri zaman, size ne mutlu. İsa konuşmasını bitirdiğinde, ruhu ayaklar altına alınmış gibi hissetti, çünkü gölde Tanrı’nın ona bildirdiği bütün ölümler gözlerinin önüne geldi. Kalabalık İsa’nın sessiz, kendini aşağılar gibi dizleri üzerine çöküp dua edişini dehşet içinde seyretti. Orada bulunan hiç kimse af dilediğini aklından geçirmedi, o ki Tanrı’nın oğluydu, o ki günahları bağışlıyordu. O gece, Mecdelli Meryem ile paylaştığı çadırda İsa dedi ki, Aynı değnekle hem masumu hem de suçluyu, hem kurtulanı hem de kaybolanı, hem bugüne kadar doğmuş hem de bundan sonra doğacak olanı güden, hepsini birden, beni bu suçtan arındırsınlar diye, kurban etmeye götüren bir çobanım ben, çünkü kendimi vaktinde babamı gördüğüm gibi görüyorum, o yirmi canın hesabını verecekti, şimdi ben yirmi bin canın hesabını vereceğim. Mecdelli Meryem de İsa’yla birlikte ağladı, onu teselli etmeye çalıştı, Senin hatan değil, diyordu, senin hatan değil Bu daha kötü, diye inat etti İsa. Ve sonra kadın, bizim adım adım ulaştığımız bütün bilgiye hâkimmiş gibi dedi ki, Kaderin yolunu çizen ve o yol üzerinde yürüyecek kimseyi tayin eden Tanrı’dır, o seni kendi adına bir yol açman için seçti, ama sen bu yolda yürümeyecek ya da tapınaklar inşa etmeyeceksin, bu işi senin kanın ve bedeninle başkaları yapacak, sana uygun görülen kadere boyun eğmek zorundasın, çünkü her hareketin çoktan belirlenmiştir, sarf edeceğin sözler onları sarf edeceğin yerlerde bekliyor, oralarda ayağa kaldıracağın kötürümler, gören gözler vereceğin körler, duyan kulaklar vereceğin sağırlar, dile gelmelerini sağlayacağın dilsizler ve dirilteceğin ölüler bulacaksın. Ama benim ölüme sözüm geçmez. Denemedin. Denedim ve incir ağacı dirilmedi. Tanrı’nın isteğini dilemelisin, ama o da senin dileğini görmezden gelecek değildir. Tek dileğim bu yükü benden alması, başka bir şey dilemiyorum, imkânsız olanı diliyorsun, çünkü Tanrı’nın yapamayacağı tek şey kendisini sevmemektir. Nereden biliyorsun. Kadınlar farklı görür, belki de bedenlerimiz farklı olduğu için, evet, açıklaması bu olmalı.</p>

  <p>Dünya Filistin gibi küçük bir yerde bile, tek bir adam için fazlasıyla büyük olduğundan, İsa bir gün havarilerini ikişerli gruplar halinde köylere, kasabalara ve şehirlere Tanrı’nın hükümranlığının yakın olduğunu duyurmaya gönderdi. Tıpkı İsa gibi insanları eğitecek ve vaaz vereceklerdi. Kadınlar da zevklerine ve tercihlerine göre seçtikleri adamlarla gittikleri için, Mecdelli Meryem ile yalnız kalan İsa, hazır Kudüs yakınındaki Beytanya şehrine gelmişken, deyiş yerindeyse tek taşla iki kuş vurabileceklerini, Meryem’in iki kardeşini ziyaret edebileceklerini düşündü. Hem onları barıştırmanın zamanı gelmişti, hem de İsa’yla tanışmalarında fayda vardı. Beraber Kudüs’e gidebilirlerdi, çünkü İsa havarileriyle Beytanya’da üç ay sonra buluşacaktı. On iki havarinin İsrail topraklarında yaptığı işleri anlatmaya gerek yok, çünkü bir kere buraya kadar hayatları ve ölümleri ile ilgili birkaç ayrıntı vermek dışında hiçbirinin hikâyesini hakkını vererek ele almadık, İkincisi onlara uygun görülen görev icabı tek yaptıkları hocalarının sözlerini tekrar etmek, ellerinden geldiğince, hastalara şifa verip dertlere çare olmaya çalışmaktı. Ne yazık ki İsa onlara Yahudi olmayanların toprağına ya da Samiriyelilerin ülkesine girmeyi yasak etmişti, bu akıllıca karar onları şaşırtmış olsa da, en azından biraz daha uzun yaşayarak görevlerini hakkıyla yerine getirmelerini sağladı. Nasıl olsa, krallığını genişletmeye kararlı olan Tanrı’nın mesajı, er ya da geç, sadece Samiriye ülkesinde ya da İsrail’de değil, dünyanın dört bir yanında yankılanacaktı. İsa havarilerine yaraları iyileştirmeyi ve ölülere can vermeyi, cüzamlıları paklamayı ve cin çıkartmayı öğretti, ama muhtelif rivayetler dışında, elimizde bu tür mucizeler yaptıklarını gösteren hiçbir kanıt yok, bu da bize Tanrı’nın, referansları ne kadar kuvveti olursa olsun öyle herkese güvenmediğini gösteriyor. Havariler İsa ile buluştuklarında, kuşkusuz tövbeyle ilgili vaazlarının meyveleri hakkında anlatacak bir şeyleri olacaktı, ama bir bedenden diğerine gönderilirken fazla ayak diremeyen cinlerden zararsız birkaçının barındıkları yerden kovulması dışında, şifa dağıtmayla ilgili anlatacak pek bir şeyleri yoktu. Nasıl kovuldukları, Yahudi olmayanların uğramadığı, Samiriyelilerin hiç geçmediği yollarda nasıl düşmanca cevaplarla karşılaştıkları, ya da bunlardan sonra sanki suç tozunmuş gibi ayaklarındaki tozu silkerek nasıl oraları arkalarında bıraktıkları, silktikleri tozun ilgisiz ayaklar altında nasıl çiğnendiği hakkında anlatacak çok şey bulacaklar. İsa duymayı reddeden kulakların günahlarına tanıklık etmek için bunu yapmalarını söylemişti, yaptıklarına pişman olacaklardı çünkü bu reddettikleri Rabbin sözüydü. İsa demişti ki, Ne anlatacağınızı düşünmeyin, ihtiyacınız olduğunda ilham sizi bulacaktır. Belki de işler böyle yürümüyordu, belki de öğretiyi yaymak için öncelikle öğretinin kuralları anlatılmalıydı.</p>

  <p>Havada taze toplanan güllerin kokusu vardı, sanki buradan melekler geçmiş ve geçerken her yere çiğ serpiştirmiş, bununla da yetinmeyip yerleri defne ve mersinle silmişler gibi, yollar tertemiz ve düzenliydi. İsa ile Mecdelli Meryem tanınmak istemedikleri için kervansaraylardan ve diğer yolculardan uzak duruyordu, İsa görevini ihmal ediyor değildi, ayrıca Tanrı’nın hiç kapanmayan gözleri önünde görevini ihmal etmesi kolay değildi, öyle görünüyor ki her şeye kadir olan ona bir soluklanma fırsatı tanımıştı, çünkü yolda karşısına paklanmak için yalvaran bir cüzamlı ya da murdar ruhlu bir adam çıkmadı, geçtikleri köyler neşe ve huzur içinde, şimdiden tövbe yolunda hız almış gibi Rabbi övüyordu. Meryem ile İsa nerede geceleyeceklerini umursamıyorlardı, neresi olursa olsun asıl rahatı sağlayacak olan koyun koyuna olmalarıydı. Bazen başlarının üstünde bir çatı olmuyor, çıplak göğün altında, Tanrı’nın, nesillerdir sessizliği sorgulamak için göğe çevrilen ama sessizlikten başka cevap bulamayan sayısız gözün aksini saklayan, siyah ama ışıklı gözüne bakarak uyuyorlardı. Mecdelli Meryem dünyada yalnız kalınca, bir aşk adasını fırtınalı bir denizden ve bu denizin canavarlarından korumaya çalışır gibi, bu güzel günleri ve geceleri hatırlamaya çalışacak, ama acı ve keder dolu hatıraları saklamak onun için gitgide zorlaşacak. O saat yaklaşıyor ama göğe ve yere bakan kişi, engin gökte salına salma gezerken, pençelerini açarak hızla üzerine inen şahini göremeyen ufak bir kuş gibi, yaklaştığını göremiyor. Şarkılar söyleyerek yola devam eden İsa ile Mecdelli Meryem, onları gören diğer yolcuların yüzünü güldürüyordu, Ne mutlu bir çift, diye düşünüyorlardı ve haklıydılar. Ceriko’ya böyle vardılar, oradan Beytanya’ya gitmeleri, aşırı sıcak ve gölgesizlik yüzünden tam iki gün sürdü. Mecdelli Meryem, evi fahişelik yapmak için terk etmiş olduğu için, bunca zaman sonra kardeşlerinin onu nasıl karşılayacağım bilemiyordu, Ölmüş olduğumu düşünüyorlardır, dedi, hatta ölmüş olmamı diliyorlardır. İsa onu sakinleştirmeye çalıştı, Zaman yaralan sarar, dedi, ailesinin onun kalbinde açtığı yaranın hâlâ kanadığını unutuyordu. Beytanya’ya girdiler, Meryem taranmaktan korktuğu için yüzünü örttü. Ama İsa onu azarladı, Neden saklanıyorsun, geçmişin geride kaldı ve artık yok. Aynı insan olmadığım doğru, ama utancımla o insana bağlıyım. Sen şu an sadece sensin, ve benimlesin. Rabbime şükürler olsun ki seninleyim, ama gün gelecek seni benden alacak. Örtüyü açtı ve yüzünü gösterdi, kimse de şöyle demedi, Bak, Lazarus’un ablası, orospuluk yapmak için evi terk eden.</p>

  <p>Bu bizim evimiz, dedi, ama kapıyı çalıp döndüm diyecek cesareti yoktu. İsa aralık bırakılan kapıyı iterek seslendi, Evde kimse yok mu, ve bir kadın, Kim o, diye cevap vererek kapıya çıktı. Bu Mecdelli Meryem’in ikiz kardeşi Marta’ydı, ama Marta Meryem’e çok benzemiyor, yaşını gösteriyordu, ya sefalet onu yıpratmıştı, ya da İsa’nın bakış açısı ve Marta’nın asık yüzü İsa’nın böyle düşünmesine neden olmuştu. Kapıya çıktığında Marta’nın ilk fark ettiği, karanlık bir bulutun içinden bakan aydınlık bir yüz, İsa’nın çehresi ve gözleri olmuştu, ama sonra kardeşini gördü ve huzursuzlandı, kaşlarını çattı. Yanındaki adam kim, diye düşünmüş olmalı, ya da, Bu adam göründüğü gibi biriyse, kardeşimin yanında ne işi var. Marta anlamaya çalıştı ama, bu adamın karşısına ne sıfatla çıktığını çözemedi. Büyük ihtimalle bu sebeple kardeşine, Nasılsın, ya da, Burada ne işin var, diye sormak yerine, dedi ki, Yanında getirdiğin adam kim oluyor. İsa güldü, ve bu gülücük bir ok gibi doğrudan Marta’nın kalbine saplanarak, tatlı bir sızı verdi, Ben Nasıralı İsa, dedi, kız kardeşinle birlikteyim. Yakup’u göl kenarında bıraktığında söylediği sözlerle, Romalıların diyeceği gibi, mutatis mutandis aynı sözler, Onun adı Mecdelli Meryem ve benimle birlikte. Kapıyı ardına kadar açan Marta dedi ki, İçeri buyur, bu ev senin evin sayılır, ama bunu İsa’ya mı, Meryem’e mi söylediği belli değildi. Avluya girdiklerinde Mecdelli Meryem kız kardeşinin koluna girdi ve ona dedi ki, Bu ev senin olduğu kadar benim de evim, ve ben de sana ait olmayan bu adama aidim, sizden hiçbir şeyi gizlemedim, erdeminle övünüp günahımı yüzüme vurma, huzur içinde geldim ve huzur içinde dönmek istiyorum. Marta dedi ki, Seni kardeşim olarak ağırlayacağım, seni sevgiyle kabul edeceğim gün de gelir elbet, ama daha erken, sonra bir şey düşündü ve sustu. Kardeşinin yanındaki adam, Meryem’in yaşadığı hayatı bilmiyor olabilirdi, yüzü kıpkırmızı oldu, o an ikisinden de, kendisinden de nefret etti, ama Marta’nın ne düşündüğünü kestirmekte zorlanmayan İsa ona duyması gerekenleri söyledi, dedi ki, Tanrı hepimizi, hem de her gün, o gün ne olduğumuza göre yargılar, eğer Tanrı seni şu an yargılayacak olsaydı Marta, onun gözünde Meryem’den farklı olmadığını görürdün. Bunu açıklaman gerekiyor, çünkü anlamadım. Söylenecek başka şey yok, bu sözleri kalbinde sakla ve kardeşinin yüzüne her bakışında bunları hatırla. O artık şey değil mi. Mecdelli Meryem utanmadan, Orospu değilim, diyerek kardeşinin nezaketini ihya etti. Marta vazgeçerek elleriyle yüzünü örttü, Hayır, bilmek istemiyorum, İsa’nın sözleri yeterli, sonra gözyaşlarına hâkim olamadı. Meryem kardeşinin yanına gitti ve onu kucakladı, başını göğsüne bastırdığı Marta diyordu ki, Bu ne biçim hayat, ne biçim hayat, ama kendi hayatını mı Meryem’in hayatını mı kastettiği anlaşılmıyordu. Lazarus nerede, diye sordu Meryem. Sinagoga gitti, iyi mi. Öksürük nöbetleri dışında pek bir şeyi yok. Meryem’in bu soruyu sormakta biraz geç kaldığını eklemeyi düşündü, çünkü hayırsız kardeşi, evden uzaktaki günahkâr hayatı bir tarafa, bunca yıldır ailesini bir kez bile arayıp sormamış, kardeşlerinin ne halde olduğuyla ilgilenmemişti ve Lazarus’un bünyesinin çocukluğundan beri zayıf olduğunu biliyordu. Marta gerginliği fark eden İsa’ya döndü ve dedi ki, Lazarus sinagogda kitapların nüshalarını çıkartır, bu haliyle elinden başka iş gelmiyor. Bir insanın sabahtan akşama kadar kayda değer bir işle meşgul olmadan nasıl vakit geçirebileceğini anlamıyormuş gibi konuşuyordu. Lazarus’un derdi nedir, diye sordu İsa. Öksürük nöbetleri, nefesi kesilene kadar öksürüyor, rengi atıyor, onu o halde görsen ölü sanırsın. Marta bir an duraksayıp ekledi, O bizim küçüğümüzdür, düşünmeden konuşmuştu, İsa’nın da genç olduğunu fark ederek kızardı, kıskançlık yüreğini kemirirken bir kez daha aklı karıştı, üstüne vazife olmasa da, Mecdelli Meryem dururken ona düşmese de İsa’ya dedi ki, Yorulmuşsundur, otur şöyle de ayaklarını yıkayayım. Meryem İsa ile baş başa kaldıktan sonra, şakayla karışık dedi ki, Anlaşılan biz iki kardeş seni sevmek için doğmuşuz, ve İsa da şöyle cevap verdi, Marta üzgün ve bu hayatta zevk aldığı çok az şey var. Öfkeli demek daha doğru, günahkâr bir kadını ödüllendirip kendisi gibi erdemli bir kadını bu halde bırakan Tanrı’nın adaletli olmadığını düşünüyor. Tanrı onu başka biçimde ödüllendirecek. Belki, ama dünyayı yaratan Tanrı’nın, kadınlardan bu dünyanın nimetlerini esirgemeye hakkı yok. Erkek tenini bilmek gibi nimetlerden bahsediyorsun. Tabii ki, senin kadını bilmen gibi, başka ne isterdin ey Tanrı’nın oğlu, söyle. Seninle yatan Tanrı’nın oğlu değil, Yusuf’un oğludur. Aslında sen hayatıma girdiğinden beri kendimi hiçbir Tanrı oğluyla yatıyormuş gibi hissetmedim. Tanrı’nın oğluyla demek istiyorsun. Keşke öyle olmasaydın.</p>

  <p>Kimsenin günahkâr kardeşlerinin köye döndüğünü duymasını istemeyen, bunca zaman sonra yeniden dillere düşmekten korkan Marta epey bir düşünüp taşındıktan sonra, sonunda komşunun çocuklarından birini Lazarus’a göndermeye, ona Meryem’in eve döndüğünü haber vermeye ikna oldu. İnsanların yüzüne nasıl bakacaktı, daha fenası, günahkâr kardeşiyle birlikte sokakta nasıl yürüyecekti. Komşuları ve dostlarıyla karşılaştığında başını çevirecek hali yoktu ve onlara, Bu benim kardeşim Meryem, onu hatırlıyor musun, demeye de çekiniyordu, çünkü bunu duyan, imalı imalı bakarak diyecekti ki, Tabii hatırlıyorum, Meryem’i unutmak mümkün mü, bu bayağılığın okuru rahatsız etmeyeceğini umalım, çünkü Tanrı’nın hikâyesi tamamen kutsal değildir.</p>

  <p>Lazarus eve geldiğinde Marta başka şeyler düşünmeye çalışıyordu. Lazarus Meryem’i kucakladı ve ayrı geçen yılların acısını ve bütün o huzursuzluğu bir kenara koyarak, sadece dedi ki, Eve hoş geldin kardeş. Marta sanki açıklama yapmak ona düşüyormuş gibi, İsa’yı işaret ederek dedi ki, Bu İsa, eniştemiz, ve iki erkek başlarıyla birbirlerini dostça selamladıktan sonra sohbet etmek için bir köşeye kuruldular, kadınlar da, geçmişte beraberce birçok kez yaptıkları gibi, mutfağa gidip yemeği hazırlamaya başladılar. Yemekten sonra erkekler serinde biraz hava almak için avluya çıktı, kadınlar da içeride hangi döşeği nereye koyacaklarına bir çözüm bulmaya çalıştı, çünkü artık evde dört kişiydiler. İsa beliren ilk yıldızlan uzun uzun seyrettikten sonra, sonunda Lazarus’a sordu, Çok acı çekiyor musun, Lazarus şaşırarak cevap verdi, Evet, bayağı acı çekiyorum. Acın dinecek, dedi İsa. Evet, tabii, öldükten sonra. Hayır, hemen dinecek. Hekim olduğunu bilmiyordum. Kardeşim, hekim olsaydım seni iyileştiremezdim. Hekim değilsen hiç iyileştiremezsin. İsa Lazarus’un elini tutarak mırıldandı, Artık iyileştin. Ve Lazarus, hastalığın bedenini terk ettiğini, güneşte kuruyan su gibi kaybolduğunu hissetti. Daha kolay nefes alıyor, kalbi düzgün atıyordu, olup bitene bir anlam veremeyerek korkuyla sordu, Ne oldu şimdi, kimsin sen. Dediğim gibi, hekim değilim, dedi İsa gülerek. Tanrı aşkına, kim olduğunu söyle bana. Rabbin adını boş yere anma. Bunu hak edecek ne yaptım, nasıl oldu bu iş. Meryem’i çağır, o sana anlatır. Kimseyi çağırmaya gerek kalmadı. Şamatayı duyan Marta ve Meryem, iki erkeğin birbirine girdiğini zannederek kendilerini avluya attılar, ama yanıldıklarını gördüler. Göğün avluya yayılan masmavi ışığında Lazarus İsa’yı işaret ederek dedi ki, Kimdir bu adam, bana dokunup iyileşin deyince hastalık yakamı bıraktı. Marta zangır zangır titreyen kardeşinin yine bir nöbet geçirdiğini sanarak, onu sakinleştirmeye çalıştı, ama Lazarus onu iterek dedi ki, Meryem, onu buraya sen getirdin, onun kim olduğunu söyle. Kapının eşiğinde duran Meryem istifini bozmadan şöyle dedi, O Nasıralı İsa’dır, Tanrı’nın oğlu. Şimdi, bu bölgenin insanları çok eski zamanlardan beri vahiylere ve mucizelere meraklı olmuşsa da, Marta ve Lazarus’un bu sözlere kulak asmamaları çok doğal olurdu, çünkü kişinin bir mucize eseri iyileştiğini teslim etmesiyle, elini tutanın Tanrı’nın oğlu olduğunu içine sindirmesi aynı şey değildir. Ama iman ve aşk pek çok şeyin üstesinden gelebilir, hatta bazılarına göre, İsa’nın kollarına atlayıp ağlamaya başlayan Marta’nın gösterdiği gibi, pek çok şeyin üstesinden gelmeleri için beraber olmaları bile şart değildir. Marta kendi cürretine şaşıp yere kapaklanarak bir süre hareketsiz kaldı, dudaklarından şu sözler dökülürken yüzü şekilden şekle girdi, Ve ben onun ayaklarını yıkadım. Korkudan kılını kıpırdatamayan Lazarus, kız kardeşinin vakitli ziyareti ona yepyeni bir kalp getirmiş olmasaydı, bu beklenmedik haberi duyduğunda canından olabilirdi. İsa gülümseyerek onu kucaklamaya gitti ve dedi ki, Tanrı’nın oğlunun insanoğlu olmasına şaşma, çünkü kadınlarını seçen erkekler veya erkeklerini seçen kadınlar gibi, Tanrı’nın da seçecek başka kimsesi yoktu. İsa Mecdelli Meryem için söylediği bu sözlerin Marta’nın derdini deşeceğini, umutsuzluğunu körükleyeceğini hesap edememişti. Tanrı ile oğlu arasındaki fark da buydu, Tanrı ne yaparsa kasten yapıyordu, oğlu ise düşünmeden konuşuyordu ki bu da insani bir şey. Ama önemli değil, bugün bu evde coşku var ve Marta ağlamaya bir günlüğüne ara verebilir. Ayrıca bugünden sonra da bir tesellisi var, Beytanya’nın sokaklarında, meydanlarında, çarşılarında artık hiç kimse eve dönen kız kardeşinin dedikodusunu yapamaz, çünkü çok yakmda herkes Meryem’in getirdiği adamın Lazarus’u yağlar, merhemler, otlar olmadan iyileştirdiğini öğrenecek ve gerekirse Marta kendisi, karşısına çıkan herkesi bu konuda bilgilendirecek. Eve girdiler, sohbete devam ederlerken Lazarus şöyle söyledi, Herkes Celileli bir adamın mucizeler yaptığını konuşuyor, ama kimse onun Tanrı’nın oğlu olduğunu söylemiyor. Bazı haberler öbürkülerden çabuk yayılır, dedi İsa. Sen o adam mısın. Sen kendin söyledin. Sonra İsa hikâyesini anlattı, ama çobandan bahsetmedi, Tanrı’dan bahsederken de sadece ona göründüğünü ve, Sen benim oğlumsun, dediğini söyledi. Marta ve Lazarus’u az sonra kardeşleriyle aynı yastığa baş koyacak olan adamın kutsal hamurdan yoğrulduğuna inandırmak, uzun zamandır duydukları dedikoduların gerçek olduğu bu son mucizeyle kanıtlanmasaydı, ayrıca imanla aşkın gücü olmasaydı çok zor olurdu. Çünkü İsa, Tanrı’dan korkmadan birçok adamı kucaklamış olan Mecdelli Meryem’i, etiyle kemiğiyle kucakladı. Görmemek ve duymamak için başım yorganın altına saklayan Marta’yı şu sözleri mırıldanmaya iten kibri gelin hoş görelim, Ben ondan daha çok hak ediyorum bu adamı.</p>

  <p>Sonraki gün haberler kasabayı yakıp kavurdu, Beytanya sakinleri Rabbi övdüler ve şükrettiler, dünyanın bu tür harikalar için çok küçük olduğuna inanan ve bu yüzden duyduklarına başta inanmayan imansızlar bile, mucizevi bir biçimde sağlığına kavuşan ve elinden gelse ona bağışlanan sağlığı başkalarına dağıtacağını bildikleri iyi yürekli Lazarus’la karşılaşınca fikirlerini değiştirdiler, insanlar kendi gözleriyle görebilecekleri, gerçek olup olmadığını anlamak için dokunabilecekleri, mucizeler dağıtan bu büyük adamın kaldığı evin önüne toplandı. Hastalar ve sakatlar da, bazısı sedyelerde ya da akrabalarının sırtında, bazısı yürüyerek, akın akın geldiler. Lazarus ve kız kardeşinin yaşadığı dar sokakta neredeyse izdiham yaşandı. İsa durumun vehametini fark ederek onlarla meydanda ilgileneceğini, orada birbirlerini rahat rahat görebileceklerdi söyledi. Ama kuşu kaçırmaktan korkan kalabalık yerinden kıpırdamadı, sonunda İsa yüzünü göstermek zorunda kaldı. Evden tezahürat, tantana ya da merasim beklemeden, sıradan bir adam gibi çıktı ve çıkınca da ne gök ne de yer sallandı. Elinden geldiğince doğal bir biçimde, İşte buradayım, dedi ama bu sözler köy sakinlerinin diz çöküp merhamet dilemesine yetti. Kurtar bizi, diye haykırıyordu bazısı, İyi et beni, diye yalvarıyordu diğerleri. İsa oradaki dilsizlerden birini iyileştirdi, ama diğerlerini imanları yeterince kuvvetli olmadığı için geri gönderdi. Sonraki gün gelmelerini söyledi, çünkü önce tövbe etmeleri gerekiyordu, Rabbin hükümranlığı yakındı ve zaman sona ermek üzereydi. Sen Tanrı’nın oğlu musun, diye sordular, ama İsa açıkça cevap vermedi, Eğer oğlu olmasaydım bu soruyu sormana izin vermez dilini koparırdı.</p>

  <p>Uzak topraklarda tellallık eden havarilerini beklediği Beytanya’da geçirdiği günler işte bu harikulade olaylarla başladı. Tahmin edilebileceği gibi, kuzeyde mucizeler gerçekleştiren adamın şimdi Beytanya’da olduğunu öğrenen insanlar civar köylerden ve kasabalardan Beytanya’ya akın etti. İsa’nın Lazarus’un evinden çıkmasına gerek yoktu çünkü insanlar hacca gelir gibi eve geliyordu, yine de onları orada kabul etmek yerine, köyün dışında, tövbe etmelerini vaaz edip şifa dağıtacağını söylediği tepenin eteklerine götürüyordu. Heyecan dalgası ve haberler Kudüs’e ulaştı ve dolayısıyla İsa’yı görmeye gelen kalabalık gitgide büyüdü, sonunda İsa ayaklanmalara sebep olmaktan korkarak, Beytanya’dan ayrılması gerektiğini düşünmeye başladı. Kalabalıklar kontrolden çıkınca bu tür şeylerin önüne geçilemez. Kudüs’ten Beytanya’ya şifa aramaya başta sadece yoksul halk geliyordu, ama sonra her sınıftan insan yollara düştü. Aklı başında birinin kendisini Tanrı’nın oğlu ilan ederek hayatını tehlikeye atmayacağını düşünen, duyduklarına inanamayan Ferisiler ve âlimler de meraktan Beytanya’ya geliyordu. Kudüs’e kafaları karışık döndüler, çünkü İsa soru sorulduğunda açık cevaplar vermekten kaçınıyordu. Babasıyla ilgili sorular sorup onu sıkıştıranlara, insanoğlu olduğu cevabını veriyordu, Tanrı’nın babası olduğunu söylediğindeyse, kastettiği Tanrı’nın sadece onun babası olduğu değil, tüm insanların babası olduğuydu. Büyüye ya da hileye başvurmadan kullandığı şifa gücünün nereden geldiğiyse ayrı bir konuydu. Tek yaptığı bir iki söz söylemekti, Yürü, Kalk, Konuş, Gör, Paklan, İsa cüzamlıya parmağının ucuyla dokunduğunda, cüzamlının teni sabah güneşinde parlayan çiye benziyordu, sağır dilsizler hatipler gibi konuşmaya başlıyor, kötürümler sedyeden atlayıp neşeyle dans ediyordu, körler gözlerinin gördüğüne inanamıyor, topallar sağda solda koşmaya başlıyor, sonra da koşmaya başlamanın heyecanını tekrar yaşayabilmek için tekrar topal numarası yapıyorlardı. Tövbe edin, diyordu İsa onlara, Tövbe edin, başkaca isteği yoktu. Başka isteği yoktu ama tapınağın büyücülerle falcıların ortalığı ne fena karıştırabileceğini çok iyi bilen başkâhinleri, dini, toplumsal ya da siyasi başka bir kargaşaya mahal vermemek için, bundan sonra Celilelinin yaptığı ve söylediği her şeyi yakın takibe almaya, gerekirse fenalığın üstüne gidip kökünü kazımaya karar verdi, çünkü, başkâhinin sözleriyle, Bu adam beni kandıramaz, insanın oğlu Tanrı’nın oğludur. İsa Kudüs’e gidip orada da tohum ekmeye gerek görmedi, Beytanya’da, boynunu kesecek tırpanı bilemeye devam etti.</p>

  <p>Bu arada havariler ikişerli gruplar halinde Beytanya’ya varmaya başladı, ikisi bir gün, diğer ikisi öbür gün, yolda buluşabilirlerse bazen dördü aynı gün geliyordu. Önemsiz ayrıntılar dışında hepsi aynı hikâyeyi anlatıyor, çölden gelen, sesi adeta ağaçları deviren ve kolları sanki dağları yerinden oynatan bir peygamberin, insanlığı bekleyen cezayı ve Mesih’in çok yakın olan gelişini bildirdiğini söylüyorlardı. Havarilerden hiçbiri onu görmemişti çünkü dur durak bilmeden sürekli geziyordu. Haberleri üçüncü kişilerden almış, bu adamı aramak istemişlerdi. Ama üç ay göz açıp kapayıncaya kadar geçmiş, buluşmayı kaçırmamak için geri dönmüşlerdi. İsa onlara peygamberin adım sordu, Yahya dediler. Demek geldi, dedi İsa. Artık her şeyi bilen Mecdelli Meryem dışında, kimse onu anlamadı. İsa Yahya’yı aramaya çıkmak istedi, çünkü kuşkusuz o da İsa’yı arıyordu. Ama on iki havariden, henüz köye varmayan ve beklemek zorunda oldukları ikisi, Tomas ve Yahuda İskariyot, yeni bilgiler getirebileceği için, sabırsızlıkları bir kat daha arttı. Beklemelerine değdi, çünkü geç kalan iki havari, Yahya’yı görmekle kalmamış, onunla uzun uzun konuşmuştu. Havariler Beytanya yakınlarına kurdukları çadırlardan çıkıp, Tomas ve Yahuda İskariyot’un anlatacaklarını dinlemek için köye indiler, Lazarus’un evinin avlusunda Marta, Meryem ve diğer kadınları da aralarına alıp bir çember oldular. Yahuda İskariyot ile Tomas sırayla konuşarak, Yahya’nın çölde Tanrı sözünü duyduktan sonra Erden Nehri kıyısında insanları vaftiz etmeye başladığını, günahlarının bağışlanması için onları tövbeye çağırdığını, ama insanlar akın akın gelmeye başlayınca onları azarlayarak korkuttuğunu anlattılar. Demişti ki, Ey engerekler soyu, gelecek olan gazaptan kaçmanız için sizi kim uyardı, bundan böyle tövbeye yaraşır meyveler verin, kendi kendinize, Biz İbrahim’in soyundanız demeye kalkmayın, ben size şunu söyleyeyim, Tanrı, İbrahim’e şu taşlardan çocuk yaratacak güçtedir, balta daha şimdiden ağaçların köküne dayanmıştır, iyi meyve vermeyen her ağaç kesilip ateşe atılacaktır. Halk ona, Öyleyse biz ne yapalım, diye sorunca, Yahya onlara demişti ki, İki mintanı olan, birini hiç mintanı olmayana versin, yiyeceği olan da bunu hiç yiyeceği olmayanla paylaşsın. Bazı vergi görevlileri de vaftiz olmaya gelerek ona, Öğretmenimiz, biz ne yapalım, demişlerdi ve Yahya şöyle cevap vermişti, Size buyrulandan daha çok vergi almayın. Bazı askerler de ona, Ya biz ne yapalım, diye sormuşlardı. O da onlara demişti ki, Kaba kuvvetle ya da yalan suçlamalarla kimseden para koparmayın, ücretinizle yetinin. Bu noktada ilk söz alan Tomas sustu ve Yahuda İskariyot konuşmaya başladı. Halk umut içinde bekliyordu, Yahya’yla ilgili olarak herkesin aklında, Acaba Mesih bu mu, sorusu vardı. Yahya ise hepsine şöyle cevap verdi, Ben sizi suyla vaftiz ediyorum, ama benden daha güçlü olan geliyor, ben onun çarıklarının bağını çözmeye bile layık değilim, o sizi Kutsal Ruh’la ve ateşle vaftiz edecek, harman yerini temizlemek ve buğdayı toplayıp ambarına yığmak için yabası elinde hazır duruyor, samanı ise sönmeyen ateşte yakacaktır. Yahuda İskariyot bundan başka bir şey söylemedi, herkes İsa’nın bir şey söylemesini bekledi, ama parmağıyla toprakta esrarengiz çemberler çizen İsa bir şey söylemedi. Sonra Petrus dedi ki, Sen Yahya’nın gelişini bildirdiği Mesih’sin, İsa hâlâ toprakla oynamaya devam ederek dedi ki, Bunu söyleyen sensin, ben değilim, Tanrı bana yalnızca onun oğlu olduğumu söyledi, bir an durdu ve, Ben Yahya’yı aramaya gidiyorum, diyerek sustu. Zebedi’nin oğullarından Yuhanna, Biz de seninle gelelim, dedi, ama İsa kabul etmedi, Yanıma sadece Tomas’ı ve Yahuda’yı alacağım, çünkü onlar onu gördüler, sonra dönüp Yahuda’ya sordu, Nasıl biri. Senden daha uzun boylu, dedi Yahuda, daha şişman, upuzun keçe gibi bir sakalı var, deve derisinden bir gömlekle, beline bağladığı kumaştan başka bir şey giymiyor, insanlar çölde çekirge ve balla beslendiğini söylüyorlar. Mesih’e benden daha çok benziyor, dedi İsa ve çemberden çıktı.</p>

  <p>Üç adam sabah erken saatte yola koyuldu. Yahya’nın bir yerde üç günden fazla kalmadığını ve onu Erden Nehri kıyısında insanları vaftiz ederken bulacaklarını bildiklerinden, Beytanya’dan aşağıya, Ölü Deniz’in ucundaki Betabara diye bilinen bir yere gittiler. Nehri takip ederek Ginesar Gölü’ne kadar yola devam edecek, gerekirse daha da yukarılara çıkacaklardı. Ama yolculukları bekledikleri kadar uzun sürmedi, çünkü Yahya daha Betabara’da sanki onları bekliyormuş gibi, tek başına karşılarına çıktı. Adamı ilk gördüklerinde aralarında bayağı mesafe vardı. Nehir kenarında oturuyordu, etrafında kafa taslarına benzeyen sarp kayalar ve açık yaralara benzeyen çukurlar vardı. Sağ tarafta, güneşin ve göğün altında, korkunç yüzeyi dökme bakır gibi parlayan uğursuz Ölü Deniz vardı.</p>

  <p>Yaklaşınca İsa yanındakilere sordu, Bakın, bu o mu. Gözlerini güneşten sakınmak için ellerini alınlarına götüren havariler, adama dikkatle baktılar ve dediler ki, Ya o ya da ikizi. Ben dönene kadar burada bekleyin, yaklaşmayın, dedi İsa, ve nehir kıyısına indi. Tomas ve Yahuda yere oturdular ve tümseklerle çukurlar yüzünden bir belirip bir yok olan İsa’nın arkasından baktılar, kıyıya varıp, onu istifini bozmadan bekleyen Yahya’nın yanına gitmesini seyrettiler. Dilerim yanılmadık, dedi Tomas. Daha yakından bakmalıydık, dedi Yahuda İskariyot. Ama İsa Yahya’yı görür görmez tanımış, yine de laf olsun diye sormuştu. Aşağıda, İsa’nın iyice yaklaştığını gören Yahya ayağa kalktı ve ona baktı. Yahuda İşkariyot içinden, Ne söyleyecekler birbirlerine, diyordu. Herhalde İsa bize anlatır, Belki de anlatmaz, dedi Tomas. iki adam aşağıda yüz yüzeydi ve aralarında hararetli bir konuşma geçiyor, en azından el kol hareketlerinden bu anlaşılıyordu. Sonra birlikte su kenarına gittiler, bir tümseğin ardında kaldıklarından artık görünmüyorlardı. Ama Tomas ve Yahuda orada neler olduğunu biliyordu, çünkü Yahya onları da vaftiz etmiş, bellerine kadar suya sokmuştu. Yahya avuçlarına su alacak, suyu havaya kaldıracak, İsa’nın başına serpecek, ve dua edecek, Seni bu suyla vaftiz ediyorum, ateşini beslesin diye. Sonra Yahya ile İsa sudan çıkıp, bohçalarını ellerine alacaklar, vedalaşacaklar ve Yahya kuzeye doğru nehir kıyısından yoluna devam edecek, İsa yanımıza gelecek. Tomas ve Yahuda İskariyot onu bekliyor, İsa nihayet geliyor, ama bir şey söylemeden yanlarından geçiyor ve Beytanya yönünde yürümeye devam ediyor. Merakları dinmeyen havariler şaşkın şaşkın onun peşinden yürüyor, sonunda Tomas dayanamıyor ve Yahuda’nın el işaretine aldırmadan soruyor, Bize Yahya’nın neler söylediğini anlatmayacak mısın. Vakti gelince, diye cevap verdi İsa. En azından sana Mesih olduğunu söyledi mi, onu söyle bize. Vakti gelince, diye tekrarladı İsa. Havariler İsa’nın, Mesih’in ortaya çıkmasının vaktinin gelmediğini kastettiğini düşündüler.</p>

  <p>O gün olup biteni sadece Mecdelli Meryem öğrenebildi. Az konuştuk, dedi İsa, Yahya karşılaşır karşılaşmaz bana, Beklediğim sen misin, yoksa daha bekleyecek miyim, diye sordu. Peki sen ne dedin. Ben de ona körlerin görmeye, sakatların yürümeye, sağırların duymaya, cüzamlıların paklanmaya başladığını, fakirlerin müjdeyi aldığını söyledim. O ne dedi. Mesih’in bunca şey yapmasına gerek olmadığını, ondan bekleneni yapmasının yeteceğini söyledi. Bu mu bütün söylediği. Evet, hepsi bu. Peki Mesih’ten beklenen nedir. Ben de ona bunu sordum, Ne cevap verdi, Bunu benim bulmam gerektiğini söyledi, Başka ne dedi. Hiçbir şey, beni nehre götürdü, vaftiz etti ve yürüdü gitti. Seni vaftiz ederken ne söyledi. Seni suyla vaftiz ediyorum, içindeki ateşi beslesin diye. Bu konuşmadan sonra İsa bir hafta Mecdelli Meryem’e tek söz söylemedi. Lazarus’un evinden ayrıldı, Beytanya’nın dışında, havarilerinin çadırlarının yakınında bir çadır kurdu, günlerini tek başına çadırda geçirdi. Mecdelli Meryem’in çadıra girmesine de izin vermedi, kendisi de çadırdan yalnızca geceleri, dağda gezmek için çıkıyordu. Bazen havariler gizlice, güya onu vahşi hayvanlardan korumak için, onu takip ediyordu, halbuki o bölgede vahşi hayvan yoktu. Tenha bir yer bulup oturuyor, göğe bakmıyor, kayaların arasından ya da bir bayırdan birinin çıkmasını bekler gibi dalıp gidiyordu. Ay yeryüzünü aydınlatıyordu, biri çıkıp gelse mutlaka görünürdü, ama hiç görünmedi. İsa şafakla birlikte kampa dönüyor, sırayla Yuhanna ile Yahuda İskariyot’un onun için hazırladığı yemekten biraz yiyor, ama artık kimseye selam vermiyordu. Hatta bir defasında Petrus her şeyin yolunda olup olmadığını sordu, verilecek yeni emirleri beklediğini söyledi, ama İsa onu azarladı. Petrus’un kabahati yoktu, sadece soruyu çok erken sormuştu, çünkü İsa sekiz günün sonunda, gün ortasında çadırdan çıktı, havarileriyle yemek yedi, yemek bitince onlara dedi ki, Yarın Kudüs’e, tapınağa gidiyoruz, orada benim yaptığımı yapacaksınız, çünkü Tanrı’nın oğlunun, babasının evinde ne işler döndüğünü öğrenmesinin vakti geldi, Mesih artık kendisinden bekleneni yapacak. Havariler başka şeyler sordu, ama İsa, Çok yakında göreceksiniz, dedi, başka da bir şey söylemedi. Havariler böyle sözler işitmeye, onu bu kadar ciddi görmeye alışık değildi, yumuşak başlı, sakin, Tanrı nereye gönderirse şikâyet etmeden giden İsa artık kaybolmuştu. Bu değişimin sebebi bilinmiyor, havarilerinden uzaklaşmasının, geceleri cin çarpmış gibi tepeleri arşınlamasının sebebi anlaşılamıyordu. En yaşlıları Petrus, İsa’nın onlara durup dururken, hem de bu şekilde, yük taşıtılacak kölelerle konuşur gibi, sanki açıklama beklemeden emirleri yerine getirmeleri gerekiyormuş gibi Kudüs’e gideceklerini söylemesini hoş karşılamadı. Nitekim itiraz etti, Hem Tanrı’nın oğlunu hem de insanoğlunu sayıyoruz, senin gücünü tanıyoruz ve sözde ve işte sana itaat etmeye hazırız, ama bize yaramaz çocuklar ya da bunak ihtiyarlar gibi davranman doğru mu, bize bir şey anlatmadan ve fikrimizi sormadan, karar vermemizi beklemeden emirler yağdırman hoş mu. Affedin beni, hepiniz, dedi İsa, çünkü ben bile beni Kudüs’e çekenin ne olduğunu bilmiyorum, bana söylenen gitmem gerektiği, hepsi bu, peşimden gelmek zorunda değilsiniz. Bunu sana kim söyledi, İçimde bir ses var, bana neyi yapıp neyi yapmayacağımı söylüyor. Yahya ile buluştuğundan beri çok farklısın. Evet, huzur getirmenin yeterli olmadığını anladım, kişi kılıç da kuşanmalı. Eğer Tanrı’nın hükümranlığı yakınsa, kılıca ne hacet, diye sordu Andreya. Çünkü Tanrı hükümranlığının ne yolla geleceğini bildirmedi, barışı denedik, bir de kılıcı deneyelim, Tanrı seçimini yapacaktır, tekrarlıyorum, benimle gelmek zorunda değilsiniz. Nereye gidersen git seni izleyeceğimizi biliyorsun, dedi Yuhanna, ve İsa şöyle cevapladı, Emin olma, benimle gelenler görecek.</p>

  <p>İsa sonraki gün vedalaşmak ve Lazarus ile Marta’ya inzivadan çıktığını, yeniden havarileriyle vakit geçirmeye başladığını bildirmek üzere Lazarus’un evine gitti. Marta Lazarus’un sinagogda olduğunu söyledi. İsa ve havarileri Kudüs yollarına düştü, Mecdelli Meryem ve onlara eşlik eden diğer kadınlar, Beytanya’nın son evine kadar peşlerinden gitti, orada durdular ve erkeklerin arkasından baktılar, ama adamların biri bile bir kez olsun dönüp ardına bakmadı. Hava bulutlu, yağmur geliyor, belki de bu yüzden yollarda çok az insan var, Kudüs’te acil işi olmayanlar evde oturup gökten bir işaret beklemeye başlamış olmalı. On üç adam yürüyor, yağmur yüklü bulutlar, sanki gökle yer tekrar bir araya gelmeye karar vermiş gibi dağların tepelerinde kükrüyordu, kalıpla külçe, dişi ve erkek, dış ve iç. Yollar boştu ama şehir girişine vardıklarında her zamanki kalabalıkla karşılaştılar, bu yüzden durup beklediler. Olaylar umulmadık bir biçimde gelişiyordu. Hemen hepsi yalınayak ve uzun sakallı, ellerinde uzun değnekler, mintanlarının üstünde eski pelerinler on üç adam şehir kapısına dayanınca şaşıran insanlar geri çekildi. Soruyorlardı, Bu adamlar nereden çıktı, önde yürüyen kim. Bir Çelileli çıkıp konuşana kadar hiç kimse cevabı öğrenemedi, Bu Nasıralı İsa, Tanrı’nın oğlu olduğunu söylüyor ve mucizeler yapıyor. Nereye gidiyorlar, diye sordular, ve bunu öğrenmenin en kolay yolu takip etmek olduğundan, birçoğu peşlerine takıldı, öyle ki tapınağın girişine vardıklarında bin kişi olmuşlardı, herkes neler olacağını beklemeye başladı. İsa para bozanların yanına gitti ve havarilere dedi ki, Buraya bunun için geldik, bu sözlerin ardından masaları birer birer devirmeye başladı, alanlarla satanları da itip kaktı. Öyle bir gürültü koptu ki, sesini duyurabildiyse avazı çıktığı kadar bağırdığı içindi, Benim evim dua evi olacak diye yazılmıştır, siz burayı haydut yatağına çevirmişsiniz, masaları devirmeye devam etti, paralar yerlere saçıldı, sevince boğulan kalabalık yerlerde sürünerek bu nimetten faydalanmaya çalıştı.</p>
</body>
</html>