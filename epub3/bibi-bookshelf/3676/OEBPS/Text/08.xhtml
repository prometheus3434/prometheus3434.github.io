<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Marangozlar arasında bir marangoz, Yusuf, yemeğini bitirmiş, iş arkadaşlarıyla aylaklık ediyordu, ustabaşının devam işaretini vermesine biraz daha zaman vardı. Biraz daha oturabilir, hatta isterse yere uzanıp biraz kestirebilir, gözlerini yumup tatlı hayallere dalabilir, açık alanlarda, Samiriye’nin kırlarında koştuğunu, gözünde tüten Nasıra’dan aşağılara baktığını hayal edebilirdi. Bu dayanılmaz gurbetliğin yakında sona ereceğini, sabaha karşı gökteki yıldızlar sönerken, evlerimizi koruyup adımlarımıza yön veren Tanrı’ya methiyeler düzerek evine doğru ilerliyor olacağını düşündükçe içi içine sığmıyordu. Bir an içi geçen Yusuf, uyuyakaldığını ve ustabaşının işaretini kaçırdığım sanarak, bir telaşla açtı gözlerini, ama bazısı kendini sohbete iyiden iyiye kaptıran, bazısı hâlâ tatlı tatlı uyuklayan ahbapları bir yere ayrılmamıştı, sanki bugün neşesi yerinde olan ustabaşı, işçilerinin huzurunu bozmamak için, yüce gönüllülük edip erken paydos edecekti. Güneş tepede, sert rüzgârlar kurban ateşinden yükselen dumanı diğer yöne sürüklüyor. Hipodrom inşaatının devam ettiği alana bakan bu bayırda, tapınakta pazarlık eden esnafın gürültüsü bile duyulmuyor. Sanki zaman makinesi durmuş, evrenin tüm zaman ve mekânlarından sorumlu o en kudretli ustabaşının işaretini bekliyor. Yusuf birden huzursuz oldu, halbuki biraz önce yüreği neşeyle çarpıyordu. Etrafına bakındı ve son haftalarda gözünün iyiden iyiye alıştığı aynı inşaat alanını gördü, taş levhalar ve ahşap doğramalar, yerde taş ustalarının ürünü beyaz tozdan bir katman, hiç kuruyamayan talaş. Bu beklenmedik huzursuzluğa bir bahane uydurmaya çalıştı, bu inşaatı bitirmek onun görevi olmasa ve hatta gitmek için bin bir türlü sebebi olsa da, muhtemelen, buradaki işi yarım bırakıp gitmek zorunda olduğu için, işi yarım bıraktığını düşündüğü için huzursuz oluyordu. Ayağa kalkarken ne kadar zamanı kaldığını hesaplamaya çalıştı. Ustabaşı dönüp bu tarafa bakmamıştı, Yusuf da çalıştığı son tezgâha bir kez daha bakmaya, rendelediği tahtalar ve çaktığı çivilerle birleştirdiği kalaslara veda etmeye karar verdi, ama onunkileri diğerlerinden ayırmak mümkün değildi, hangi arı, Bu balı ben yaptım, diyebilir ki.</p>

  <p>Yusuf etrafına son bir kez, uzun uzun baktıktan sonra, inşaat alanına doğru yola koyuluyordu ki durup karşı bayırdaki şehre de bir kez bakmak istedi. Kat kat inşa edilmiş bir şehir, güneşte ekmek rengini alana kadar pişen taşlar. Artık ustabaşı işareti vermiş olmalıydı, ama Yusuf’un hiç acelesi yoktu, şehre bakakalmıştı ve kim bilir neyin beklentisi içindeydi. Dakikalar geçti ama bir değişiklik yoktu. Yusuf kendi kendine, Galiba artık işe dönmem gerekiyor, diye söylenirken, durduğu yerin aşağısındaki patikadan sesler geldiğini duydu, taş duvardan başım uzatıp baktığında üç asker gördü. Devriye gezerken, soluklanmak için durmuş olmalıydılar, mızraklarından destek alarak duran ikisi, onlardan daha yaşlı görünen, muhtemelen üstleri olan üçüncünün söylediklerini dinliyordu. Kimin ast kimin üst olduğunu anlamak, üniformaları birbirinden ayırmada, armaların, apoletlerin ya da rütbe belirten şeritlerin anlam ve önemini kavramada güçlük çeken birisi için pek kolay değil. Yusuf’un duyabildiği üç-beş söz bir araya geldiğinde, ortaya şuna benzer bir soru çıkıyordu, Peki bu ne zaman olacak, genç askerlerden biri tane tane konuşarak cevap verdi, Üçüncü saatin başlangıcında, herkes evine girdikten sonra. Bunun üzerine öteki sordu, Kaçımızı göndereceklermiş, ve aldığı cevap şuydu, Kaçımızı bilmiyorum ama köyün etrafını çevirecek kadar askere ihtiyaç olduğu kesin. Emir hepsini öldürmemiz için mi. Hayırbe adam, hepsini değil, yalnızca üç yaşın altındaki çocukları. İki yaşındaki bir çocukla dört yaşındaki bir çocuğu birbirinden ayırmak kolay iş değil. Öldüreceklerimiz toplam kaç kişi edecekmiş, diye sordu öteki. Sayım sonuçlarına göre, dedi yaşlı görünen, Hepsi toplam yirmi beş civarında olmalı. Yusuf’un gözleri, sanki konuşmayı kulaklarından daha iyi duyabileceklermiş gibi fal taşı gibi açıldı, adamı tepeden tırnağa bir titreme aldı, çünkü bu askerlerin adam öldürmekten bahsettiği ortadaydı. Adam öldürecekler, ama kimi, diye sordu kendi kendine, şaşkına dönmüştü, dehşete düşmüştü, Yok yok, bunlar adam da öldürmeyecek, çocukları öldürecek bunlar. Üç yaşın altındaki çocukları, demişti üstleri, ya da belki de genç olanlardan biri, üç yaşından küçükleri ama nerede, neredekileri. Yusuf eğilip aşağı bağıramadı, Savaş mı çıktı. Bacaklarının titrediğini hissediyordu. Askerlerden birinin, üzüntüyle, yine de rahatlamış olduğunu gizlemeyen bir şekilde şöyle söylediğini duydu, Çocuklarımız da biz de Beytüllahimli olmadığımıza şükretmeliyiz. Neden Beytüllahim’deki çocukları öldürmeye karar vermiş bilen var mı, neden Beytüllahim de başka bir yer değil, diye sordu biri. Bilmiyorum, komutan söylemedi, kendisinin de bildiğini zannetmiyorum, emir kraldan geldi, bu kadarını bil yeter. Askerlerden biri, kaderi bölüp insanlar arasında pay ediyormuş gibi, mızrağıyla yere bir çizgi çekerken, diğeri şöyle dedi, İçimizden gelen kötülük yetmezmiş gibi, bir de gücü istismar edenler için kötülüğe araç olan biz, ne sefil varlıklarız. Ama Yusuf bu sözleri işitmedi. Tünediği yeri çoktan terk etmişti. Önce iki büklüm, usul adımlarla uzaklaşmış, yeteri kadar gizlendiğine karar verdikten sonra da, geçtiği yerde sağa sola çakıl saçarak, deli dana gibi koşmaya başlamıştı. Yukarıdaki yerinde tespitle, tespitte bulunduğunu iddia ettiğimiz zatın zavallılığı arasındaki mutlak çelişkiye dönecek olursak, ne yazık ki, Yusuf’u şahit gösteremediğimize göre, askerin gerçekten böyle filozofça bir tutum takınıp takınmadığından şüphe duymak için bir sebebimiz var.</p>
</body>
</html>