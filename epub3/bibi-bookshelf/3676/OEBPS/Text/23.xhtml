<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Sisli bir sabah. Balıkçı döşeğinde doğruluyor, kapıdaki çatlaktan dışarıdaki beyazlığa bakıyor, ve karısına diyor ki, Bugün göle açılmayacağını, bu siste balık bile kaybeder yolunu. Bir kıyıdan diğer kıyıya bütün balıkçılar, hem de az çok aynı sözlerle aynısını tekrarlıyor, halbuki yılın bu zamanı hiç böyle sis olmazdı, şaşırıyorlar. Sadece birisi, kendisi balıkçı olmayan ama balıkçılarla yaşayan ve geçimini balıktan sağlayan birisi, gidip kapıyı aralıyor ve bugünün beklediği gün olduğunu anlıyor.</p>

  <p>Donuk göğe bakıp diyor ki, Ben balığa çıkıyorum. Mecdelli Meryem soruyor. Gitmek zorunda mısın, ve İsa cevap veriyor, Uzun zamandır bugünün gelmesini bekliyorum. Bir şeyler atıştırmayacak mısın. Açtı ama kadını kucaklayıp dedi ki, Sonunda kim olduğumu ve benden ne istendiğini öğrenebileceğim, sonra sisten kendi ayaklarını bile göremezken, şaşırtıcı bir güvenle bayırdan aşağı indi ve su kenarına vardı, kayıklardan birine atladı ve küreklere asıldı, nereye gittiğini bilmeden, kıyıdan uzaklaşmaya, gölün ortasında görünmez bir yere doğru ilerlemeye başladı. Kayığın iki yanından sarkan küreklerin suya girip çıktıkça çıkarttığı ses, kürek bağlarından çıkan gıcırtı, suda oluşan köpükler ve girdapların hışırtısı, karıları, Balığa çıkmayacaksan yat da biraz daha uyu bari, diyen balıkçıları uyanık tutuyordu. Köyün sakinleri huzursuzca, hatta sıkıntıyla, bu yoğun sis içinde göle doğru bakarak kürek sesinin kesilmesini beklediler, ancak bundan sonra sakinleşecek ve evlerine dönerek, kapılarını asma kilitlerle, tahta desteklerle sağlama alacaklardı, yine de biliyorlardı ki, eğer gölde dolaşan kişi düşündükleri kişi idiyse, bu yana göndereceği bir rüzgâr tüm köyü yerle bir etmeye yeterdi. Sis İsa’nın ilerlemesine izin veriyor, ama gözleri ancak küreklerin ucunu ve kayığın kıç tarafım görebiliyor, orada da bank işlevi gören bir tahtadan başka bir şey yok. Gerisi, başta bulanık, kül rengiyken, kayık hedefine doğru ilerledikçe oradan gelen ışıkla karbeyaza dönen çıplak bir duvar, ışık sessizlikle bir ses arar gibi titreşiyor. Işıktan bir kürenin içine giren kayık sonunda duruyor, gölün tam ortasına vardı. Tanrı kayığın kıç tarafında şimdi, tahtanın üstünde oturuyor.</p>

  <p>Önceki buluşmanın aksine, bu kez kendisini bir bulut ya da duman gibi göstermiyor, öyle yapsaydı bu sisin içinde kaybolurdu. İriyarı, yaşlıca bir adam, koca sakalı koynuna kadar uzuyor, başı açık, saçları düz, uzun, geniş ve güçlü bir yüzü, ve konuştuğu zaman hareket ettiği zor seçilen etli dudakları var. Varlıklı bir Yahudi gibi giyinmiş, eflatun rengi uzun bir mintanı, mavi, altın sırma işlemeli uzun kollu bir pelerini var, kalın tabanlı sandalları çok yürüyenlerden, boş durmayı sevmeyenlerden olduğunu gösteriyor. O gittikten sonra, soracağız, Saçı nasıldı, beyaz mıydı, siyah mı yoksa kumral mı hatırlamayacağız, yaşını hesaba katarsak beyaz olmalı ama, bazılarının saçı geç ağarır, belki onlardandır. İsa uzun bir konuşmaya hazırlanır gibi kürekleri kaldırdı ve kayığın içine koydu, ama sadece dedi ki, İşte buradayım. Tanrı özenli ve yavaş hareketlerle, pelerininin dizlerini kapatan eteklerinin katlarını düzeltti ve dedi ki, Evet, işte buradayız. Sesine bakılırsa gülüyordu, ama dudakları pek kımıldamamış, sadece sakalı bir çanın tınısını andırır biçimde titremişti. İsa dedi ki, Ben buraya kim olduğumu ve ahde göre bundan sonra neler yapmam gerektiğini öğrenmeye geldim. Tanrı dedi ki, Burada iki soru var, bunları birer birer ele alalım, nereden başlamak istersin, ilkiyle, dedi İsa, ve tekrar sordu, Ben kimim. Bilmiyor musun. Şey, bildiğimi sanıyordum, babamın oğlu olduğumu düşünüyordum. Hangi babadan bahsediyorsun. Benim babamdan, marangoz Yusuf’tan, Eli oğlu Yusuf’tan, yoksa Eli değil de Yakup muydu, bilmiyorum, artık emin değilim. Hani şu çarmıha gerilen. Başkası varsa da ben bilmiyordum. Romalıların trajik bir hatası, zavallı baban masum öldü, halbuki suç işlememişti. Biraz önce söylediklerine bakılırsa, bir babam daha olmalı, kim o. Seninle iftihar ediyorum, görüyorum ki çok zekisin, gözünden bir şey kaçmıyor. Zekâya gerek kalmadı, şeytan söyleyeceğini söyledi. Şeytanla bir mi oldun yoksa. Hayır, öyle bir şey yapmadım, şeytan bana geldi. Peki neler duydun ondan. Senin oğlun olduğumu. Tanrı başını sallayarak bunu doğruladı ve ona dedi ki, Evet, sen benim oğlumsun. Ama bir insan nasıl Tanrı’nın oğlu olabilir. Eğer Tanrı’nın oğluysan, bir insan değilsin. Ama ben bir insanım, nefes alıyorum, yemek yiyorum, uyuyorum, ve bir insan gibi seviyorum, öyleyse bir insan olarak doğdum ve bir insan olarak öleceğim. Yerinde olsam bu kadar emin olmazdım. Ne demek istiyorsun. Bu ikinci soru, daha onun sırası gelmedi, şeytan sana benim oğlun olduğunu söylediğinde nasıl cevap verdin. Cevap vermedim, senin geleceğin günü bekledim, onu işkence ettiği adamın bedeninden kovdum, adam kendisine Lejiyon dendiğini çünkü ondan çok olduğunu söyledi. Şeytan şimdi nerede. Hiçbir fikrim yok. Cinleri kovduğunu sen kendin söyledin. Bir bedenden kovulan cinlerin nereye gideceği bilinmez, sen bunu benden daha iyi bilirsin. Benim şeytanın işlerini takip ettiğimi nereden çıkarttın. Tanrıysan, her şeyi bilmelisin. Bir yere kadar, bir yere kadar. Nereye kadar peki. Canım bilmezlikten gelmek isteyene kadar. En azından nasıl ve ne sebeple oğlun olduğumu biliyorsundur. Görüyorum ki şimdi kendine daha çok güveniyorsun, ilk buluşmadaki gibi sabırlı değilsin. O zamanlar küçük bir çocuktum, utangaçtım, ama şimdi gördüğün gibi, büyüdüm. Ve korkmuyorsun. Hayır. Korkacaksın, korku olmadan olmaz, Tanrı’nın oğulları için bile böyle bu. Yani başkaları da mı var. Bu ne demek şimdi, başka kimler. Başka oğulların. Hayır, bana sadece bir tane lazımdı. Peki ben nasıl senin oğlun oldum. Annen sana anlatmadı mı. Annem biliyor mu. Bilsin diye ona bir melek gönderdim, sana anlattığını sanıyordum. Bu melek annemin yanına ne zaman gitti. Bir bakalım, eğer yanılmıyorsam, evi ikinci terk edişinden sonra, Kana’da suyu şaraba dönüştürmenden önce. Yani biliyordu ve bana söylemedi, ona çölde seni gördüğümü söylediğimde bana inanmamıştı, meleği gördüğü zaman doğru söylediğimi anlamış olmalı, yine de bana söylemedi. Sonuçta sen de bir kadınla yaşadığına göre artık onları tanımışsındır, onların kendilerine göre dertleri tasaları vardır. Ne derdi, ne tasası. Peki açıklayayım, sen ana rahmine düşmeden önce babanın tohumuyla kendi tohumumu karıştırdım, en kolay yolu buydu, göze de batmayacaktı. Tohumlar karıştıysa, senin oğlun olduğumu nereden biliyorsun. Her koşulda kendinden emin olmak doğru bir tavır değil, katılıyorum, ama ben eminim, Tanrıysam izin ver de bir farkım olsun. Neden bir oğul istedin. Gökte yanımda bir oğlum yoktu, bu yüzden kendime yeryüzünden bir tane ayarlayayım dedim, bu hiç görülmemiş bir şey değildir, tanrısı ve tanrıçası bol olan dinlerde bile, tanrıların gökte kendi işleriyle uğraşacakken sırf hava değişikliği için bile yeryüzüne indiğini biliyoruz, ayrıca kahramanlar ve harikalar yaratmakta insanoğluna yardımcı olmadıklarını da söyleyemezsin. İşte oğlun karşında, ondan ne istiyorsun. Onu hava değişikliği için istemedim tabii ki. Neden istedin o zaman. Çünkü burada, yeryüzünde bana yardım edecek birine ihtiyacım vardı. Ama sen Tanrı’sın ve yardıma ihtiyacın yok. Bu ikinci soru.</p>

  <p>Bu sözleri izleyen sessizlikle, sisin içinde ne taraftan geldiği anlaşılmayan ama giderek yaklaşan kulaç sesleri duyuldu. Bu kadar gürültü yaptığına bakılırsa, iyi bir yüzücü değildi ve çok yorulmuştu. İsa Tanrı’nın güldüğünü gördüğünü sandı, yüzen adamın kayığı çevreleyen açıklığa varmasını beklediğini düşündü. Yüzücü beklenmedik biçimde sancak tarafında belirdi, İsa dönüp baktı, ne olduğu anlaşılmayan karaltıyı ilk görüşte kulakları suyun üzerinde kalan bir domuza, birkaç kulaç sonraysa bir adama, ya da en azından insan biçimli bir varlığa benzetti. Tanrı merakından değil, gerçekten ilgilendiğinden, adeta son bir gayret göstermesi için destek olmak amacıyla yüzünü yüzücüye döndü ve bu hemen etkisini gösterdi, adam onca mesafeyi yüzerek kat eden kendisi değilmiş gibi daha hızlı yüzmeye, seri ve düzenli kulaçlar atmaya başladı. Başının yarısı hâlâ sudaydı ama iri elleriyle kayığa tutundu. Bu uzun parmaklı, nasırlı koca eller, uzun boylu, yapılı ve Tanrı gibi çok bahar görmüş bir adamın olmalıydı. Kayık sallandı, yüzücünün önce başı sonra da vücudu her yana su damlatarak kayığa çıktı, en son da bacaklar geldi, ve vaki oldu ki derinlerden kopup gelen bu ejderha, bunca yıl sonra tekrar ortaya çıkmaya karar veren çobandan başkası değildi. Sizi yalnız bırakmayayım dedim, gibi bir açıklama yaparak kayığın bir köşesine, Tanrı ile İsa’nın arasında ikisine eşit uzaklıkta bir yere oturdu, ama sanki hiç ağırlığı yokmuş ya da gerçekte orada oturmuyormuş gibi, kayık o tarafa yatmadı, Sizi yalnız bırakmayayım dedim, diye tekrarladı, umarım söz almak için çok geç kalmamışımdır. Konuşuyorduk ama sadede gelemedik, diye cevap verdi Tanrı, sonra İsa’ya döndü ve dedi ki, işte hakkında konuştuğumuz şeytan budur. İsa önce birine, sonra ötekine baktı, sakalı saymazsak birbirlerine ikiz gibi benziyorlardı, ama şeytan daha genç, daha dinç görünüyordu, İsa dedi ki, Ben onu iyi tanıyorum, çoban bilindiği zamanlarda onunla tam dört yıl geçirdim, Biriyle birlikte yaşaman gerekiyordu, benimle yaşayamazdın, ailenle yaşamayı reddetmiştin, geriye bir tek şeytan kalıyor. O mu gelip beni buldu yoksa onu sen mi gönderdin. Ne o seni buldu ne ben gönderdim, düşündük taşındık, en iyi çözümün bu olacağına karar verdik. Gadaralı cinli adamın ağzından konuşurken bana senin oğlun olduğumu demek bu sayede söyledi. Kesinlikle. Demek ikiniz de beni karanlıkta bıraktınız. Bütün insanlar gibi. Ama benim bir insan olmadığımı söylemiştin. Bu doğru, ama teknik olarak ete kemiğe büründün. Peki şimdi siz ikiniz, benden ne istiyorsunuz. Bir şey isteyen o değil, benim. Ama ikiniz de buradasınız, ve görüyorum ki çobanın gelişi seni pek şaşırtmadı, onu bekliyordun herhalde. Yok, öyle değil, ama şeytan her an her yerde karşına çıkabilir. Eğer sen ve ben ikimiz arasındaki bir meseleyi karara bağlayacaksak, o niçin burada ve neden onu def etmiyorsun. Şeytanın emrindeki ayak takımı sözleriyle ya da işleriyle başa bela olursa def edilebilir, ama şeytan def edilemez. Öyleyse burada çünkü bu konuşma onu da ilgilendiriyor. Oğlum, bak bu sözlerim kulağına küpe olsun, Tanrı’yı ilgilendiren her şey şeytanı da ilgilendirir. Düşmanı sürekli adıyla anmamak için bazen çoban diye andığımız şeytan, Tanrı’nın bu söyledikleriyle çelişir biçimde dinlemiyor ya da ilgilenmiyormuş gibi görünüyor, yine de söylenenleri duyuyordu. Ve vaki oldu ki bunu yalandan yapıyordu, çünkü İsa, Şimdi şu ikinci soruya dönelim, dediğinde, kulaklarını dikip pür dikkat dinlemeye koyuldu.</p>

  <p>Tanrı derin bir nefes aldı, etrafındaki sise baktı, ilginç bir buluş yapan bir adamın şaşkın ve ürkek sesiyle mırıldandı, Burası çöle hiç benzemiyor. Gözlerini İsa’ya çevirdi, bir süre sustu, sonra kaçınılmaz olana teslim olarak konuşmaya başladı, Tatminsizlik, evladım, insanın kalbine onu yaratan Tanrı tarafından konmuştur, kendimden bahsediyorum, ama bu tatminsizlik, ki insanı benim benzerim kılar, benim kendi kalbimde doğup büyüdü, zamanla zayıflayacağı yerde gitgide güçlendi, daha baskıcı, daha ısrarcı oldu. Tanrı bu ilk tespiti hakkında biraz kafa yormak ister gibi bir an duraksadı, Çünkü son dört bin dört yıldır Yahudilerin Tanrısıyım, ta başından beri kavgacı, zor bir milletti, ama çoğunlukla iyi geçindiğimizi söyleyebiliriz, şu an beni ciddiye alıyorlar ve görünüşe bakılırsa bundan sonra da benden vazgeçmeyecekler. Öyleyse tatmin oldun, dedi İsa. Hem oldum hem olmadım, ya da daha doğrusu şöyle söyleyeyim, susturmaya çalışsam da söz dinlemeyen yüreğim olmasaydı tatmin olabilirdim. Bana diyor ki, Sunaklara akan kanın asla telafi edemeyeceği dört bin dört yılın sonunda, tamam, belki iyi iş başardın, ama neye yarar, hâlâ küçük bir ulusun Tanrısısın, yarattığın şu dünyanın küçük bir bölgesini kaplıyorlar. Söyle bana oğlum, bu moral bozukluğuyla içim nasıl rahat etsin. Ben bir dünya yaratmadığım için, sana cevap verecek durumda değilim, dedi İsa. Doğru, cevap veremezsin, ama yardım edebilirsin. Nasıl bir yardım. Sözümü yay, daha fazla insanın Tanrısı olmamı sağla. Anlamıyorum. Eğer üstüne düşen görevi yerine getirirsen, yani sana biçtiğim rolü hakkıyla oynayabilirsen, bütün engellere ve güçlüklere rağmen önümüzdeki altı yüzyıl içinde Yahudilerin Tanrısı olmaktan kurtulup, Katolik diye anacağımız kimselerin Tanrısı olacağım, Yunanca bir kelimedir. Bana biçtiğin rol nedir. Şehit rolü, evladım, kurban rolü, bir inancı yaymak, vicdanlara dokunmak için bu rolden iyisi yoktur. Tanrı süt ve bal der gibi, şehit ve kurban diyor, şeytan acıma, bilimsel merak ve tiksinti arası acayip bir ifadeyle İsa’yı süzüyor, İsa ise sanki sis üzerine kapanıyormuş gibi ürperiyordu.</p>

  <p>İsa, Bana güç ve görkem vaat etmiştin, diye söylenirken soğuktan titriyordu. Vaadimi unutmadım, ama sen de ahde göre bunları ancak ölümden sonra elde edeceğini unutma. Güç ya da görkem ölünün ne işine yarar ki. Şey, tam olarak ölü olacağın söylenemez, Tanrı’nın oğlu olarak benim yanımda olacaksın, ya da benim içimde, bilmiyorum, henüz karar vermedim. Nasıl ölü olmayacağıma henüz karar vermedin demek. Evet, bu doğru, mesela kiliselerde ve sunaklarda seni el üstünde tutacaklar, o kadar ki sonunda benim senden önce geldiğimi unutacaklar, ama dert değil, bollukta paylaşılır, kıtlıkta ne mümkün. İsa çobana baktı, güldüğünü gördü ve o an anladı, Şimdi şeytanın neden burada olduğunu anladım, eğer gücün başka diyarlarda yaşayan başka halklara yayılacaksa, onun gücü de yayılacak, çünkü onun sözü senin ülkende geçer. Haklısın evladım, bu kadar keskin görüşlü olmanla iftihar ediyorum, çünkü insanlar çoğu zaman bir dinin cinlerinin başka bir dinde etkisiz olduğunu görmezden gelirler, tanrılar için de hal böyledir, bir tanrı ile kapışan bir tanrı, ne onu yenebilir ne de ona yenilebilir. Peki ölümüm, o nasıl olacak. Şehidin ölümü acılı, ve eğer mümkünse yüz kızartıcı olmalıdır, öyle ki inananlar kendilerini her şeyleriyle adayabilsin. Sadede gelelim, nasıl bir ölüm bekliyor beni. Çarmıha gerileceksin, acılı ve yüz kızartıcı bir ölüm. Babam gibi. Baban olduğumu unutuyorsun. Eğer tercih hakkım olsaydı, yüz kızartıcı ölümüne rağmen onu tercih ederdim. Ama sen seçilmiş olansın ve bunun geri dönüşü yok. Ahdi fes etmek istiyorum, bundan sonra seninle bir işim olmasın, ben de her adam gibi yaşayayım. Boş sözler bunlar, görmüyor musun evladım, benim ellerimdesin, bir taraf olduğum ve ahit dediğimiz bu şeyi, ayrıca bütün diğer anlaşma ve sözleşmeleri tek bir cümle ile, Tanrı’nın yasasında her şey, istisnalar bile mecburidir, cümlesiyle özetleyebilir, hem böylelikle daha az kâğıt ve mürekkep harcamış olurum, sen, oğlum, bir istisnasın ve sen de tıpkı yasa ve onu koyan ben gibi, buna mecbursun. Sahip olduğun güçle, bütün o yerleri işgal etsen ve halkları boyunduruk altına alsan daha kolay ve daha dürüstçe olmaz mı. Bunu yapamam, tanrılar arasındaki anlaşmaya göre doğrudan müdahale etmek ebediyen yasaklanmıştır, beni meydanda, Yahudi olmayanların, putperestlerin arasında, onları kendi tanrılarının sözde tanrılar olduğuna, asıl tanrının ben olduğuma ikna etmeye çalışırken düşünebiliyor musun, bir tanrı başka bir tanrıya bunu yapamaz, aslına bakarsan hiçbir tanrı da kendi evinde buna izin vermez. Bu yüzden insanları aracı ediyorsun. Evet oğlum, insan her işe yarayan bir odundur, doğduğu andan ölümüne kadar her zaman boyun eğmeye hazırdır, gönderirsen gider, dur dersen durur, çekil dersen çekilir, tanrılar için en büyük nimet savaş zamanında da barış zamanında da insandır. Peki insan olduğuma göre, odun olan beni nasıl bir işte kullanacaksın, ben aynı zamanda senin oğlun değil miyim. Sen insanlık denen tencereye sokacağım kepçesin, seni tencereden çıkardığımda yeni bir tanrıya inanan insanlarla dolu olacaksın, ben de o yeni tanrı olacağım. Mideye indireceğin insanlarla dolu bir kepçe. Birbirlerini yiyenleri, benim yememin gereği var mıdır.</p>

  <p>İsa kürekleri tekrar suya indirdi ve dedi ki, Sağlıcakla kalın, ben eve gidiyorum, siz de geldiğiniz yere geri dönün, sen yüzerek git, sen de nasıl göründüysen öyle kaybol. Tanrı ile şeytan yerlerinden kımıldadı, İsa da alaycı bir sesle dedi ki, Demek kayıkla gitmek istiyorsunuz, daha iyi, öyleyse küreklere asılıp sizi sahile götüreyim de insanlar Tanrı ile şeytanın birbirlerine ne kadar benzediğini, birbirleriyle ne kadar iyi anlaştıklarını görsün. İsa kayığı geldiği yöne çevirdi, sonra da küreklere hışımla asıldı, tekrar sise daldı. Sis o kadar yoğundu ki ne Tanrı’yı görebiliyordu ne de şeytanı. İsa mutluydu, kendisini dinç ve beklemediği kadar güçlü hissediyordu. Kayığın başı her kürek çekişte yarıştaki atın başı gibi havalanmaya başlayınca, küreklere daha da güçlü sarıldı, sahile varıp insanlara, İşte şu sakallı olan Tanrı, yanındaki de şeytan, dediğinde insanların nasıl tepki vereceğini merak ediyor, sabırsızlanıyordu. Omzunun üzerinden, yaklaşan sahile baktı ve bir ışık gördü, bağırdı, Buradayız, kürek çekmeye devam ediyor, kayığın burnunun her an toprağa çarpabileceğini umuyordu, küçük çakılların ne güzel gıcırdayacaktı. Ama kayık gölün ortasına doğru ilerliyordu, gördüğü ışık, arkasında bıraktığını, kurtulduğunu sandığı o büyülü ışıktı. Boynu büküldü, yorgunluktan ellerini, bağlanmayı bekler gibi, bileği bileğinin üzerine gelecek biçimde dizlerine koydu, kürekleri kayığın içine almayı unuttu, boşuna çabaladığını anlamıştı. Ama ilk o konuşmayacak, yenildiğini yüksek sesle itiraf etmeyecek, Tanrı’nın iradesine karşı geldiği, ve dolaylı yoldan, her nasılsa Tanrı’nın tasarısında bir rolü olan şeytanın işlerine burnunu soktuğu için af dilemeye çekti. Sessizliği çok sürmedi. Tahtanın üzerinde oturan Tanrı mintanının katlarını ve pelerininin başlığını düzeltirken, alaycı bir tavırla, mahkûma hükmü bildiren bir hâkim havasında dedi ki, Baştan başlayalım, bana mahkûm olduğunu bildirmeme dönelim, çünkü bu gerçeği uslu uslu kabullenmezsen hem kendi zamanını hem de benim zamanımı boşa harcayacaksın. Başlayalım, dedi İsa, ama uyardı, Bundan sonra mucize yapmayacağımı bilesiniz, mucizeler olmadan planların işe yaramayacak, gökten damlayan birkaç damla su kimsenin susuzluğunu gidermeyecek. Eğer mucize yapıp yapmamak senin isteğine ve gücüne bağlı olsaydı, haklı olabilirdin. Benim hiç gücüm yok mu. Bu ne biçim soru, küçük büyük bütün mucizeleri ben yaptım, sen de orada benim adıma takdir topladın, mucize olması için hastanın başına gitmem gerektiğini sanıyorsan yanılıyorsun, can çekişen bir adam düşün, tek başına olsun, yanında hekim, hemşire, ya da onun için ağıt yakacak akrabası bile olmasın, ben istersem o adam kurtulur, yürür gider, hayatını hiçbir şey olmamış gibi sürdürür. Peki bunu neden yapmıyorsun. Çünkü kendi kendine iyileştiğini sanıp, İyi olduğum için kurtuldum, diyerek gururlanabilir, yarattığım dünyada bugün bile böyleleri vardır, böyle bir saçmalığı desteklemek istemem. Yani şimdi, benim mucizelerimin hepsi aslında senin mucizen. Şimdiye kadar yaptıklarının ye bundan sonra yapacaklarının hepsi, irademe karşı gelmekte ısrar etsen ve dünyaya dönüp Tanrı’nın oğlu olduğunu inkâr etsen bile, geçtiğin her yere sayısız mucize gönderirim ve benim adıma tebrikleri kabul etmeye mecbur kalırsın. Öyleyse çıkış yok. Çıkış yoktur, kesimhaneye giden kuzu gibi debelenip kendini acındırmaya çalışma, kaderin mühürlendi, kılıç bekliyor. Ben o kuzu muyum. Sen Tanrı’nın kuzususun, Tanrı burada yaptığımız sunağa kendi kucağında getiriyor seni.</p>

  <p>İsa yardımdan çok bir işaret bekleyerek çobana baktı, çobanın dünya anlayışı farklı olmalıydı, insan değildi ve hiç olmamıştı, Tanrı gibi de değildi, bir bakışı ya da kaşlarını kaldırması İsa’yı bir an için de olsa bu zor durumdan kurtarabilirdi. Ama çobanın gözlerinden okunan sözler, İsa’yı sürüden kovarken söylediği sözlerdi, Bir şey öğrenmemişsin, defol git. İsa şimdi Tanrı’ya bir kez karşı gelmenin yeterli olmadığını, kuzuyu kurban etmeyi reddetmekle, kendisini kurban etmeyi reddetmiş olacağını fark ediyor. İnsan Tanrı’ya önce evet sonra hayır diyemez. Evet kişinin sağ eli ve hayır da sol eli değildir, en iyi iş bir arada yaptıkları iş hiç değildir. Tanrı eviren ve yıldızlar, şimşekler ve yıldırımlar, dağların doruklarındaki alevler ve hiçlikten gelen seslerle gücünü gösterdiyse de, seni kuzuyu kurban etmeye mecbur etmedi, sen hayvanı kendi hırsın yüzünden kurban ettin, çölün bütün kumu onun kanını emmeye yetmedi, kan bize kadar geldi, nereye gidersek gidelim izi peşimizi bırakmayacak, sen, ben ve Tanrı, attığımız her adımda arkamızda bu izi bırakacağız. İsa Tanrı’ya dedi ki, insanlara senin biricik oğlun olduğumu anlatacağım, ama bu, kendi toprağında bile krallığını istediğin kadar genişletmeyecek. Sonunda gerçek bir oğul gibi konuştun, döndüğün iyi oldu, çünkü isyankâr hallerin tepemin tasını attırıyordu, şimdi benim gibi düşündüğüne göre ırkı, rengi, inancı ya da hayat felsefesi ne olursa olsun her insanda ortak bir şey olduğunu biliyorsun, öyle bir şey ki ister bilge olsun ister cahil, ister genç olsun ister yaşlı, ister zengin olsun ister fakir, hiç kimse, Beni ilgilendirmez, diyemez. İsa heyecanla, Nedir bu, diye sordu. Tanrı sırlarını açıklamak için söze başladı, Kim olursa olsun, nerede olursa olursun, ne iş yaparsa yapsın her insan günahkârdır, çünkü günah insandan insan da günahtan ayrılmaz, insan gümüş para gibidir, çevir arkasını günahı göreceksin. Sorumun cevabı bu mudur. İşte sana cevabım, tövbe et dediğinde hiç kimse, Bu beni ilgilendirmez diyemez, çünkü herkesin bir kusuru vardır, tutkularına tutsak olmuştur, fenalık düşünmüştür, yasayı çiğnemiştir, küçük ya da büyük suç işlemiştir, yardıma ihtiyacı olanı görmezden gelmiş, görevini ihmal etmiştir, dini ve ondan sorumlu olanları gücendirmiş, ya da Tanrı’ya sırt çevirmiştir, sen bütün insanlara diyeceksin ki, Tövbe edin, tövbe edin, tövbe edin. Bunun için kendi oğlunun canını feda etmeye değer mi, bir peygamber göndermek yetmez mi. İnsanların peygamberlerin sözünü dinlediği zamanlar geride kaldı, şimdi daha kuvvetli bir merhem lazım, şok tedavi, insanın kalbine girecek ve tüylerini diken diken edecek bir çare. Çarmıha gerilen öz oğlun. Evet, neden olmasın. Peki insanlara başka ne anlatacağım, elbet tövbe etmekten usanacaklar, bu sözü duymazdan gelmeye başlayacaklar. Evet katılıyorum, tövbe edin demek yetmez, hayal gücünü kullanacaksın, mazeret uydurmaya kalkma, kuzuyu kurban etmemek için neler uydurduğunu hepimiz biliyoruz. O kolaydı, kuzunun tövbe edecek günahı yoktu. Anlamsız ama iyi bir cevap bu, çünkü anlamsızlığın da bir büyüsü vardır, insanların kafası karışır, anlamadıklarını ve bunun kendi kabahatleri olduğunu sanırlar. Öyleyse uyduracağım. Evet, hikâyeler uyduracaksın, benzetmeler yapacaksın, kutsal yasayı biraz tahrip edebilirsin, önemi yok, sözünü sakınma, yenilik insanları cezbeder, taşlanacak kadını kurtarmana ben bile hayran kaldım, ben ki koyduğum yasaya karşı gelene verilecek cezayı kendim seçmiştim. Emirlerinin çiğnenmesine göz yummaya başlaman kötüye işarettir. Ben bunu istedikçe, bu bana fayda sağladıkça sorun yok, sana yasalar ve istisnalar hakkında söylediklerimi unutma, ben ne istersem isteyeyim, o zorunludur. Çarmıhta ölmem gerektiğini söyledin. Bu benim isteğimdir. İsa çobana soran gözlerle baktı, ama çobanın aklı başka bir yerdeydi, herhalde gelecekteki bir ânı düşünüyor, gözlerine inanamıyordu. Omuzları çöken İsa dedi ki, Senin isteğin olsun.</p>

  <p>Tanrı tam biricik oğlunu kucaklamak için sevinçle ayağa kalkıyordu ki, İsa onu bir el işaretiyle durdurdu, ve şöyle dedi, Tek bir şartla. Tanrı öfkeyle, Bana şart koşamayacağını biliyorsun, diye karşılık verdi. Öyleyse şart değil de küçük bir dilek diyelim, ölüme mahkûm olan bir oğlun son dileği. Söyle bakalım. Sen Tanrı’sın ve sana soru sorulduğunda sadece gerçeği söylersin, ve yine Tanrı olduğun için, dünü, bugünü ve ikisinin arasında olup biteni, ve günlerin neler getireceğini bilirsin. Evet, ben zamanım, gerçeğim ve hayatım. Öyleyse sahip olduğunu iddia ettiğin tüm bu sıfatlar aşkına söyle bana, ölümümden sonra gelecek neler getirecek, senin tatminsizliğin ve arzun için, dünyaya hükmedebilmen için canımı feda etmeyi kabul etmeseydim ne kazanacaktım, gelecekte farklı ne olacaktı. Kendi sözlerinin kapanına kısılan Tanrı, yarım gönülle ağzım açıp bu soruyu geçiştirmeye çalıştı, Bak şimdi evladım, gelecek sonsuz olduğu için özetini çıkarmak uzun zaman alır. Ne kadar zamandır gölün ortasındayız, sise gireli ne kadar oldu, diye sordu İsa, bir gün mü, bir ay mı, bir yıl mı, öyleyse bir gün daha, bir ay daha, bir yıl daha kalalım, isterse ve payına düşenden hoşnutsa şeytan ayrılsın, çünkü kâr edeceği belli, Tanrı kalkındıkça o da kalkınacak. Ben kalıyorum, dedi şeytan, ve bunlar kendini tanıttığından beri söylediği ilk sözlerdi.</p>

  <p>Kalıyorum, diye tekrarladı, ve ekledi, Ben geleceği kendi başıma görebiliyorum, ama orada gördüğüm gerçek mi değil mi her zaman ayırt edemiyorum, başka bir deyişle kendi yalanlarımı oldukları gibi, yani doğru görüyorum, ama başkalarının doğrularının ne kadarının yalan olduğunu kestiremiyorum. Bu dolambaçlı sözler, şeytan gelecekle ne gördüğünü biraz daha açıklasaydı belki daha anlaşılır olurdu, ama o, sanki söyleyeceğinden fazlasını söylemiş gibi sustu. İsa gözlerini Tanrı’dan ayırmadan, acı bir alayla dedi ki, Neden bildiğini bilmezden geliyorsun, bu soruyu soracağımı biliyordun, ve bana duymak istediğimi söyleyeceğini de, öyleyse ölüm saatimi daha fazla erteleme. Doğduğun an ölmeye başladın. Doğru, ama şimdi daha hızlı ölüyorum. Tanrı İsa’ya öyle bir yüzle baktı ki, bu yüz bir insanın yüzü olsaydı, İsa’ya duyulan saygıyı belirttiğini söyleyebilirdik. Gerçi Tanrı’nın bütün tavırları insancıl görünüyordu. Bir olayın diğeriyle bir ilgisi yokmuş gibi görünse de, yavaş yavaş kayığa yaklaşan sis, Tanrı’nın öz oğlu olduğunu, Meryem ile ondan olduğunu iddia eden ama, biz ölümlüler şeyleri aynı biçimde görmesek ve bu da türümüzün görece akıl sağlığının korumasını sağlamış olsa da, gördüğümüze inanmamızı buyuran sağduyuyu dinleyecek olursak, gerçek babası Yusuf olan İsa’nın kurban edilişinin sonuçlarını dünyadan saklayan bir duvar gibi kayığın çevresini sardı.</p>

  <p>Tanrı dedi ki, Bir kilise olacak, senin kurduğun ya da senin adına kurulan bir dini topluluk, fark etmez, ikisi aynı şey, ve bu kilise dünyanın dört bir yanına yayılacak, ona Katolik denecek, bu kelime evrensel demektir, kilisenin adı böyle çünkü o evrensel olacak, yine de bu, benden çok seni tanıyacak olan bu insanlar arasında fikir ayrılığına ya da yanlış anlamalara engel olmayacak, evet, benden çok seni dini önderleri sayacaklar, bu birkaç bin yıl böyle sürüp gidecek, ama ben senden önce buradaydım ve burada olmaya devam edeceğim, sen olduğun şey olmaktan vazgeçtiğin zaman ve hatta olacağın şey olduğun zaman bile ben buradayım. Daha açık konuş, dedi İsa. Bu imkânsız, dedi Tanrı, insanın sözü gölge gibidir, ve gölge ışığı açıklayamaz, ve gölgelerle ışıklar arasında, sözleri doğuran o ışık geçirmez beden bulunur. Sana geleceği sordum. Ben de gelecekten bahsediyorum. Beni takip eden insanların nasıl yaşayacağını bilmek istiyorum. Seni takip edenler mi. Evet, daha mutlu olabilecekler mi. Tam anlamıyla değil, ama mutluluğu gökte, cennette, benim ebedi meskenimde bulacaklarını, orada benimle ebediyen mutlu yaşamayı umut edecekler. Hepsi bu mu. Tanrı’yla yaşayabilmek büyük nimet. Belki büyük, belki küçük, belki de tek nimet, bunu ancak kıyametten sonra, insanları yaptıkları iyiliklere ve kötülüklere göre yargıladığın zaman bileceğiz, o zamana kadar orada yalnız kalacaksın. Baş meleklerim ve meleklerim bana arkadaşlık eder. Ama yanında insan olmayacak. Doğru, bana gelmeleri için de senin çarmıha gerilmen gerekiyor. Bir an çarmıhtaki kanlı ölümü gözünün önüne gelen ve bunu görmek istemeyen İsa, Gerisini de duymak istiyorum, dedi ve devam etti, İnsanlar bana nasıl inanacak ve beni izleyecek, şüphesiz sözlerim ya da beni izleyenlerin benim ağzımdan söyleyecekleri yetmeyecek, Yahudi olmayanları, başka tanrılara tapan Romalıları düşün, tanrılarını sırf bana tapmak için bir kenara atacaklarını beklemiyorsun herhalde. Sana değil bana tapmak için. Sen değil miydin senle bir olacağımızı söyleyen, ama söz oyunlarını bir kenara bırakalım şimdi, soruma cevap ver. İmanı olan bize gelecek. Bu kadar mı, söylediğin kadar kolay mı bunu yapmak. Diğer tanrılar direnecek. Ve onlarla savaşacaksın. Saçmalama, savaş yeryüzünde olur, gökler sonsuzdur ve huzurludur, insansa nerede olursa olsun kaderinden kaçamaz. Yani insanlar senin ve benim için ölecekler. İnsanlar tanrılar için hep ölür, sözde tanrılar ve yalancı tanrılar için bile. Tanrılar yalan söyleyebilir mi. Söyleyebilirler. Ama sen tek ve dürüst olan Tanrı’sın. Evet, tek ve dürüst olan. Yine de senin için ölmelerine engel olamıyorsun, cennette değil dünyada senin için yaşamaları gerekirken, sen onlara göklerde bir hayat vaat ediyorsun, ama cennette onlara yeryüzündeki nimetleri sunamayacaksın. O sahte nimetler ilk günahtan gelir, dostun çobana sor, o sana anlatır. Benim ondan hiçbir şey öğrenmediğimi söylüyor ama, eğer şeytanın seninle paylaşmadığı sırları varsa, umarım ondan öğrendiğim bunlardan biridir. Bir sessizlik oldu. Tanrı ile şeytan ilk kez yüz yüze geldiler, ikisi birden söze başlayacak gibi oldu, ama başlamadılar. İsa dedi ki, Bekliyorum. Neyi, diye sordu Tanrı, şaşırmıştı. Diğer tanrılar karşısındaki zaferinin kaç ölüme ve hangi acılara neden olacağını, senin ve benim adıma çıkartılacak savaşlarda kaç kişiyi öldüreceğimizi itiraf etmeni. Bunu bilmekte ısrar ediyor musun. Evet.</p>

  <p>Peki o zaman, sen bilirsin, bahsettiğim kilisenin temeli, sağlam olsun diye, ete atılacak, duvarlarının harcına yas, gözyaşı, acı, çile, ve ölümün her biçimi karıştırılacak. Sonunda konuşmaya başladın ve seni anlayabiliyorum, durma, devam et. Tanıdığın, sevdiğin kimselerden başlayalım, adını Petrus koyacağın Balıkçı Simun, senin gibi ama bu kez tersten, ayakları havaya gelecek biçimde çarmıha gerilecek, Andreya da X şeklinde bir çarmıha gerilecek, Zebedi’nin Yakup diye bilinen oğlu kellesini kaybedecek. Yuhanna ile Mecdelli Meryem’e ne olacak. Onlar zamanı gelince ecelleriyle ölecekler, ama işkenceden kurtulamayacak başka arkadaşların, öğrencilerin, havarilerin olacak, mesela Filipus, çarmıha bağlanacak ve taşa tutulacak, Bartolomeus’un canlı canlı derisini yüzecekler, Tomas bir mızrağa kurban gidecek, Matta, şey, onun ölümünün ayrıntılarını hatırlayamadım, bir Simun daha var, onu testereyle kesip ikiye ayıracaklar, Yahuda’yı döve döve öldürecekler, Yakup taşlanacak, Markos’un kellesi baltayla uçurulacak, Yahuda İskaryot kendini bir incir ağacına asacak. Bütün bu adamlar senin yüzünden mi ölecek, diye sordu İsa, Benim için ölüp ölmeyeceklerini soruyorsan, evet, benim için ölecekler. Peki ya sonra, Sonrası evladım, daha önce de söylediğim gibi, bir kan ve gül, ateş ve kül, yas ve gözyaşı denizi. Anlat bana, her şeyi bilmek istiyorum. Tanrı bir ah çekti, hislerini bastıran birinin duyarsız sesiyle sıralamaya başladı. İsme göre alfabetik bir düzen düşünmüştü ki ayrılık gaynlık olmasın. Praglı Adalbertus yedi dişli bir mızrakla öldürülecek, Adrianus bir örsün üzerinde çekiçlerle, Augsburglu Afraat yakılarak, Praenesteli Agapitus ayaklarından asılıp yakılacak, Romalı Agnes karnı deşilerek öldürülecek, Bolonyalı Agricola çarmıha gerilip çiviye yatırılarak, Sicilyalı Agueda altı bıçak yarasıyla ölecek, Canterburyli Alphege bir öküzün incik kemiğiyle dövülerek, Sirmiumlu Anastas göğüsleri deşildikten sonra yakılarak, Salonalı Anastasyus ağaca asılacak ve kellesi uçurulacak, Sienah Ansanus bağırsakları deşilerek öldürülecek, Pamiersli Antonius boğulacak ve dörde parçalanacak, Rivolili Antonio taşa tutulacak ve canlı canlı yakılacak, Ravennalı Apollinaris sopalarla dövülerek öldürülecek, İskenderiyeli Apollonia dişleri söküldükten sonra yakılacak, Trevisolu Augusta kellesini kaybedecek ve sonra da yakılacak, Ostiah Auera boynuna bağlanan değirmen taşıyla suda boğulacak, Suriyeli Auera çivili bir sandalyeye oturtulacak ve kan kaybından ölecek, Auta okla vurulacak, Antakyajı Babylas kellesini kaybedecek, İzmitli Barbara da öyle, Kıbnslı Barnaba taşa tutulacak ve yakılacak, Romalı Beatrice boğulacak, Dijonlu Benignus mızraklarla öldürülecek, Sivaslı Blaise ise demir kazıklara atılacak, Lyonlu Blandina vahşi bir boğanın boynuzuyla, Kallislus boynunda değirmen taşıyla ölecek, Imolalı Cassianus yandaşları tarafından hançerlenecek, Castulus canlı canlı yakılacak, İskenderiyeli Katerina kellesini kaybedecek, Romalı Çeçilya da öyle, Bolsenalı Kristina değirmen taşıyla ezilerek, mızraklar saplanarak ve yılanlara sokturularak öldürülecek, Nastesli Klarus kellesinden olacak, Viyanalı Klarus da öyle, Klemens boynuna bağlanan çapayla suya atılacak, hem Krispin hem de Soissonslu Krispinian kelleleri uçurularak öldürülecek, Barselonalı Kukufas bağırsakları deşilerek, Kartacalı Kiprianus kellesi uçurularak, Tarsuslu genç Cyricus bir yargıç tarafından kafası mahkemenin merdivenlerine vurularak öldürülecek, ve Tanrı soluklanarak dedi ki, İşte böyle gidiyor, ufak tefek değişiklikler dışında aynı hikâye, insanların kimi zaman çok özel koşullarda öldüğü doğru ama bunları anlatmak sonsuza kadar sürer, iyisi mi burada keselim. Hayır, hayır, devam et, dedi İsa ve Tanrı yarım gönülle devam etti, Arezzolu Donatus kellesini kaybedecek, Rampillonlu Eliphius’un kafa derisi yüzülecek, Emerita canlı canlı yakılacak, Trevili Emilianus kellesini kaybedecek, Regensburglu Emmeramus bir merdivene bağlanıp ölüme terk edilecek, Saragossalı Engratia kellesinden olacak, Gaetalı Erasmus ki Elmo diye de bilinir, bir çıkrığa gerilecek, Escubiculus kellesini kaybedecek, İsveçli Eskil taşlanarak ölecek, Meridah Eulalia’nın kafası kesilecek, Kalkedonlu Euphemia kılıçla öldürülecek, Saintesli Eutropius bir balta ile kafası uçurularak, Fabian mızraklar ve hançerlerle, Agenli Faith kellesinden olacak, Felicita ve yedi oğlu kılıçla başları kesilerek öldürülecek, Felix ve kardeşi Adauctus da öyle, Besançonlu Ferreolus kellesi uçurularak, Sigmaringenli Fidelis çivili sopalarla dövülerek öldürülecek, Pamplonalı Firminus kellesini kaybedecek, Domitillalı Flavia da öyle, Evorah Fortunas’ın kaderi de farklı olmayacak, Tarragonlu Fructoasus yakılarak can verecek, Fransız Gaudentius kellesini kaybedecek, Gelasius hançerle kafası kesilerek, Burgundyli Gengolf karısının aşığı tarafından öldürülecek, Budapeşteli Gerard Sagreda mızrakla, Kölnlü Gerean kafası kesilerek öldürülecek, ikizler Gervase ve Protase de öyle, Godleva ve Ghistelles boğularak can verecek, Aostah Gratus kellesini kaybedecek, Hermenegild delik deşik edilecek, Hero kılıçla öldürülecek, Hippolitus bir atın peşinde sürüklenerek, Azevedolu Ignatius Kalvinistler tarafından öldürülecek, onlar Katolik değildir, Napolili Januarius yakılmadan önce vahşi hayvanlara atılacak ve kafası kesilecek, Arklı Joan yakılacak, Brittolu Jean kellesini kaybedecek, John Fisher kellesinden olacak, Nepomuklu John Vitava nehrine atılarak boğulacak, Pradolu John başından hançerlenecek, Korsikalı Julia’nın çarmıha gerilmeden önce göğüsleri deşilecek, İzmitli Juliana kellesinden olacak, Sevilleli Justa ve Rulfina’ya gelince, biri boğulacak biri ipe gerilecek, Antakyalı Justina kaynar katrana atılacak ve sonra da başı kesilecek, Justus ve Pastor, ki Pastor’un kelime anlamı çoban olsa da bunun bizim çobanla bir alakası yok, bu Alcalâ de Heranes’ten geliyor, bu ikisinin kafaları kesilecek, Würzburglu Kilian da kellesini kaybedecek, Lawrence bir ızgaraya bağlanıp yakılacak, Autunlu Leger dili kesilip gözleri oyulduktan sonra kellesi uçurularak öldürülecek, Toledolu Leocadia bir uçurumdan aşağıya atılacak, Ghentli Livinus dili söküldükten sonra kellesinden olacak, Longinus da kellesini kaybedecek, Siraküslü Lucia gözleri oyulduktan sonra kellesinden olacak, Praglı Ludmila boğulacak, Tarragonlu Maginus’un kafası testere dişli bir tırpanla boy nundan ayrılacak, Kapadokyalı Mamasin bağırsakları deşilecek, Manuel, Sabel ve İsmail’e gelince, Manuel’in iki göğsüne çiviler çakılacak, ve sonunda bir demir parçası, bir kulağından girip diğer kulağından çıkacak, bu üçünün kafaları bedenlerinden ayrılacak, Antakyalı Margarita kızgın demir ve tırmıkla öldürülecek, Maria Goretti boğulacak, İranlı Marius elleri kesildikten sonra kılıçla öldürülecek, Romalı Martina kellesini kaybedecek, Fas’ın şehitleri, Carbiolu Berard, Gimignanolu Peter, Otto, Adjuto ve Accursio kellelerinden olacaklar, Japonya’da yirmi altı kişi çarmıha gerilecek, delik deşik edilecekler ve yakılacaklar, Agauneli Maurice kılıçla öldürülecek, Meinradlı Einsiedeln hançerlenerek öldürülecek, İskenderiyeli Menas kılıçla, Kapadokyalı Merkürüs kellesinden olacak, Rheimslı Nicasius da öyle, Huylu Odilia oklara hedef olacak, Paneras kellesinden olacak, İzmitli Pantaleon da kellesini kaybedecek, Paphnutius çarmıha gerilecek, Troyesli Patroclus ve Soest de öyle, ilk kiliseni kuracak olan Tarsuslu Pavlus çarmıha gerilecek, Pelagius boğulacak ve dört parçaya ayrılacak, Perpetua ve kölesi Kartacalı Felicita bir boğanın boynuzuyla ölecekler, Ratesli Peter kılıçla öldürülecek, Veronah Pietro kafası yarılarak ve göğsüne bir hançer saplanarak öldürülecek, Philomena oklara hedef olacak ve zincirlerle öldürülecek, Tournaili Piaton’un kafa derisi yüzülecek, İzmirli Polikarpos hançerlenecek canlı canlı yakılacak, Romalı Prisca aslanlara atılacak, Prokesus ve Martinian’ın kaderleri de muhtemelen aym olacak, Qintinus’un kafasına ve vücudunun diğer bölgelerine çiviler girecek, Rouenli Quirinus’un kafa derisi yüzülecek, Coimbralı Quiteria kendi babası tarafından başı kesilerek can verecek, Aliseli Reine kılıçla öldürülecek, Dortmundlu Renaud ise tokmakla, Napolili Resti tufa yakılarak can verecek, Ronaldinio ise kılıç darbeleriyle, Antakyalı Romanus dili koparıldıktan sonra boğularak öldürülecek, bu kadarı yeter mi, diye sordu Tanrı İsa’ya. Bu senin kendine sorman gereken bir soru, durma, diye cevap verdi İsa ve Tanrı devam etti, Sensli Sabinian kellesinden olacak, Assisli Sabinus taşlanarak öldürülecek, Tunuslu Saturninus bir boğa tarafından sürüklenerek öldürülecek, Sebastian oklara kurban olacak, Astili Secundus kellesi uçurularak öldürülecek, Tongresli Servatius ve Maastricht bir nalınla kafalarına aldıkları darbe sonucu ölecekler, Barselonalı Severus kafasına çakılan çivilerle öldürülecek, Exeterli Sidwell’in kellesi uçurulacak, Burgundy kralı Sigismund bir kuyuya atılacak, Sixtus’un kellesi uçurulacak, Stefanus taşlanarak öldürülecek, Autunlu Symphorianus’un kellesi uçurulacak, Taresius taşlanarak can verecek, Konyalı Thecla bacakları kırıldıktan sonra canlı canlı yakılacak, Teodoros yakılarak can verecek, Canterburyli Thomas Becket kafatasına girecek olan bir kılıçla, Thomas More’un kellesi uçurulacak, Thyrsus’un bedeni ortadan iki parçaya ayrılacak, Tiburtius da kellesinden olacak, Efesli Timoteyus taşlanarak can verecek, Torquatus ve yanındaki yirmi yedi kişi General Muça tarafından Guimarâes kapılarında öldürülecek, İsalı Tropes’in kellesi uçurulacak, Urbanus, Limogesli Valeria ve Camerinolu Valerian ile Venantius aynı kadere ortak olacaklar, Victor kellesinden olacak, Marseillesli Victor da öyle, Romalı Victoria dili kesildikten sonra idam edilecek, Saragossalı Vincent değirmen taşı, ızgara ve mızraklarla ölümüne işkence görecek, Trentli Virgilius’un ölümü bir kütükten gelecek, Ravennalı Vitalis kılıçla öldürülecek, Wilgefortis, Livrade, Eutropia, namı diğer sakallı bakire çarmıha gerilecek, işte böylece sürüp gidiyor, hepsinin kaderi birbirine benziyor.</p>

  <p>Yetmez, dedi İsa, başka kimler var. Öğrenmen şart mı. Evet şart. Şehit olmaktan yırtan, dünyanın, tenin ve şeytanın kahrını çektikten sonra ecelleriyle ölenler var, bu üçünün hakkından gelmek için oruç tutup dua ederek bedenlerini hor görecekler, hatta John Schorn diye eğlenceli biri var, dua etmek için dizleri üzerinde o kadar çok zaman geçirecek ki sonunda dizleri nasır tutacak, hatta bazısı, bak bu seni ilgilendiriyor, onun şeytanı bir çizmenin içine hapsettiğini söyleyecek, ha, ha, ha. Beni çizmeye öyle mi, dedi çoban alaya bir tavırla, Bunlar kocakarı masalı, beni içine alabilecek çizme en az dünya kadar geniş olmalı, dahası o çizmeyi giyip sonra da çıkarmayı kim becerecek görmek isterdim doğrusu. Dua edip ve oruç tutacak herhalde, diye araya girdi İsa, ve Tanrı cevap verdi, Teni kanlarını akıtarak, acı çekerek, kir bağlayarak ve kendilerine sayısız cezalar vererek aşağılayacaklar, başörtüsü takanlar var mesela, kendilerini kırbaçlayanlar da, asla yıkanmayanlar olacak, bazısı cinsel arzularım bastırmak için kendini çalılara atacak ya da karda yuvarlanacak. Çünkü şeytan insanları doğrudan cennete çıkan dar yoldan saptırmak için yeryüzüne bu tür arzular, ya da çıplak kadınların, korkunç canavarların, tiksinti verici mahlukların hayallerini gönderir, çünkü şehvet ve korku şeytanın yoldan çıkmış insana işkence ettiği silahlardır. İsa çobana, Bu doğru mu, diye sordu ve çoban da cevap verdi, Az çok doğru, ben sadece Tanrı’nın istemeyip de geride bıraktığım, hazzıyla acısıyla teni, gençliği ve ihtiyarlığı, tazeliği ve çürümüşlüğü aldım, ama korkunun benim silahım olduğu doğru değildir, ben günahı ya da cezayı, ya da bunların uyandırdığı korkuyu yarattığımı hatırlamıyorum. Kapa çeneni, diye azarladı onu Tanrı, günah ve şeytan bir ve aynı şeydir. Peki o nedir, diye sordu İsa. Benim yokluğumdur. Kendi yokluğunu nasıl açıklarsın, sen mi bir köşeye çekilirsin yoksa insan mı seni terk eder. Ben asla çekilmem, asla. Demek insanın seni terk etmesine göz yumuyorsun. Beni terk edenler sonunda beni aramaya gelir. Seni bulamadıkları zaman da bunun sorumlusu şeytan oluyor, öyle mi. Tanrı sanki bir an için gücünün sınırlı olduğunun farkına varmış gibi beklenmedik bir umutsuzlukla dedi ki, Hayır, onun suçu yok, suçlu benim, çünkü beni arayanların karşısına çıkamıyorum. İsa dedi ki, Devam et.</p>

  <p>Başkaları da var, dedi Tanrı yavaşça, tenhalara gidecekler, hayatlarını mağaralarda ve inlerde tek başlarına sürdürecekler, hayvanlardan başka dostları olmayacak, manastır hayatını seçenler de var, sütunların tepesine tırmanıp yıllar yılı oralarda kalanlar da. Koca dünyanın, kimi basit kimi saraylara benzeyen bütün manastırlarını ve buralara girip çıkacak binlerce, yüz binlerce kadın ve erkekten oluşan sonu gelmez bir tören alayını gözünde canlandıran Tanrı’nın sesi kısıldı, sonunda çıkmaz oldu, Sana ve bana hizmet etmek için oralarda, dualar ve ilahiler okuyarak gece gündüz çırpınacaklar, kaderleri ve hedefleri bize tapınmak ve dudaklarında bizim isimlerimizle can vermek olacak, farklı isimler koyacaklar kendilerine, Benediktenler, Sistersiyenler, Kartusiyenler, Augustinyenler, Gilbertçiler, Triniteryenler, Fransiskenler, Dominikenler, Kapuçinler, Karmelitler, Cizvitler, bunlardan o kadar çok olacak ki, izninizle şöyle söyleyeyim, Aman ya Rabbim, ne çok. Bu noktada şeytan İsa’ya dedi ki, Bize söylenenlere kulak verecek olursan, kişinin hayattan ayrılmasının iki yolu olduğunu fark edeceksin, ya şehit olunuyor ya da Tanrı’ya teslim olunuyor, gelecek cemaatin üyelerine ecellerini beklemek yetmeyecek, illa ki ölüme koşmaları gerekecek, çarmıha gerilmeye, delik deşik edilmeye, kellelerini kaybetmeye, yakılmaya, taşlanmaya, dövülmeye, kesilip biçilmeye, kafa derilerini yüzdürmeye, boğazlanmaya, canlı canlı gömülmeye, parçalara ayrılmaya, oklara hedef olmaya, işkence görmeye ya da hücrelerde, manastırların ücra köşelerinde, Tanrı’nın onlara bağışladığı, ruha mesken olan teni hor görüp tövbe ederek ölmeye koşuyorlar, ama bu cezaların hiçbirini seninle konuşan bu şeytan icat etmedi. Hepsi bu mu, diye sordu İsa Tanrı’ya. Hayır, daha savaşlar ve katliamlar var. Katliamlardan söz etmene gerek yok, beni mahveden onlardan biri oldu, keşke canımı alsaydı da beni bu hale koymasaydı, ölseydim çarmıha gerilmekten de kurtulmuş olurdum. Öbür babana katliamla ilgili bir şeyler duyuran bendim, benim sayemde askerlerin konuşmasına kulak misafiri oldu, yani seni kurtaran bendim. Demek ne zaman öleceğimi kendi keyfince belirlemek için beni ölümden kurtardın, bu insanı iki kez öldürmektir. Aracı meşru kılan amaçtır, evladım. Bu kadar şey dinledikten sonra buna inanırım, hücreler, keder, ölüm ve sırada savaşlar ve katliamlar var, ne savaşıymış bunlar. Birbiri ardına patlak verecek sonsuz sayıda savaş, bunlardan çoğu henüz ortaya çıkmamış olan bir tanrının sana ve bana öfkelenen kulları ile yapılacak. Henüz ortaya çıkmamış bir tanrı diye bir şey olur mu, eğer Tanrı gerçek Tanrı ise her daim var olmalıdır. Biliyorum, bunu anlamak ve anlatmak güç, ama bu söylediklerim gerçekleşecek, bize ve bizi izleyenlere, tüm uluslara baş kaldıran bir tanrı olacak, ve işte o zamandan sonra gerçekleşecek katliamları, çekilecek acıları, dökülecek kanı anlatabilmem mümkün değil, Kudüs’teki tapınağımın bin kat büyüğünü düşün, kurbanlıkların yerine insanları koy, o zaman bile Haçlıların neye benzediğini tam anlayamazsın. Haçlılar mı, onlar da kim, hem madem bunlar henüz yaşanmadı, neden yaşanmış gibi konuşuyorsun. Hatırla, ben zamanım, benim için gelecek çoktan geride kaldı, geçmiş ise hâlâ yaşanıyor. Şu Haçlılardan biraz daha bahset. Peki evladım, peki, Kudüs dahil şu anda bulunduğumuz bölge ve kuzeyde ve batıda başka yerler de, anlattığım, henüz ortaya çıkmamış ve biraz daha gecikecek olan o tanrının izleyicileri tarafından işgal edilecek, bizim izleyicilerimiz senin ve haliyle benim geçtiğimiz toprakları bunlardan kurtarmak için ellerinden geleni artlarına koymayacaklar. Sen bu toprakları Romalılardan kurtarmak için de fazla bir şey yapmadın. Lafı başka tarafa çekip de benimle eğlenme, gelecekten bahsediyorum. Devam et öyleyse. Bundan ötesi, burada doğdun, burada büyüdün, ve burada öldün. Ben daha Ölmedim. Saçma, az önce sana söylediğim gibi, benim için olmuş olan ve olacak olan birdir, ve lütfen artık kesme sözümü yoksa benden başka bir şey duyamazsın. Pekâlâ, pekâlâ, sakin ol. Gelecek nesiller bu toprakları kutsal topraklar diye anacak, çünkü sen burada doğdun, yaşadın ve öldün, kurucusu olduğun dinin beşiğinin kâfirlerin eline geçmesi yakışık alır bir şey olmadığı için, buraya batıdan büyük ordular gelecek, bölgedeki kıymetli yerlerden bazılarını, doğduğun o mağarayı ve can vereceğin tepeyi Hıristiyan âlemine kazandırmak için tam iki yüzyıl boyunca savaşacaklar. Bunlar Haçlıların orduları mı. Evet öyle. Peki istediklerini alabildiler mi. Hayır, ama çok insan kestiler. Kendilerinden ne haber. Tabii onlar da en az kâfirler kadar, hatta belki daha da fazla kayıp verdi. Bütün bu kan senin adına döküldü, öyle mi. Savaşa giderken haykıracaklar, Bu Tanrı’nın isteğidir. Kuşkusuz ölürken de haykıracaklar, Bu Tanrı’nın isteğiydi. İyi bir ölüm bu. Canını feda etmeye değer mi. Kişi ruhunu kurtarmak için, evladım, bedenini feda etmeli. Peki ya sen çoban, bizi bekleyen bu acayip olaylara ne diyorsun. Bir soytarı, şu karşında duran</p>

  <p>Tanrı’ya baş kaldıracak diğer tanrının ortaya çıkmasına benim vesile olduğum iftirasını atmazsa, aklı başında bir kimse, bunca kandan ve bunca ölümden şeytanın sorumlu olduğunu ya da olacağını düşünemez. Hayır, senin kusurun yok, biri seni suçlayacak olursa kabahat şeytanda olsaydı gerçek bir Tanrı yaratamazdı dersin. O zaman o düşman tanrıyı kim yaratacak, diye sordu çoban, İsa’nın cevap verecek hali yoktu, Tanrı’ya gelince, o da sessizdi ve sessiz kalacaktı, ama sisin içinden gelen bir ses dedi ki, Belki de bu Tanrı ile gelecek olan tanrı aynı tanrıdır. İsa, Tanrı ve şeytan, üçü birden duymazdan geldiler, ama korkuyla birbirlerine bakmadan da edemediler, korkunun birliği böyledir, düşmanları dost kılıverir.</p>

  <p>Zaman geçti, sis bir daha konuşmadı ve İsa, bu kez müspet bir cevap bekleyen birinin sesiyle, sordu, Hepsi bu mu. Tanrı duraksadı, sonra yorgun bir sesle dedi ki, Bir de Engizisyon var, ama izin verirsen bunu da başka bir zaman anlatayım. Engizisyon nedir. Engizisyon uzun hikâye, başka bir uzun hikâye. Anlat bana. Bilmemen daha iyi, yoksa yarın olacaklar için bugünden pişmanlık duyacaksın. Ve sen duymuyorsun. Tanrı, Tanrı olduğu için, pişmanlık duymaz. Pekâlâ, senin için ölmek şimdiden omuzlarımda bir yükse, sana ait olması gereken pişmanlığı sahiplenmeye de hazırım. Ben seni korumak istemiştim. Doğduğum günden beri başka bir iş yaptığın söylenemez. Her çocuk gibi, sen de vefasızsın. Bunları bir yana bırakalım, sen bana Engizisyon’dan bahset. Kutsal Kurul Mahkemesi olarak da bilinen Engizisyon, zorunlu bir beladır, kilisemizin bedenine, önem sırası gözetmeksizin hepsini bir arada sayacak olursak, Luthercilik ve Kalvinistlik, Molinistlik ve Yahudi yandaşlığı, şeytana tapma ve cadılık gibi, bazısı geleceğe ait olan, bazısı her çağda ve her yerde görülen salgınlar, sapkınlıklar ve çok sayıda fiziksel ve ahlaki bozuklukla sürekli saldıracak olan hastalıkları def etmek içinkullanacağımız bir silahtır. Engizisyon söylediğin gibi zorunlu bir belaysa, nasıl olup da bu salgınların önüne geçecek. Engizisyon bir polis gücü, bir mahkemedir, düşmanın peşine düşer, onu yakalar, yargılar ve mahkûm eder. Neye mahkûm eder. Hapis, sürgün, yakılma. Yakılma mı dedin. Evet, önümüzdeki günlerde binlerce, on binlerce insan yakılarak öldürülecek. Birkaç tanesinden daha önce bahsetmiştin. Kimisi sana inanıyor olduğundan, kimisi de senden şüphe duyduğundan canlı canlı yakılacaklar. Benden şüphe etmeye izin yok mu. Hayır. Ama bizim Romalıların Jüpiteri’nin tanrı olup olmadığından şüphe etmeye hakkımız var. Bir tek Tanrı vardır ve o da benim, sen de benim oğlumsun. Binlerce insan ölecek diyordun. Yüz binlerce erkek ve kadın, yeryüzünde çok ıstırap olacak, ağıtlar dinmeyecek, yakılan cesetlerden çıkan duman güneşi örtecek, insan eti korlar üzerinde eriyecek, koku dayanılmaz olacak. Ve bunların hepsi benim hatam. Suçlu sen değilsin, bu senin varoluş sebebin. Baba, bu acı kâseyi benden al. Benim gücüm ve senin görkemin onu son damlasına kadar içmeni buyuruyor. Ben görkem istemiyorum. Ama ben güç istiyorum. Sis dağılmaya başladı, artık kayığın çevresi görülebiliyordu ve su hareketsizdi, esintilerin ve balık sürülerinin bozamadığı bir huzur. Sonra şeytan söz aldı, Onca kanın hesabını verebilmek için, gerçekten Tanrı olmak lazım.</p>

  <p>Sis yine yaklaştı, bir şeyler oluyordu, yeni bir sır açıklanacak, belki de yeni bir acı ya da pişmanlık paylaşılacaktı. Şeytan başladı konuşmaya. Tanrı’ya, Benim bir teklifim var, dedi, ve Tanrı şaşırdı, Senden bir teklif ha, ne önerisiymiş. Alaycı, ters sözleri herkesi gücendirebilirdi, ama şeytan eski dosttu ne de olsa. Çoban söze başlamadan önce doğru sözleri aradı, Bu kayıkta konuşulan her şeyi duydum, ilerideki ışığı ve karanlığı ben kendim de gördüm ama, insanları yakmak için tutuşturulan odunların ışığını ya da leş yığınlarının karanlığını gördüğümü düşünmemiştim. Bu seni rahatsız mı ediyor. Bu beni rahatsız etmemeli, çünkü ben şeytanım, ve ölüm senden çok bana yarar, cehennem her zaman cennetten daha kalabalıktır. Öyleyse nedir derdin. Derdim yok, bir teklif yapmak istiyorum. Söyle, ama acele et, sonsuza kadar burada vakit öldürecek değilim. Şeytanın da bir kalbi olduğunu sen de bal gibi biliyorsun. Evet, ama onu kullanmayı beceremiyorsun. Bugün senin gücünü tanıyarak kalbimi ortaya koymak istiyorum, dilerim gücün dünyanın sonuna kadar, bunca yıkıma ve ölüme ihtiyaç kalmadan yayılır, ve sana sırt çevirmenin, seni inkârın tek sebebinin benim bu dünyada hüküm süren fenalığını olduğunda ısrar ettiğin için, sana beni göksel krallığına kabul etmeni teklif ediyorum, gelecekteki fenalıklarımdan vazgeçmem geçmişteki fenalıklarımı telafi eder, seçilmiş meleklerinden biriyken yaptığım gibi, yine sana boyun eğerim, mutlu günlere geri döneriz. Ruhum sana eşit olma tutkusuyla kirlenene ve beni sana isyana sürükleyene kadar, bana Lucifer derdin, ışık taşıyan, aydınlık. Peki söyler misin seni neden affedip krallığıma kabul edeyim. Çünkü sağa sola vaat etmek istediğin affı şimdi bana vaat edersen, kötülük boyun eğecek, oğlun ölmek zorunda kalmayacak ve krallığın İbranilerin toprağının çok çok ötesine yayılıp tüm dünyayı kucaklayacak, her yerde iyi niyet filizlenecek, ve ben, melekler arasında en aşağı konumda kalacağım, ve sana sadık olacağım, tövbe etmiş olduğum için sana bütün meleklerinden daha bağlı olacağım, sana methiyeler düzeceğim, her şey hiç başlamamış gibi son bulacak, her şey her zaman nasıl olması gerektiyse öyle olacak. Ruhları baştan çıkarmada çok becerikli olduğunu bilirdim ama seni hiç bu kadar düzgün, bu kadar etkileyici konuşurken görmemiştim, az daha kazanıyordun kalbimi. Yani beni kabul etmeyeceksin, beni affetmeyeceksin… Hayır, seni ne kabul ederim ne de affederim, olduğun gibi kalmanı tercih ederim, hatta elimden gelse seni daha kötü bile yapardım.Ama neden. Çünkü benim sunduğum iyilik senin sunduğun kötülük olmadan var olamaz, eğer sen bitersen, ben de biterim, şeytan şeytan olmadıkça, Tanrı da Tanrı olamaz. Son sözün bu mudur, ilk ve son sözüm, çünkü ilk kez bunu söylüyorum, son sözüm çünkü bunu bir daha tekrarlamayacağım. Çoban omuz silkti ve İsa’ya dedi ki, Şeytanın Tanrı’yı ayartmadığı söylenmesin bir daha, ve sonra ayağa kalktı, ayaklarından birini suya sokarken durdu ve dedi ki, Bohçanda bana ait bir şey var, İsa kayığa gelirken bohçasını yanına aldığını hatırlamıyordu, ama işte orada, ayağının dibinde duruyordu, Neymiş o, diye sordu, bohçayı açtı ve içinde sadece Nasıra’dan getirdiği, kara topraktan yapılmış eski kâseyi buldu, İşte o, işte o, dedi şeytan, kâseyi iki eliyle kavradı ve şöyle söyledi, Bir gün bu yine senin olacak, ama sen farkında olmayacaksın. Kâseyi mintanının altına sakladı ve yavaş yavaş suya indi. Tanrı’ya bakmadan, görünmez bir seyirciye seslenir gibi, dedi ki, Elveda, sonsuza kadar hoşça kalın, çünkü Tanrı böyle buyurdu. Çoban suda, sisin ardında tamamen gözden kayboluncaya kadar İsa onu seyretti, uzaklaşınca suyun üzerinde kalan kulaklarıyla yine bir domuza benzemiş ti, hızla, adeta öfkeyle soluyordu, ama dikkatle dinlendiğinde bu soluktaki korku işitilebilirdi, boğulma korkusu değildi bu korku, çünkü şeytan, az önce öğrendiğimiz gibi ölümsüzdür, sonsuza kadar yaşamak zorunda kalma korkusuydu. Çoban önce sisi yardı, sonra da o yarıktan girdiği gibi kayboldu, sonra Tanrı’nın sesi duyuldu, Sana yardım etmesi için Yahya diye bir adam göndereceğim, ama ne yap ne et ona sen olduğunu kanıtla. İsa etrafına bakındı, Tanrı da yok olmuştu. Sonra sis çekildi, dağıldı, gölü sakin, havayı apaçık bıraktı. Suda şeytandan, havada Tanrı’dan iz yoktu.</p>

  <p>Geldiği kıyıda büyük bir kalabalık, arkalarında ise sayısız çadır gördü, burada yaşamayan ve başka yatacak yerleri olmadığı için bulabildikleri en uygun alana toplanan insanlara ait bir kamp. Meraklandı, kürekleri suya indirip kıyıya doğru ilerlemeye başladı. Omzunun üzerinden baktığında suya itilen kayıkları gördü, daha dikkatli bakınca Simun ve Andreya’yı tanıdı, Yakup ve Yuhanna da yanlarındaydı, diğer adamları ise tanımıyordu. Telaşla küreklere asılan adamlar, kısa süre sonra İsa’yla konuşabilecek kadar yaklaştılar. Simun dedi ki, Neredeydin, aslında bilmek istediği bu değildi ama nasıl olsa bir şekilde söze girmesi gerekiyordu, Burada, göldeydim, dedi İsa, cevap da en az soru kadar gereksizdi. Tanrı’nın, Meryem’in ve Yusuf’un oğlu olarak girdiği bu yeni döneme hiç de iyi bir başlangıç değil. Sonra Simun İsa’nın kayığına atladı, ve anlaşılmaz olanı sordu, Ne kadar zamandır gölde olduğunu biliyor musun, ne zamandır sisin arkasındasın farkında mısın, kaç defa kayıkları suya indirip seni aramaya koyulduk, her defasında sert rüzgârlar yolumuzu kesti. Bütün gün mü, diye sordu İsa, sonra Simun’un yüzündeki ifadeyi görünce ekledi, Bütün gün ve bütün gece. Kırk gün, diye bağırdı Simun, sonra sesini alçalttı ve dedi ki, Tam kırk gündür göldesin, kırk gün boyunca sis bizden bir şey gizler gibi hiç aralanmadı, orada ne yapıyordun, kırk gündür tek bir balık tutamadık. İsa küreklerden birini Simun’a verdi, omuz omuza kürek çekip sohbet ederek, yavaş yavaş sahile doğru ilerlediler, diğer kayıkların yaklaşmasına fırsat vermeyen İsa dedi ki, Tanrı ile birlikteydim, gelecekte beni neler bekliyor, ne kadar yaşayacağım ve bu hayattan sonra halim ne olacak biliyorum. Neye benziyor, Tanrı nasıl görünüyor. Tanrı insana tek bir biçimde görünmez, bazen bir dumandır, bazen bir bulut, bazen de zengin bir Yahudi, onu ancak sesini duyduğunda tanırsın. Sana ne dedi. Bana onun oğlu olduğumu söyledi. Demek domuz olayında şeytan doğruyu söyledi. Şeytan da kayıktaydı ve söylenen her şeyi duydu, Tanrı’nın benim hakkımda bildiği her şeyi o da biliyormuş gibiydi, hatta Tanrı’dan çok daha fazla şey bildiğini bile düşündüm. Peki nerede, Ne nerede, Neredeydiler, Şeytan kayığın bu tarafında, tam senin oturduğun yerdeydi, Tanrı kıç tarafındaki tahtada oturuyordu. Tanrı sana ne dedi. Onun oğlu olduğumu ve çarmıha gerileceğimi söyledi. Dağlara çıkıp isyancı birliklerin yanında savaşacaksan, biz de seninle geliriz. Peşimden geleceksiniz ama dağa çıkmayacağız, silahlarımızla Sezar’a baş kaldırmak yerine sözlerimizle Tanrı’nın hükümranlığını getireceğiz. Sırf sözle, öyle mi. Onlara örnek olacağız, gerekirse canımızı feda edeceğiz. Bunlar babanın sözleri midir. Bugünden sonra tüm sözlerim babamın sözleridir, ve ona inanan bana da inanır, çünkü oğluna inanmadan babaya inanmak mümkün değildir, babamın kendisi için çizdiği yeni yol ancak benimle, oğluyla başlayacaktır. Bizim seninle geleceğimizi söylediğinde, kimi kastediyordun, herkesten önce sen, sonra kardeşin Andreya, Zebedi’nin oğulları Yakup ve Yuhanna, bir de Tanrı Yahya diye birinden bahsetti ama ben onu tanımıyorum. Başka kimseye ihtiyacımız yok, Hirodes’e tören alayı kurmuyoruz. Başkaları da gelecektir, Tanrı’nın benim aracılığımla göndereceği işaretini bekliyor olmalılar, işareti görerek bana inanacak ve peşimden gelecekler. İnsanlara ne söyleyeceksin. Günahları için tövbe etmelerini ve yeni çağa hazırlanmalarını söyleyeceğim, Tanrı’nın kıvılcımlar saçan kılıcıyla kutsal sözü geri çeviren ya da duymazdan gelenlere dersini vereceği çağ yakındır. Ama onlara Tanrı’nın oğlu olduğunu söylemelisin. Diyeceğim ki babam doğduğum gün bana oğlum dedi ve o günden bu yana bu sözü kalbimde taşıdım, ama şimdi Tanrı, onun oğlu olduğumu kanıtlamak için bana geldi, bir baba bir diğerini unutturmaz, ama bugün emirleri veren baba Tanrı’dır, bu yüzden ona itaat etmeliyiz. Bunu bana bırak, dedi Simun, küreğini fırlattığı gibi pruvaya çıkarak haykırmaya başladı, Hosanna, suda babasıyla kırk gün konuşan ve şimdi tövbe edip hazırlanalım bize gelen, Tanrı oğlu İsa yaklaşıyor. Şeytanın bizimle olduğunu söyleme sakın, diye uyardı onu İsa, çünkü halk arasında böyle bir haber yayılsaydı bunu nasıl açıklayacağını bilemezdi. Simun bir kez daha haykırdı, bu sefer daha yüksek sesle, sahile toplanan halk iyiden iyiye heyecanlanmıştı. Kıyıya yaklaştıklarında İsa, üzerinde yıpranmış mintanı, omzunda boş bohçasıyla, kollarını halkı selamlamak ya da kutsamak ister gibi açmış, pruvada dimdik duruyor, ama çok çekingen görünüyordu. Kıyıda bazıları o kadar sabırsızlandı ki dayanamayıp bellerine kadar suya girdiler. Birbirlerini ezip kayığa ulaştıklarında, aralarından biri İsa’nın mintanına dokunmak için zorla elini uzattı. Simun’un söylediklerine inandığı için değil, Tanrı’yı görsün görmesin çölde onu arayan, ve şimdi gölde kırk gün geçirdiği soğuk sis dağından inen bu adamın gizemi onu büyülüyordu. Doğal olarak, civar köyler sisten başka bir şey konuşmaz olmuş, sonunda insanlar bu meteoroloji fenomenini gelip kendi gözleriyle görmeye karar vermişti. Siste kaybolan bir adamdan bahsedildiğini duyduklarında demişlerdi ki, Öyle mi, vah zavallı.</p>

  <p>Kıyıya vardıklarında, kayıktan değil adeta meleklerin kanatlarından indiler. Simun İsa’nın kayıktan inmesine yardım ederken suya giren üç adamdan rahatsız oldu ve onları azarlamaya başladı, ama İsa onu durdurdu ve dedi ki, Rahat bırak onları, ölüm haberimi alacaklar ve gelip ölümü kaldırmadıklarına pişman olacaklar, bari ben hayattayken yanımda olsunlar. İsa yüksekçe bir yere çıktı, dostlarına sordu, Meryem nerede, ve daha soruyu sorduğu an kadının yüzünü gördü. Sanki isminin söylenmesi, Meryem’i yoktan var etmişti, hiçbir yerde görünmezken bir anda yüzünü gösteriverdi, Buradayım İsa. Gel yanıma, Simun ve Andreya, siz de gelin, Zebedi’nin oğulları, Yakup ile Yuhanna, siz de, çünkü sizler bana inanıyorsunuz ve ben size Tanrı’nın oğlu olduğumu söyleyecek cesareti bulamazken, siz bana inandınız. Tanrı oğlunu çağırdı, oğul gölde babasıyla tam kırk gün geçirdi ve size Rabbin saatinin geldiğini bildirmek için geri döndü, bu yüzden tövbe edin, Tanrı’nın kucağında topladığı mahsulden artan çürük başaklar şeytanın sepetine dolmadan tövbe edin, çünkü eğer işlediğiniz günahlar sebebiyle Tanrı’nın sevgi dolu kucağından düştüyseniz, demek ki sizler de çürük başaksınız. Kalabalıktan bir uğultu yükseldi ve başların üzerinde, bir dalga gibi yayıldı. Bu adamın mucizeler gerçekleştirdiğini biliyorlardı, bazıları harikalarını kendi gözleriyle görmüştü, hatta aralarında onlardan fayda görenler de vardı, Balık ekmekten ben de yedim, dedi biri, Ben o şaraptan içtim, dedi bir diğeri, Ben o kadının komşusuyum, dedi üçüncü. Bunlar büyük mucizelerse de, İsa’nın Tanrı’nın oğlu, yani Tanrı’nın kendisi ilan edildiği ânın büyüsü hepsini gölgede bırakıyordu, bu an ile o mucizeler birbirine gök ile yeryüzü kadar uzaktı, ki söz konusu uzaklık bugüne kadar ölçülememiştir. Kalabalığın içinden bir ses yükseldi, Kanıtla Tanrı’nın oğlu olduğunu, kanıtla seni izleyeyim. Kalbin koynunda kilitli olmasaydı sonsuza kadar peşimden gelirdin, gözle göreceğin bir kanıt istiyorsun, pekâlâ, gözlerini tatmin edecek kanıtı vereceğim, ama aklın onu inkâr edecek ve sen aklınla gözlerin arasında kalıp bana kalbinle gelmeye mecbur olacaksın. Ne demek istiyorsun, hiçbir şey anlamadım, dedi adam şaşırarak. İsa, Senin adın ne, diye sordu. Tomas. Buraya gel Tomas, buraya gel de çamurdan kuş yapmama yardım et, bak ne kolay, işte bu bedeni bu da kanatları, bu başı bu da ibiği, bu küçük çakıllar gözler için, kuyruğun uzun tüylerini de takalım, şimdi bacakları ile pençelerini düzeltelim, ve bu bitince, on bir tane daha yapalım, bak şimdi, bir, iki, üç, dört, beş, altı, yedi, sekiz, dokuz, on, on bir, on iki çamur kuş, onlara isim bile verebiliriz, bu Simun, bu Yakup, bu Andreya, bu Yuhanna, ve bu da, kusuruma bakmazsan, Tomas, diğerlerini de isimleri gelene kadar bekleyeceğiz, isimler çoğu zaman yolda oyalanır ve geç gelir, şimdi seyret, ağı küçük kuşlarımın üzerine atıyorum ki kaçmasınlar, çünkü eğer dikkat etmezsek, uçup gidebilirler. Bana bu ağı kaldırdığımda kuşların uçacağını mı söylüyorsun, diye sordu Tomas. Evet, eğer ağı kaldırırsan, kuşlar uçup gidecek. Beni inandıracak kanıt bu mu. Evet ve hayır. Ne demekmiş, evet ve hayır. Senin için en iyi kanıt ağı kaldırmaman, kaldırdığında kuşların uçacağına inanman olurdu. Ama çamurdan kuş uçmaz. Adem babamız çamurdan yapılmıştır, ve sen de onun torunlarındansın. Âdem’e can veren Tanrı’ydı. Artık şüphe etme Tomas, kaldır ağı, çünkü ben Tanrı’nın oğluyum. Pekâlâ, eğer böyle istiyorsan, kaldırıyorum, ama bu kuşlar oldukları yerden kımıldamayacak, Tomas daha fazla oyalanmadan ağı kaldırdı, serbest kalan kuşlar uçtu. Heyecanla cıvıldayarak, gökte kaybolmadan önce şaşkın kalabalığın etrafında iki tur attılar. İsa dedi ki, Bak Tomas, işte kuşların uçtu, Hayır efendimiz, kuş benim, dizinin dibindeyim.</p>

  <p>Adamlardan bazıları İsa’nın yanına geldi, bazı kadınlar onları izledi. Yanına geldiklerinde isimlerini söylüyorlardı, Ben Filipus, ve İsa taşlar ve çarmıh gördü, Ben Bartolomeus, ve İsa derisi yüzülmüş bir beden gördü, Ben Matta, ve İsa barbarlar arasında bir ceset gördü, Ben Simun, ve İsa Simun’u doğrayacak testereyi gördü, Ben Alfay oğlu Yakup, ve İsa onu taşa tutulurken gördü, Ben Yahuda Thaddeus, ve İsa adamın başının üstünde bir sopa gördü, Ben Yahuda İskariyot, ve İsa ona acıdı, çünkü kendisini bir incir ağacına astığını görmüştü. Sonra İsa diğerlerini çağırdı ve dedi ki, Hepimiz burada olduğumuza göre, vakit tamam. Ardından Andreya’nın ağabeyi Simun’a dönerek dedi ki, Burada bir Simun daha var, sen artık Petrus diye bilineceksin. Birçoğunun adını bile öğrenemediğimiz kadınlar peşlerinde, gölü arkalarına alıp yürümeye başladılar, ama önemli değil, nasıl olsa bu kadınların çoğunun adı Meryem’di, diğerleri de Meryem deyince geliyor, her isteği yerine getiriyordu.</p>
</body>
</html>