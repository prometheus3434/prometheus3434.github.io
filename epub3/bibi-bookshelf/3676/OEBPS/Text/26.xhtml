<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Soğuk bir yel gibi bu dünyadan geçip giden Lazarus, Vaftizci Yahya’nın İsa’nın kalbinde yaktığı, hakka hizmetle halka hizmeti bir ve aynı şey kılan o ateşi söndürdü. Petrus ve Andreya ağıtlarla geçen birkaç günün ardından, günlük hayat yavaş yavaş normale dönmeye başlayınca İsa ile konuşmaya karar verdiler. Neler yapmak istediğiyle ile ilgili sorular sordular, çünkü yeniden yollara dökülüp köy köy, şehir şehir dolaşarak müjdeyi yaymaları mı gerekiyordu yoksa Kudüs’e dönüp bir rezalet daha çıkarmaları mı bilmiyorlardı ve huzursuzlanıyor, bir şey yapmak istiyorlardı, Mallarımızı, işlerimizi, ailelerimizi bütün gün aylaklık etmek için terk etmedik, diye söylenip durdular. İsa onlara, kulaklarında yankılanan çığlıklar içinde bu sesleri ayırt etmekte güçlük çekiyormuş, onları tanıyamıyormuş gibi, anlamsız gözlerle bakıyordu. Uzun bir sessizliğin ardından onlara sabırlı olmalarını, biraz daha beklemelerini öğütledi, çünkü kaderlerini bir kez ve ebediyen değiştirecek olan bir şeyin yaklaştığını hissediyor, ama biraz daha düşünmesi gerekiyordu. Pek yakında kampa geri döneceğini bildirdiğinde Petrus ve Andreya’nın aklı karıştı, çünkü erkeklerin ne yapacağına karar verilmemişken, iki kız kardeşin yalnız kalması anlamsızdı. Her şeylerini terk edip onun izinden gelen kadınlarla erkeklere ve burada, bu evdeki kız kardeşlere karşı, ayna ve yüz gibi karşıt olsa da benzer, ayrı ayrı sorumlulukları olan İsa’nın, iki görev arasında nasıl bocaladığını anlamasına imkân olmayan Petrus dedi ki, Bizim için geri dönmene gerek yok. Lazarus’un ruhu buradaydı ve gitmemekte direniyor, ona ikinci bir can bağışlanmasına engel olan Meryem’i ve Tanrı vergisi güçlerini kullanmaya çekinen İsa’yı affedemeyen Marta’nın dudaklarından dökülen acı sözlerde saklanıyordu. Bazen de Meryem’in gözyaşlarına gizleniyordu, çünkü Meryem kardeşini ikinci ölümden kurtararak, onu ilk ölümden kurtaramamanın verdiği vicdan azabına mahkûm olmuştu. Lazarus bütün göğü saran koca bir bulut gibi, İsa’nın dertli ruhunda da barınıyor, orada onu dört at dört farklı yöne çekiyor ya da vücuduna saplı kancalara bağlı sicimler onu parçalara ayırıyor, Tanrı’nın ve şeytanın elleriyse, kutsal ve şeytani bir tavırla, ondan artakalanları atıp tutuyordu.</p>

  <p>Sakatlarla hastalar şifa bulma umuduyla bir zamanlar Lazarus’a ait olan evin kapısının önünde toplanmaya devam etti. Bazen Marta kapıya çıkıyor ve onları kovalıyor, sanki şöyle diyordu, Benim kardeşimin derdine çare olmadı, sizinkine neden olsun, ama kapıya gelen İsa’yı görmeden gitmemekte diretiyordu. İsa onlara şifa veriyor ama artık, Tövbe edin, demiyordu. Şifa bulmak ölmeden dirilmek gibidir, şifa bulan yeniden doğmuş gibi olur ve bu yüzden tövbe edecek günahı yoktur. Ama bu türden, deyiş yerindeyse fiziksel anlamda dirilmeler, başkalarının acılarını dindirse de İsa’nın kalbinde keder tohumları bırakıyordu, çünkü engellenemez olanı ertelemekten başka işe yaramıyorlardı, bugün sağlığa kavuşup huzur bulanlar yarın çaresi olmayan dertlerle geri geleceklerdi. İsa o kadar üzgündü ki Marta bir gün ona şöyle söyledi, Sakın benim yanımda ölme, bu benim için Lazarus’u bir kez daha kaybetmek olur, ve Mecdelli Meryem, paylaştıkları örtünün altında, karanlıkta saklanan yaralı bir hayvan gibi inledi, Şimdi bana her zamankinden çok ihtiyacın var, ama aşılmaz bir duvarın ardına saklanırsan sana ulaşmam nasıl mümkün olur.</p>

  <p>İsa Marta ya dedi ki, Ölümüm Lazarus’un bütün ölümlerini kucaklayacak, Lazarus dirilmeden ölmeye devam edecek, ve Meryem’e dedi ki, Duvarı aşamasan da, terk etme beni, ve eğer beni göremezsen, elini uzat, yoksa ya hayatı unutacağım ya da hayat beni unutacak. Birkaç gün sonra havarilerinin yanına gitti, Mecdelli Meryem peşindeydi. Sana bakmamı istemiyorsan, gölgene bakarım, dedi İsa’ya, o da şöyle cevap verdi, Gölgeme bakacaksan, dileğim gölgem neredeyse orada olmaktır. İki âşık birbirlerine bunun gibi sözleri, sadece böylesi güzel ve samimi olduğu için söylemiyorlar, bir diğer sebep de gölgelerin artık kapanıyor olması, kendilerini mutlak yokluğun karanlığına hazırlamak zorundalar.</p>

  <p>Askerlerin Vaftizci Yahya’yı tutukladığı haberi kampa ulaştı. Tek bilinen tutuklandığı ve bizzat Hirodes’in onu hapse attırdığıydı. İsa ve yandaşları, Yahya’nın Mesih’in gelişini haber verdiği için Hirodes’i korkuttuğunu düşündüler, çünkü vaftiz olmaya gelen herkese Mesih’in gelişinin yakın olduğunu söylüyordu. Benden sonra gelen sizi ateşle vaftiz edecek, ara sıra da, Vay engerek soyu, gelecek olan gazaptan kaçmanız için sizi kim uyardı. İsa yandaşlarına her tür baskıya ve şiddete hazır olmalarını söyledi, çünkü İsa ile havarilerinin de aynı haberi yaydığı söylentisi giderek yayılıyordu ve Hirodes’in, Tanrı’nın oğlu olduğunu iddia eden bu marangoz oğluyla yandaşları için tutuklama emri çıkarması an meselesiydi, çünkü Hirodes’in saltanatını tehdit eden ejderin ikinci ve asıl başı onlardı. Kötü haber almak, haber alamamaktan iyi değildir, ama kötü haber, her şeyi umup son zamanlarda hiçle yetinmeye mecbur bırakılan bu adamların yüreğine su serpti. Ne yapacaklarını önce birbirlerine, sonra İsa’ya sordular. Birlik olup Hirodes’in zulmüne karşı mı duracaklardı, köylere mi dağılacaklardı, yoksa Yahya peygamberin İsa’nın görkemini duyurmaya başlamadan önce yaptığı gibi, çöle çekilerek bal ve çekirge mi yiyeceklerdi. Gerçi Yahya’nın yolunun yol olmadığı anlaşılıyordu, çünkü sonu acı olmuştu. Ama Hirodes’in askerleri Beytanya’ya, masumların kanını akıtmaya gelmiyordu bir türlü. İsa ve yandaşları ikinci bir haber aldıklarında ne yapacaklarım şaşırdılar, Yahya’nın kellesi uçurulmuştu ama bunun Mesih’in gelişiyle ya da Tanrı’nın hükümranlığıyla ilgisi yoktu, yeğeni ve yengesi. Hirodias ile, hem de kocası daha hayattayken evlenen Hirodes’i öfkelendiren, Yahya’nın zina aleyhinde söylediği birkaç sözdü. Yahya’nın ölümü hem kadınları hem de erkekleri gözyaşlarına boğdu, tüm kamp yas tuttu, ama kimse bu sebepten öldüğüne inanmak istemiyordu. Vaftizci Yahya tarafından vaftiz edilmiş olan, Hirodes’in kararının çok daha ciddi sebepleri olması gerektiğinde ısrar eden Yahuda İskariyot’un yüreği öfkeyle yanıp tutuşuyordu. Etrafında toplanan kadınlarla erkeklere, Nasıl olur, diye sordu, insanları kurtaracak olan Mesih’in gelişini haber veren Yahya’yı sırf amcayla yeğen arasında, zina sayılan bir evliliğe sövdü diye öldürüyorlar, halbuki Büyük Hirodes’ten beri bu aile içinde zina âdet olmuştur. Nasıl olur, diye tekrarladı durdu, Yahya’yı Mesih’in gelişini haber vermekle görevlendiren Tanrı’nın kendisiydi, öyleyse ölümünün sorumlusu Tanrı olmalı, çünkü onun iradesi dışında hiçbir şey olmaz, aranızda Tanrı’yı benden daha iyi tanıyanlar bana Tanrı’nın neden böyle dolambaçlı yollar seçtiğini açıklasın, ve kalkıp bana onun hikmetinden sual olunmaz diyecekseniz, peşinen söyleyeyim ben Tanrı’nın neden böyle yaptığını bilmek istiyorum.</p>

  <p>Dinleyenler titriyor, Rabbin öfkesinin bu rezil adama ve bu küfürbazlığa engel olmadıkları için onları da mahvedeceğini sanıp korkuyorlardı. Tanrı’nın Yahuda ile uğraşacak hali olmadığından, her şeye gücünün yetip yetmediği sorgulanan kutsal varlığa en yakın kişi olan İsa, bu meydan okumaya bizzat kendisi göğüs germek zorunda kaldı. Eğer bu başka bir din olsaydı, İsa’nın tepkisi çekimser bir şaşkınlık, küçümser bir şefkat ve alaycı bir merak ifade eden, sönük bir tebessümle sınırlı kalırdı. Ama İsa’nın yüzü çok geçmeden değişti, gülen yüzün yerini kasvetli, donuk bir yüz aldı. Kendi geleceği gözlerinin önüne gelmişti. Sonunda donuk bir sesle dedi ki, Kadınlar çekilebilir, ve ilk ayağa kalkan Mecdelli Meryem oldu. Sessizlik onları yeryüzünün en derin mağarasına kapatmak için duvarlar örüp tavanı da bitirince İsa şöyle söyledi, Yuhanna Tanrı’ya bu kadar kutsal bir görevi olan bir adamın neden bu kadar sudan bir sebeple can verdiğini sorsun. Yahuda İskariyot konuşmaya başlayacak oldu, ama İsa elini kaldırarak onu susturdu ve dedi ki, Tanrı bana engel olmazsa, size Tanrı’dan öğrendiklerimi anlatacağım. Duyacakları şeylerden korkan havariler kendi aralarında konuştukça uğultu çoğaldı. Bir tek olayı başlatan Yahuda, korkusuzca bekliyordu. İsa onlara dedi ki, Hem kendimin hem sizin, hem de bundan sonraki nesillerin kaderini, Tanrı’nın niyetlerini ve tasarısını biliyorum, bu konuda konuşacağız, çünkü bunlar hepimizi ilgilendiriyor. Petrus söze girdi, Biz sana vahyedilenleri bilmek zorunda mıyız, bunları kendine saklasan daha iyi olmaz mı. Eğer dileseydi Rab beni sustururdu. Öyleyse ne dediğini umursamıyor, demek ki bize söylemişsin söylememişsin önemi yok, ve eğer bugüne kadar senin aracılığınla konuştuysa, bundan sonra da, hatta sen şimdiki gibi onun iradesine karşı geldiğini sandığın zamanlarda bile senin aracılığınla konuşmaya devam edecektir. Biliyor musun Petrus, ben çarmıha gerileceğim. Evet, bana bunu söyledin. Ama bunun senin de başına geleceğini söylemedim, sen, Andreya ve Filipus çarmıha gerileceksiniz, şurada duran Bartolomeus’un canlı canlı derisi yüzülecek, barbarlar Matta’yı katledecek, Zebedi’nin oğullarından Yakup kellesinden olacak, öbür Yakup, Alfay’ın oğlu, taşlanarak, Tomas bir mızrakla öldürülecek, Yahuda Tadayus’un başı ezilecek, Simun ikiye bölünecek, işte bunları bilmiyordun ve ben şimdi söylüyorum. Sessizce dinlediler, artık gelecekten korkmaları için sebep kalmamıştı. Sanki İsa, Hepiniz öleceksiniz, demiş ve onlar da hep bir ağızdan, Ne yani, öleceğimizi zaten biliyorduk, diyorlarmış gibi, dudak büküp başlarını salladılar. Ama Yuhanna ve Yahuda İskariyot başlarına geleceği öğrenememişlerdi, sordular, Bize ne olacak, ve İsa cevap verdi. Sen Yuhanna, uzun bir ömrün olacak ve ecelinle öleceksin, sana gelince Yahuda, incir ağaçlarından uzak durmaya gayret et, çünkü yakında kendini onlardan birine asacaksın. Biri, Yani senin yüzünden öleceğiz, diye seslendi, ama kimse bu sözlerin hangi ağızdan çıktığını çözemedi. Tanrı yüzünden, diye karşılık verdi İsa. Peki Tanrı ne istiyor, diye sordu Yuhanna. Şimdi sahip olduğundan daha büyük bir cemaat istiyor, bütün dünyaya hükmetmenin peşinde. Ama Tanrı tüm evrenin efendisi ise, nasıl olur da dünya, var olalı beri değil de dünden beri, ya da yarından sonra Tanrı’ya ait olur, diye sordu Tomas. Bunu sana söyleyemem, dedi İsa. Bunları bunca zamandır kalbinde saklıyorduysan, neden şimdi anlatıyorsun. Çünkü şifa verdiğim Lazarus ve ardından benim gelişimi müjdeleyen Vaftizci Yahya öldü, şimdi ölüm bize yaklaşıyor. Bütün canlılar bir gün ölümü tadacaktır, dedi Petrus, Her insan ölür. Gelecekte birçokları Tanrı yüzünden ve onun iradesiyle ölecek. Eğer Tanrı’nın iradesi böyle gerektiriyorsa, kutsal bir sebebi olmalı. Ölecekler çünkü ne önce ne de sonra doğacaklar. Ebedi hayata kavuşacaklar mı, diye sordu Matta. Evet, ama keşke bedeli bu kadar ağır olmasaydı. Eğer Tanrı’nın oğlu bunları söylediyse, kendini inkâr etti demektir, dedi Petrus. Yanılıyorsun, sadece Tanrı’nın oğlunun bu sözleri söylemeye hakkı vardır, senin ağzında küfür olan, benim ağzımda Tanrı sözüdür, diye karşılık verdi İsa. Seninle Tanrı arasında bir seçim yapmamız gerekiyormuş gibi konuşuyorsun, dedi Petrus. Her zaman Tanrı ile Tanrı arasında seçim yapmak zorunda kalacaksınız, ve seninle diğer adamlar gibi ben de aradayım. Öyleyse bizden ne yapmamızı istiyorsun. Ölümümün gelecek nesilleri koruması için çalışın. Ama Tanrı’nın iradesine karşı gelemezsin. Hayır, ama deneyebilirim. Sen güvendesin çünkü Tanrı’nın oğlusun, ama biz ruhlarımızı kaybedeceğiz. Hayır, eğer bana boyun eğerseniz, Tanrı’ya boyun eğmiş olacaksınız. Kızıl ayın ucu çölün ufkunda göründü.</p>

  <p>Konuş, dedi Andreya, ama İsa ayın doğmasını bekledi, kan kırmızı kocaman bir çanak topraktan yükselip, tamamen ortaya çıktıktan sonra İsa konuşmaya başladı, Tanrı’nın isteği olacaksa Tanrı’nın oğlu çarmıhta can vermek zorunda, ama onun yerine sıradan bir adam koyabilirsek, Tanrı oğlunu kurban edemeyecek. Aramızdan birinin senin yerini almasını mı istiyorsun, diye sordu Petrus. Hayır, oğulun yerini ben kendim alacağım. Tanrı aşkına, daha açık konuş. Aranızdan birinin bir an önce tapınağa gidip, kendimi Yahudilerin Kralı ilan ettiğimi, Hirodes’in tahtına göz diktiğimi, Romalıları İsrail’den atmayı hedeflediğimi söylemesini istiyorum, eğer zamanında hüküm giyersem, Tanrı’nın adaleti, Yahya’nın kellesini uçuran baltaya engel olamadığı gibi benim infazıma da engel olamaz. Herkes şaşırdı, ne diyeceklerini bilemediler, ama sessizlikleri uzun sürmedi, öfkelendiler, üzüldüler, itiraz ettiler. Tanrı’nın oğluysan, Tanrı’nın oğlu olarak ölmelisin, diye bağırdı biri, Senin ekmeğini yiyen ben, sana nasıl karşı gelirim, dedi bir diğeri, Evrenin kralı olacak biri Yahudilerin kralı olmayı isteyebilir mi, diye sordu biri, Seni inkâr etmek için buradan çıkana ölüm, diye haykırdı bir diğeri. O an Yahuda İskariyot’un sesi duyuldu, Ben giderim. Herkes ona döndü, neredeyse hançerlerine sarılıyorlardı, ama İsa dedi ki, Onu rahat bırakın, kılına dokunan benden değildir. Sonra doğruldu ve Yahuda’yı kucakladı, onu yanağından öptü ve dedi ki, Git, saatim senin saatindir. Pelerinini sırtına alarak, tek kelime etmeden gecenin karanlığında kayboldu.</p>

  <p>Şafak sökerken tapınak bekçileriyle Hirodes’in askerleri gelip İsa’yı tutukladı. Kılıçları ve mızraklarıyla bir tabur asker kampın etrafını gizlice kuşattıktan sonra, hızlı adımlarla çadırlara yaklaştılar, üstleri bağırdı, Yahudilerin Kralı olduğunu söyleyen adam nerede. Bir kez daha bağırdı, Yahudilerin Kralı olduğunu söyleyen adam çıksın ortaya, ve İsa çadırlardan birinden, yanında gözü yaşlı Mecdelli Meryem ile çıktı ve dedi ki, Yahudilerin Kralı benim. Bir asker gidip ellerini bağladı, ve kulağına şunları fısıldadı, Şu an benim tutuklumsun ama gün gelir kralım olursan, başkasından aldığım emre uyduğumu unutma, eğer o zaman onu tutuklamamı emredersen, onun emrine uyduğum gibi senin emrine de uyarım. İsa şöyle cevap verdi, Kral kralı tutuklamaz, tanrı tanrıyı öldürmez, basit insanlar bu yüzden yaratılmıştır, tutuklayan ve öldüren onlardır. Kaçmasın diye ayaklarım sicimle bağladılar, ama İsa içinden diyordu ki, Çok geç, kaçtım bile. Mecdelli Meryem kalbine hançer saplanmış gibi bağırdı, ve İsa dedi ki, Benim için ağlayacaksın, ey kadınlar erkeklerinizle sizin saatiniz geldiğinde ağlayacaksınız, ama bu şekilde can vermeseydim, gözlerinizden süzülen her damla yaş, bin damla olurdu. Sonra onbaşıya dönüp rica etti, Bu adamları rahat bırakın, Yahudilerin Kralı benim, onların bir günahı yok, ve daha fazla oyalanmadan askerlerin arasına girdi. İsa’yı aralarına alan ve bileklerine bağlı sicimi uçlarından tutan iki asker önde, diğerleri arkada Kudüs’e çıkan yolu tırmanırlarken güneş doğmuş, Beytanya’nın çatılarının üstünde salınıyordu. Havariler ve kadınlar arkalarından geliyordu, erkekler öfkeli, kadınlar üzgündü, ama boş yere öfkeleniyorlardı ve gözyaşları boşa akıyordu. Şimdi ne yapacağız, diye soruyorlardı birbirlerine, canımız pahasına askerlerin üstüne atlayıp İsa’yı kurtaralım mı, yoksa bizim için de bir tutuklama emri çıkmadan dağılalım mı. İki arada bir derede, hiçbir şey yapamadan yürüdüler, askerleri uzaktan takip etmekten öteye gidemediler. Bir süre sonra kafilenin durduğunu gördüler, tutuklama emrinin kaldırıldığını, İsa’nın ellerini ve ayaklarını bağlayan sicimlerin çözüleceğini, İsa’nın salınacağını sandılar.</p>

  <p>Ama buna inanmak ahmaklık olurdu. Ama İsa’nın geçtiği yolun kenarındaki incir ağacında bir düğüm, Yahuda Iskariyot’u hayata bağlayan düğüm çözülmüştü. Efendisinin son dileğini yerine getiren havari kendisini incir ağacının dalına asmıştı. Kafileye önderlik eden onbaşı iki askere ipi çözüp cesedi indirmelerini emretti, Daha sıcak, dedi birisi. Herhalde Yahuda İskariyot boynuna geçirdiği iple ağacın dalına oturmuş, kendini salmak için İsa’nın yolda belirmesini beklemişti, görevini tamamlamış olmanın bilinciyle, ancak böyle huzur bulacaktı.</p>

  <p>İsa ona yaklaştı, askerler onu engellemeye çalışmadı. Durdu ve Yahuda’nın çarpık yüzüne baktı. Hâlâ sıcak, dedi asker bir kez daha ve o an İsa, Lazarus için yapamadığını Yahuda için yapabileceğini, onu diriltebileceğini düşündü, böylece ihanetin unutulmaz simgesi olmak yerine, başka bir gün başka bir yerde, her şeyden uzakta, kimsenin hatırlamayacağı kendi ölümüyle yüzleşebilecekti. Ama sadece Tanrı’nın oğlu ölüyü diriltebilirdi, şu tozlu yolda yürüyen, kalbi kırık, elleri ayakları bağlı kralın, Yahudilerin Kralı’nın, buna gücü yetmezdi. Onbaşı askerlerine emretti, Cesedi orada bırakın da, kurda kuşa yem olmazsa Beytanyalılar gelip gömsün, ama önce bakın bakalım üzerinde kıymetli eşyası var mı. Askerler aradı ama bir şey bulamadı, çok doğal, çünkü para işlerinden Matta sorumluydu ve işini iyi bilirdi, çünkü Levi diye bilinirken vergi memuruydu. İhbar ettiği için ona para vermediler mi, diye sordu İsa, ve bunu duyan Matta dedi ki, Vermek istediler ama o kendi hesabını kendi göreceğini söyledi, gördü de. Kafile yola devam etti, ama havarilerden bazıları geride kalıp dostları için gözyaşı döktü, sonra Yuhanna dedi ki, Onu burada bırakalım, bizden biri değildi, ama Tadayus olarak da bilinen diğer Yahuda onu azarladı, Sevsen de sevmesen de o hep bizden biri olacak, ölüsünü burada bırakabiliriz, ama bu onu bizden ayırmaz. Hadi gidelim, dedi Petrus, yerimiz Yahuda İskariyot’un ayağının dibi değildir. Haklısın, dedi Tomas, İsa’nın yanında olmalıydık, ama yanında kimse kalmadı.</p>

  <p>Sonunda Kudüs’e vardılar, İsa ihtiyarlar, kâhinler ve âlimlerden oluşan bir meclisin önüne çıkartıldı. Onu karşısında bulmaktan hoşnut olan başkâhin dedi ki, Seni güzel güzel uyarmıştım, ama sözümü dinlemedin, şimdi kibrin seni kurtaramayacak, yalanların seni lanetleyecek. Ne yalanı, diye sordu İsa. Birincisi, Yahudilerin Kralı olduğun yalanı. Ama ben Yahudilerin Kralıyım. Ve İkincisi, Tanrı’nın oğlu olduğun yalanı. Sana Tanrı’nın oğluyum dediğimi kim söyledi. Herkes öyle söylüyor. Onlara aldırma, ben Yahudilerin Kralıyım. Yani Tanrı’nın oğlu olmadığını kabul ediyorsun. Kaç defa söylemem gerekiyor, ben Yahudilerin Kralıyım. Ağzından çıkanı kulağın duysun, bu sözler seni mahkûm etmeye yeter de artar. Sözümün arkasındayım. Peki öyleyse Roma valisinin karşısına çıkacaksın, zaten o da onu kovup İsrail topraklarını Romalılardan temizlemek isteyen adamı görmek istiyordu. Askerler İsa’yı Pilatus’un sarayına götürdüler. Yahudilerin Kralı olduğunu söyleyen, para bozanların tezgâhlarını devirip tapınaktaki esnafın mallarını ateşe veren adamın sonunda tutuklandığı haberi çabucak yayıldı, insanlar sıradan bir hırsız gibi elleri ayakları bağlanarak sokak sokak gezdirilen bir kralın neye benzeyeceğini görmek için toplandı. Herkes her zaman aynı fikirde olamayacağı için, İsa’yı gören bazısı ona acıdı, bazısı acımadı, kimi dedi ki, Serbest bırakın adamı, delinin teki, kimi de cezasını çekmesinin diğerlerine iyi bir ders olacağını söyledi ve böyle düşünenler çoğunluktaydı. Kalabalığın arasına karışan havariler, ne düşüneceklerini bilemiyorlardı. Hangi kadının İsa’nın yandaşlarından olduğunu anlamak çok kolaydı, gözyaşları onları ele veriyordu. Ama biri vardı ki ağlamıyordu, Mecdelli Meryem, acısını sessizce yaşıyordu.</p>

  <p>Tapınakla valinin sarayı arasında pek bir mesafe yoktu, ama İsa oraya asla varamayacağını düşünüyordu. İnsanlar ıslıklar çalıp onu yuhaladığı için değil, bunlar bir kralın acınası halinin yarattığı hayal kırıklığının ifadesiydi, İsa ölümle randevusuna geç kalmak istemiyordu, yoksa Tanrı bu yana bakıp şöyle diyebilirdi, Neler oluyor orada, yoksa ahdimize ihanet mi ediyorsun. Kapıda Romalı askerler tutukluyu teslim aldı, tapınak bekçileri ve Hirodes’in askerleri kapının önünde kararı bekledi. Birkaç kâhin dışında kimsenin İsa’ya eşlik etmesine izin verilmedi. Tahtında oturan, Pilatus diye tanınan vali, içeri getirilen ve dilenciye benzeyen, sakallan kirli, ayaklan çıplak adamı süzdü. Mintanında hem eski hem de yeni lekeler vardı ve yeni lekeler, tanrıların, nefret uyandırsın ya da utandırsın diye değil, yensin diye yarattığı olgun meyvelerin lekeleriydi. Pilatus’un karşısında ayakta bekleyen tutuklunun başı dik, gözleriyse valiyle kendisi arasında bir yerde sabitti. Pilatus iki türlü suçlu tanırdı, biri başını öne eğer, biri de savunmaya geçmek için gözlerini dört açardı, ilkini hor görürdü, İkincisi onu öfkelendirirdi, ama suçlu hangi türden olursa olsun, Pilatus hükmünü vermekte gecikmezdi. Ama karşısında duran bu adam etrafında olup biteni umursamıyordu, öylesine kendinden emin bir tavrı vardı ki, basbayağı üzücü bir yanlış anlamanın kurbanı, pek yakında tahtını, asasını ve pelerinini geri alacak olan bir kral olabilirdi. Sonunda Pilatus İsa’nın ikinci kategoriye girdiğine karar verdi, oyalanmadan sorguyu başlattı, Adın ne. Ben Yusuf oğlu İsa’yım ve Celile’nin Nasıra köyünden geliyorum, Nasıralı İsa diye tanınırım. Baban kim. Söyledim ya, adı Yusuf’tur. Ne iş yapardı. Marangozdu. Peki şimdi bana marangoz Yusuf, nasıl oldu da bir krala baba oldu açıklar mısın. Eğer kralın oğlu marangoz olabiliyorsa, marangozun oğlu neden kral olamasın. Bunu duyan kâhinlerden biri araya girdi. Unutma Pilatus, bu adam Tanrı’nın oğlu olduğunu söylüyor. Bu doğru değil, ben insanoğluyum, dedi İsa, ama kâhin konuşmaya devam etti, Kanma Pilatus, bizim dinimizde insanoğluyla Tanrı oğlu bir ve aynı kişidir. Pilatus önemsemediğini ima ederek elini salladı.</p>

  <p>Eğer Jüpiter’in oğlu olduğunu söyleseydi, bunu söyleyen ilk kişi olmazdı ama yine de ilgi alanıma girerdi, ama sizin tanrınızın oğlu olup olmadığı umurumda değil. Öyleyse Yahudilerin Kralı olduğunu söylediği için mahkûm et onu, biz de rahat edelim. Bakalım sizin rahat etmeniz beni rahat ettirecek mi, dedi Pilatus Öfkeyle. İsa sabırla bu konuşmanın sona erip sorgunun tekrar başlamasını bekliyordu. Sen kim olduğunu söylüyorsun, dedi vali İsa’ya. Ben benim, Yahudilerin Kralı. Peki Yahudilerin Kralı olarak ne elde etmeyi umuyorsun. Bir kralın umabileceği her şeyi. Mesela. Halkımı yönetip korumak istiyorum. Onları neden koruyacaksın. Onları ne tehdit ederse ondan. Peki kimden koruyacaksın. Onlara baskı yapan kimselerden. Eğer doğru anladıysam onları Romalılardan korumak istiyorsun. Evet öyle. Ve onları korumak için Romalılara saldıracaksın. Başka yolu yok. Ve Romalıları bu ülkeden kovacaksın. Söylediklerimden bu sonuç çıkıyor. Öyleyse sen Sezar’ın düşmanısın. Ben Yahudilerin Kralıyım, başka sözüm yok. Başkâhin coşkuyla ellerini havaya kaldırdı, Gördün işte Pilatus, itiraf ediyor, halka senin ve Sezar’ın düşmanı olduğunu söyleyen bir adamın canını bağışlayamazsın. Pilatus sıkıntıyla iç geçirip kâhini azarladı, Sus be adam, sonra İsa’ya döndü ve sordu, Söyleyecek başka bir şeyin var mı. Yok, dedi İsa. Öyleyse seni mahkûm etmekten başka çarem kalmıyor. Yapman gerekeni yap. Nasıl ölmek istiyorsun. Ben kararımı çoktan verdim, Söyle öyleyse, Çarmıhta ölmek istiyorum, Keyfin bilir, çarmıha geril. İsa’nın gözleri Pilatus’un gözlerini aradı ve buldu, Son isteğim yerine gelecek mi. Verdiğim hükümle çelişmediği sürece evet. Başımın üzerine kim ve ne olduğumu belirten bir levha koydur, çarmıha gerilenin ben olduğumu herkes bilsin. Hepsi bu mu. Hepsi bu. Pilatus uşaklarından birini çağırdı, gerekli malzemeyi getirtti ve kendi elleriyle yazdı, Nasıralı İsa, Yahudilerin Kralı. Sevincinden olup biteni takip edemeyen kâhin, İsa’nın ne yapmaya çalıştığını son anda fark etti, Yahudilerin Kralı yazmamalıydın, Yahudilerin Kralı olduğunu söyleyen Nasıralı İsa yazmalıydın. Yaptığı işi içine sindiremeyen Pilatus, adamı uyarıp salıvermediği için pişmandı, yargıçların en temkinlisi bile bu adamın, değil Sezar, kimse için tehdit oluşturmadığına karar verirdi, başkâhine döndü ve donuk bir ifadeyle, dedi ki, Girme artık araya, ne yazdıysam, yazdım. Askerlere suçluyu götürmelerini işaret etti ve ellerini yıkamak için su istedi, hükmü verdikten sonra böyle yaparlardı.</p>

  <p>İsa’yı dışarı çıkardılar ve Golgota diye bilinen tepeye götürdüler. Gücü kuvveti yerindeydi ama çarmıhın ağırlığıyla kısa süre sonra bacakları zayıf düştü, Romalı yüzbaşı, onları seyreden adamlardan birine suçluyu bu yükten kurtarmasını emretti. Kalabalık ıslıklar çalmaya, küfürler yağdırmaya devam ediyordu, ama ara sıra dudaklarından merhamet sözleri dökülenler oluyordu. Havarilere gelince, sersem gibi yürüyorlardı. Bir kadın Petrus’u durdurdu ve dedi ki, Sen de Celileli İsa ile birlikteydin, ama o inkâr etti, Ne diyorsun be kadın, neden bahsettiğini anlamıyorum, sonra da kalabalığın içine saklanmaya çalıştı, az sonra aynı kadınla tekrar karşılaştı, ve kadın bir kez daha sordu, Sen İsa’yla birlikte değil miydin, ve Petrus bir kez daha inkâr etti, bu kez bir de yeminle, Yemin ederim tanımıyorum o adamı. Ve üç sayısı Tanrı’nın pek beğendiği bir sayı olduğundan, Petrus’a üçüncü kez aynı soru soruldu, ve o da üçüncü kez inkâr etti, dedi ki, Tanımıyorum o adamı. Kadınlar İsa ile birlikte Golgota’ya gitti, iki yanında birkaç kadın vardı ama aralarında ona en yakın olan Mecdelli Meryem’in ona ulaşmasına izin verilmedi, askerler ikisi şimdiden acıdan inleyen adamlar tarafından doldurulan üç çarmıhtan uzak tutmaya çalıştıkları herkese yaptıkları gibi, onu da bir kenara ittiler, üçüncü çarmıh o an gök kubbeyi yerinde tutan uzun, dimdik bir sütun gibi yükseliyor, kurbanını bekliyordu. İsa’ya yere yatmasını emreden askerler, adamın kollarını kalasa gerdi. İlk çivi çakılır çivi bilekteki iki kemiğin arasından eti delerek ilerlerken, ani bir ürperti onu geçmişe götürüyor, babasının acısını çekiyor, kendisini babası Seforis’te kendini nasıl gördüyse öyle görüyor. Sonra diğer bileğine de bir çivi çaktılar, askerler kalası direğe yerleştirmek için havaya kaldırırken ilk kez etinin parçalandığını, tüm ağırlığının kırılgan kemiklerine bindiğini hissetti, iki ayağını bir araya getirip kaldırarak topuklarından bir çivi daha çaktıklarında, neredeyse kendisini rahatlamış hissetti, artık yapacak başka bir şey kalmamıştı, ölümü beklemek dışında.</p>

  <p>İsa yavaş yavaş ölüyor, canı çekiliyor, çekiliyor, çekiliyor, derken gök kubbe bir anda, bir uçtan diğer uca yarılıveriyor ve Tanrı, kayıkta büründüğü kılıkla beliriyor, sözleri yeryüzünde yankılanıyor, Bu benim sevgili oğlumdur, ondan hoşnudum. İsa kandırıldığını anlıyor, kurban edilen kuzu gibi kandırıldığını, hayatının ta baştan beri ölüm için tasarlandığını. Yanı başından akıp tüm yer küreye taşacak olan kan nehrini ve sonsuz acıyı hatırlıyor ve Tanrı’nın gülümseyen yüzünü gösterdiği açık göğe bakıyor ve haykırıyor, Ey insanoğlu, affet O’nu, çünkü ne yaptığını bilmiyor. Sonra kendisini bir hayal diyarının ortasında buldu. Nasıra’daydı ve sırtını sıvazlayan babasının gülümseyerek şöyle söylediğini duyuyordu, Nasıl ki ben sana tüm soruları soramıyorum, sen de bana tüm cevapları veremezsin. Su ve sirkeye batırılmış süngerin dudaklarını nemlendirdiğini hissettiğinde, hâlâ bir parça can vardı içinde, aşağıya baktı, elinde bir kova, omzunda değneği bir adamın ilerlediğini gördü. Ama İsa yerde duran, içine kanının damladığı, kara topraktan yapılmış kâseyi göremedi.</p>
</body>
</html>