<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Neredeyse şimdiden son bulan bu savaş her şeyiyle geride kaldığında, kıyıda köşede, ötede beride kalan cesetler toplanacak, hayatını kaybedenlerin sayısı bir kez daha hesap edilerek karara bağlanacak ve sonra, zamanla savaşta hayatlarını kaybedenlerin sayısı önemsizleşse ve hatta unutulsa da, şurası kesin, güvenilir kaynaklara göre sayıları iki bini bulan çarmıh kurbanları Yahudiye ve Celile halklarının hatıralarında daha uzun süre yer edecek, birçok savaş ve birçok yıkım görecekler ama bu insanları unutamayacaklar. Dile kolay, bu iki bin insan, birer mil aralıklarla dizilselerdi, bir gün Portekiz diye anılmaya başlanacak olan ülkeyi bir uçtan diğer uca kat edebilir, hatta ülkenin etrafını dolaşabilirlerdi. Erden Nehri ile deniz arasında, dullar ve yetimler ağlıyor, eski bir gelenek, ağlasınlar diye dul ve yetim kaldılar ve içlerinde büyüyünce başka savaşlara gidip arkalarında başka dullar ve başka yetimler bırakacak olanlar var, töre değişse bile, yasın rengi beyazdan siyaha dönse, kadınlar saçlarını yolmaktansa dantelli siyah örtülerle yüzlerini örtmeye başlasa bile, gözyaşı hep aynı gözyaşı olacak.</p>

  <p>Meryem uzun süredir ağlamıyor ama ruhunun derinliklerinde belli belirsiz bir sızı var, çünkü kocası dönmedi ve Nasıra, Seforis’in kül olduğu ve çevrede birçok adamın çarmıha gerildiği haberi ile çalkalanıyor. Büyük oğlunu yanına alıp kocasının peşinden gitmeye karar veriyor. Büyük ihtimalle yolda şu veya bu noktada, farkında olmaksızın, kocasının sandallarının bıraktığı izlere basacak, çünkü yağmur mevsiminde değiliz ve izleri silmeye kıyamayan rüzgâr toprağı tatlı tatlı okşuyor. Yusuf’un bıraktığı izlerin, çağlar önce bu bölgede yaşayan hayvanların bıraktığı izlerden bir farkı yok, çünkü bizler, Daha dün, der gibi, Bin yıl önce, deriz, zaman karış karış ölçüsü alınabilecek bir sicim değildir, dalgalanan katmanlı bir yüzeydir ve ancak anılar aracılığıyla içine girilebilir. Kimi yakınını aramak, kimi sırf olup biteni kendi gözleriyle görmek için yollara düşen köylülerden oluşan Nasıralı bir kafile İsa ile Meryem’e eşlik ediyor, Hananya’nın uzaktan akrabaları da kafilenin içinde ama onlar gidip geldikten sonra da meraklanmaya devam edecek, çünkü Hananya’nın ölüsünü bulamayacaklar, hâlâ hayatta olabileceğini düşünmekten başka çareleri kalmayacak. Gidip ambarı aramak akıllarına gelmedi, halbuki orada küllerin arasında adamdan geri kalanı bulup yüzünü tanıyabilirlerdi. Yarı yolda köye doğru giden Romalı askerlerle karşılaştılar, Nasıra’da da arama yapılacaktı, malı mülkü için kaygılanan birkaç kişi bunu duyunca geri döndü, çünkü asker kapıyı çaldığında içeride kimseyi bulamazsa ne yapar bilinmez. Komutan köylülere Seforis’te ne yapacaklarını sordu, komutanı tatmin eden bir cevap verdiler, Yangını merak ettik, çünkü yangınlar dünya var olalı beri insan için karşı konulmaz biçimde çekici olmuştur. Küllerde yanandan geriye bir şey kalabilirmiş gibi, alevin bir tür içsel çağrı, ilk ateşin bilinçsiz hatırasını taşıdığı bile iddia edilmiştir, işte kamp ateşine bakarken, ya da karanlık odada yanan mumun titrek alevini seyrederken yüzümüzde beliren hayret de bu teoriye göre bu biçimde açıklanır. Eğer biz insanlar, kelebek, pervane ve benzeri kanatlı böcekler kadar gözü pek ve yürekli olabilseydik, bir araya gelip kendimizi ateşe atardık ve kim bilir, o zaman belki alevler coşup göğe yükselir ve çevreyi öyle bir aydınlatırdı ki, Tanrı uyanıp gözlerini aralar, bizi fark etmekte geç kalsa da, dumanlar eşliğinde hiçliğe karışmamıza şahit olurdu. Meryem geride bir ev dolusu çocuk bırakmıştı ama dönmek istemiyordu, içi rahattı çünkü çocukları güvendeydi, askerlerin köy basıp çocuk katlettiği her gün görülebilecek bir olay değildir. Aslında Romalılar çocukları öldürmektense, büyüdüklerini görmeyi tercih ederdi, çünkü Roma’ya sadık bir vatandaş olarak vergilerini düzenli bir biçimde ödediği sürece her insanın mümkün olduğunca uzun yaşaması işlerine geliyordu. Anne ile oğlu yolda yalnız kaldılar, çünkü Hananya’nın akrabaları kendi aralarında sohbete dalıp geride kaldı. Meryem ile İsa’nın birbirlerine söyleyebileceği sözlere gelince, bunlar ancak korku ve endişe dolu sözler olabilirdi, bu yüzden sessiz kalıp birbirlerini daha fazla sıkmamaya karar verdiler. Çevreye tuhaf bir sessizlik çökmüştü, kuşlar ötmüyor, artık rüzgâr da esmiyor, yanlışlıkla boş bir eve giren iyi niyetli bir adamınkilere benzeyen huzursuz ayak seslerinden başka ses duyulmuyordu. Bir bayırı daha aşıyorlar, ve işte Seforis karşılarında. Bazı evlerden hâlâ alevler yükseliyor, duvarlar kapkara, yaprakları pas rengine dönen ağaçların gövdeleri kapkara. Ve işte sağ yanımızda, çarmıhlar.</p>

  <p>Meryem koşmaya başladı, ama çarmıhlar epey uzakta olduğundan yarı yolda yavaşlayıp soluklanması gerekti. Aralıksız o kadar çocuk doğurduktan sonra, kalbi artık eskisi kadar güçlü değil. İsa, hayırlı bir evlat gibi, anasının yanından ayrılmıyor, acılarına ve sevinçlerine ortak olmak için şimdi ve gelecekte onunla kalmak istiyor, ama annesi artık ayaklarını sürüye sürüye, çok yavaş yürüyor, Anne bu hızla gidersek asla varamayacağız. Meryem, Sen git, ben sana yetişirim, der gibi bir el işareti yapıyor. Zaman kazanmak için yoldan ayrılıp tarladan geçiyor, koştuğu yerde babasını bulacağı korkusuyla, Baba, baba, diye bağırıyor, orada olmamasını diliyor, ilk sıraya ulaşıyor, adamlardan bazıları hâlâ çarmıhtan indirilmeyi bekliyor ama çoğu indirilmiş ve yere dizilmiş. Bu isyancıların çoğu uzak yerlerden geldiği için, pek azı akrabaları tarafından teslim alınıp gömülecek, dağıtılan bir ordunun askerleri olarak burada buluşup son saldırılarını düzenlediler ve sonra, her adam kendi ölümünün yalnızlığıyla yüz yüze kaldı. İsa babasını göremiyor, kalbi rahat bir nefes alabileceğini söylüyor ama aklı diyor ki, Bekle, daha sıranın sonuna varmadın, işte sıranın sonu orada. Yerde yatan, aradığı, kendi öz babası, az kan var, ellerindeki ve ayaklarındaki deliklerden başka yarası yok, Uyuyor musun Baba, yok bu uyku değil, bacakların böyle bükük nasıl uyursun, seni çarmıhtan indiren hayırsever bu halde mi bıraktı, çok ceset var, kırılan kemikleri düzeltmeye sabrı yoktu herhalde. İsa adlı çocuk babasının ölüsünün dibinde diz çöküyor ve ağlamaya başlıyor, başta cesede dokunmaya cesaret edemiyor, ama sonra acısı korkusuna ağır basıyor ve babasının cansız bedenini kucaklıyor. Baba, baba, diye bağırırken bir feryat daha duyuluyor, Sana neler yaptılar Yusuf, Meryem’in sesi bu, sonunda İsa’ya yetişmiş, nefes nefese kalmıştı, titriyordu, uzaktan oğlunun bir çarmıhın önünde durduğunu gördüğünde neyle karşılaşacağım anlamıştı. Kocasının bacaklarının halini gören Meryem’in gözyaşları sel oldu. Ölümden sonra hayatın acılarına, hele şu can çekişme anlarındaki acılara ne oluyor bilemiyoruz, her şeyin ölümle son bulduğuna inanabiliriz, ama acının anısının cansız dediğimiz bedende, en azından birkaç saat, kalıp kalmadığını bilemez, etin acıdan kurtulmak için son çare olarak kendini çürümeye teslim ettiğini söyleyemeyiz. Meryem kocasına hayattayken göstermeye cesaret edemediği bir şefkatle yaklaşarak, bir kuklanınkilere benzeyen çarpık bacakları düzeltti, çarmıhtan indirilirken yukarı kayan mintanını düzeltmeye çalıştı. İsa da mintanın bir ucundan çekerek annesine yardım etti, Yusuf’un mintanını, belki de insan vücudunun en hassas noktası olan, ne kadar kırılgan yaratıklar olduğumuzu yüzümüze vuran kaval kemiklerini örtecek biçimde düzeltmeye çalışıyorlardı. Ayakları iki yana sarkmış, sinekler çivilerin açtığı yaralardan sızan kanın kokusuna üşüşmüştü. Son meyvesi Yusuf da dalından düşen o ağacın, çarmıhın kalın direğinin dibinde Yusuf’un sandalları duruyordu. Toz toprak içinde kalan eski sandalları orada unutulabilirdi, ama İsa onları görüp aldı, sildi, Meryem’e fark ettirmeden, bir emri yerine getirir gibi, mintanının altına sakladı. Büyük oğul babasının mirasına sahip çıkıyordu, töre bu gibi basit şeylerden doğar, bugün bile ilk oğul kendini babasının yerini almak zorunda hisseder, kendini babasının çarıklarına girebildiğinde adam sayar.</p>

  <p>Romalı askerler olup biteni uzaktan seyrediyor, müdahale etmek için, cansız bedenlere sarılıp ağıtlar yakan bu insanların kamu düzenini bozar nitelikte bir hareketini bekliyorlardı. Ama bu insanların bela arar gibi bir halleri yoktu, cesetlerin önünde durup dua etmekten başka bir şey yapmıyorlardı, son görevlerini tamamlamaları iki saat kadar sürdü. Akrabalar sol tarafta, diğerleri sağda, ölülerinin ardından dua ederken üstlerini başlarını yırtan insanların gürültüsü akşamın sessizliğini deliyordu, Rabbimiz, esirgediğin şu insan, ve yüzünü gösterdiğin oğlu ne menem şeylerdir, insan ani bir esintidir, günleri anlık birer gölgedir, ölümü görmeden yaşar ve ruhunu kurtarmak için toprağın altında saklanır, kadından olma insanın zamanı az, telaşı fazladır, çiçek gibi açar ve çiçek gibi solar, esirgediğin şu insan, ve yüzünü gösterdiğin oğlu ne menem şeylerdir. İnsanın Tanrı’nın gözündeki önemsizliğini kabul ettikleri bu sözlerden sonra, her şeye kadir olan Tanrı’nın önünde coşkuyla, adeta kendilerinden değil de toprağın altından gelen pes bir sesle, insanın şüphe götürmez önemini açıkladılar, Unutma, ey Rabbim, insanı melekten az aşağı bir varlık yaptın, onu şan ve şerefle taçlandırdın. Yaslılar kırk kişinin sonuncusuna, hiç tanımadıkları Yusuf’un yanına vardıklarında artık fazla oyalanmaya niyetleri yoktu. Gerçi Yusuf öbür dünyaya göçerken ihtiyaç duyduğu her şeyi zaten yanına almıştı. Acele etmekte haklıydılar, çünkü yasaya göre çarmıha gerilen adam bir sonraki güne kadar mutlaka gömülmüş olmalıydı ve güneş batıyordu. İsa daha küçük olduğu için, giysilerini yırtmak ve ağıt törenine katılmak zorunda değildi, ama herkesten çok onun sesi çıktı, gür, güçlü sesi şöyle diyordu, Rab olan Tanrı’ya, evrenin hükümdarına övgüler olsun, seni adaletle yaratan, adaletle ayakta tutan, adaletle besleyen, bu dünyayı bilmene adaletle izin veren, ve adaletle diriltecek olan Rabbimize övgüler olsun, O ki ölüyü diriltir. Yerde boylu boyunca yatan, artık ne adaletten ne de hayattan bir şey umabilen Yusuf, eğer çivilerin acısını hâlâ hissediyorduysa, bu sözleri de duymuş, ilahi adaletin hayatında nasıl yer ettiğini düşünmüş olmalı. Yaslılar dualarını bitirdi, sıra ölüleri gömmeye geldi, ama çok ölü vardı ve güneş batana kadar her birine uygun bir yer, yani başına bir taş dikilecek bir mezar, ve cansız bedenlerini sarmak için kefen bezi bulmak imkânsız görünüyordu. Böylece hepsini birden gömebilecekleri bir çukur kazmaya karar verdiler, öldükleri yere, öldükleri gibi gömüleceklerdi. İsa’ya da bir kürek verdiler, yetişkinlerin yanında o da azimle toprağı kazmaya başladı. Kader Yusuf’un, kehaneti doğrular biçimde, oğlunun kazdığı mezara gömülmesini uygun görmüştü, Adamı oğlu gömecek, oğul gömülmeyecek. Bir sırrı açıklıyor gibi görünse de, aslında bu malumu ilânı etmek, çünkü yaşayan son adamın, son olması sebebiyle, kendisini gömecek kimsesi olmayacak. Babasını gömen bu oğul içinse durum böyle değil, dünya onunla son bulmuyor, daha binlerce yıl bitmek tükenmek bilmeyen doğumlara ve ölümlere tanık olacağız, ayrıca, insanın en büyük düşmanı bugüne dek hep insan olduysa, eğer insanın celladı yine insansa, bugünden sonra da insana mezar kazmaya değer.</p>

  <p>Güneş dağın ardında kayboldu. Dev kara bulutlar Erden Vadisi semalarında batıya doğru yavaş yavaş ilerliyor. Bulutların üst kenarlarını kızıla boyayan solgun ışık adeta göğü peşinden sürüklüyor. Hava birden soğudu, bu mevsimde pek alışıldık değil ama gece yağmur yağacak gibi görünüyor. Askerler kayboldu, günün son ışığında, Nasıra’da arama yapan silah arkadaşlarının büyük ihtimalle şimdiden vardığı, buraya biraz uzak kalan ordugâhlarına doğru yola koyuldular. Modern savaş dediğin, Celileli Yahuda’nın isyan ordusunun yaptığı gibi gelişigüzel saldırılarla değil, tıpkı böyle, yani sürekli bir koordinasyonla yürütülmeli. Dağınıklığın sonu ortada, bugün Yahuda’nın otuz dokuz adamı çarmıha gerildi, kırkıncı buraya iyi niyetle gelen masum bir adamdı, yine de can çekişerek öldü. Küle dönen şehrin yıkıntıları arasında geceleyecek bir yer arayan Seforis sakinleri, gün doğar doğmaz evlerine gidip kurtarabildikleri kadar eşyayı kurtarmaya bakacak, sonra başka bir yerde başka bir hayat kurmak için yollara düşecekler, çünkü taş üstünde taş bırakmayan Roma’nın bu kadarıyla yetinmeyeceği, daha uzunca bir süre taş üstüne taş konmasına izin vermeyeceği kesin. Meryem ile İsa, ağaçlardan değil, direklerden oluşan karanlık bir ormanın ortasında iki gölge şimdi. Anne oğlunu göğsüne bastırıyor, tutunacak bir dal arayan bu iki ürkek canı, toprağın altındaki cansız bir beden yollarından alıkoyuyor. İsa annesine dedi ki, Geceyi şehirde geçirelim, ama Meryem kalmak istemiyordu, Olmaz, kardeşlerin evde yalnız, açlıktan karınları gurulduyordur. Nereye bastıklarının farkında değillerdi. Karanlıkla kurumuş bir nehir yatağı gibi uzayıp giden yola zor bela vardılar. Seforis’ten çıktıkları an yağmur yağmaya başladı. Toprak yola düşen ilk iri damlalar hoş bir ses çıkarıyordu. Yağmur sağanağa çevirince toprak çamura döndü, Meryem ve oğlu kaybetmekten korktukları sandallarını çıkarıp ellerine alarak, yola yalınayak devam ettiler. Yol boyunca sesleri çıkmadı, annesi oğlunu kolunun altına almış, yağmurdan korumaya çalışıyordu ve söyleyecek bir şeyleri yoktu, belki de akıllarından Yusuf’un hayatta olduğu, eve vardıklarında onu çocukların başında bulacakları geçiyordu, içeri girdiklerinde evin erkeği karısına soracaktı, Benden izin almadan, hangi akla uyup da çıktın dışarı, ama Meryem’in yine gözleri doldu, bu kez sadece üzüntüsünden de değil, bu ölümcül yorgunluk, dinmek bilmeyen bu sağanak yağmur, gecenin bu korkunç karanlığı Yusuf’u evde bulmayı hayal etmesine imkân vermeyecek kadar hüzünlü ve siyahtı.</p>

  <p>Bir gün birisi dul Meryem’e Seforis’in girişinde gerçekleşen mucizeyi, isyancıları çarmıha germek için dikilen üç direğin nasıl toprağa kök salıp yeşerdiğini anlatacak. Böyle bir olayı anlatmak için doğru sözcük mucize, çünkü birincisi, Romalılar çoğunlukla bir bölgeyi terk ederken işi biten çarmıhları da söküp yanlarında götürüyorlardı, İkincisi, hem alttan hem de üstten balta ile kesilen ağaç gövdelerinin içlerinde, kana bulanmış kalın bir direği canlı bir ağaca dönüştürecek özsu, ve dışlarında da, bu ağacı yeşertecek filizler yoktu, imanlılar bu mucizeyi toprağa akan şehit kanına bağladı, şüpheciler yağmurla ilgili olduğunu savundu, ama daha önce hiç kimse, kesilip çarmıh yapılan ağaçların dağda ya da çölün ortasında terk edildikten sonra kan ya da yağmur sayesinde canlandığına tanık olmamıştı. Kimse bunun Tanrı’nın isteğiyle gerçekleşmiş olabileceğini söylemedi, ne istediğinin asla anlaşılmaması bir tarafa, Seforis’in çarmıh kurbanlarının, Tanrı’nın lütfuna böyle acayip bir yoldan ereceğine kimse ihtimal vermemişti, çünkü ancak putperestlerin ilahları bu tür şeyler yapardı. Bu ağaçlar uzun süre burada kalacak ve gün gelecek hikâyeleri artık anlatılmaz olacak, insanoğlu her şeye, doğru ya da yanlış bir açıklama bulmaya hevesli olduğundan, gerçeklerden yola çıkıp sonra adım adım gerçeklerden uzaklaşacak, masallar ve efsaneler uyduracak, sonunda hayallere teslim olacak. Sonra ağaçlar yaşlanıp kuruyacak, ya da yeni bir yol, belki de bir ev, bir okul, bir alışveriş merkezi ya da bir karargâh yapılırken kesilecekler, toprağın altında iki bin yıldır bekleyen kemikler bulunacak, antropologlar sahnedeki yerlerini alacak, sonra bir anatomi uzmanı dünyayı hayrete düşüren bir açıklama yaparak, o zamanlar insanların çarmıha dizleri bükük halde gerildiğini kanıtlayan deliller bulduğunu bildirecek. İnsanlar bu bilimsel verilere itiraz edemeyecek, ancak estetik anlamda bazı şikâyetleri olduğunu söyleyecekler.</p>

  <p>Meryem ve İsa eve sırılsıklam vardılar, üstleri başları çamur içindeydi ve soğuktan titriyorlardı, çocukların keyfi beklenmedik biçimde yerindeydi, Yakup ve Lisya küçük kardeşlerine göz kulak olabilmişlerdi. Hava kararınca ev soğumuştu ama kendi başlarına ateş yakmayı becermiş, ateşin karşısında birbirlerine sokulup açlıklarını unutmuşlardı. Avluda ayak sesleri duyan Yakup, gidip kapıyı açtı. Annesiyle ağabeyi içeri girerken yağmur da içeri giriyordu, neredeyse evi su basacaktı. İsa içeri girip kapıyı kapattığında babalarının dönmeyeceğini anlayan çocuklar şaşkın, bakakaldı. Yakup’tan önce kimse konuşmadı, Babam nerede. Yer ıslak giysilerden damlayan suyu emiyordu, sessizliği bozan tek şey ocakta yanan odunun çıtırtısıydı. Çocuklar annelerine bakıyordu. Yakup soruyu tekrarladı, Babam nerede. Meryem cevap vermek için ağzını açtı, ama boğazı düğümlendi, İsa mecburen araya girdi, Babamız öldü, dedi, ve neden yaptığını bilmese de, mintanının altından, herhalde babasının öldüğünün kanıtı olan ıslak sandalları çıkarttı, Bunları geri getirdim. Büyük çocukların gözleri yaşardı, sandalları görmek hepsini sarsmıştı, sonra dul Meryem ve dokuz çocuğu hep birden gözyaşlarına boğuldu. Hangi birini teselli edeceğini bilemeyen Meryem dizlerinin üstüne çöktü kaldı, çok yorgundu, çocukları kadının etrafına toplandı. Bir aradaydılar, dip dibe, bir salkım üzüm gibi, ve bu salkımın gözyaşı denen renksiz şarabı salması için ezilmesine gerek yoktu. Sadece İsa ayaktaydı, sandalları göğsüne bastırıyor, bir gün onları giyebileceğini, hatta cesareti olsa hemen şimdi ayağına geçireceğini düşünüyordu. Çocuklar annelerinden birer birer ayrıldı, önce büyük çocuklar onu acısıyla baş başa bıraktı, sonra onları küçükler izledi. Analarının acısını paylaşmaya güçleri yoktu, sadece ağlıyorlardı. Bu gibi koşullar altında ihtiyarla çocuk arasında fark yoktur, artık hissedemeseler ya da henüz hissetmeyi beceremeseler de, yok yere ağlarlar.</p>

  <p>Meryem odanın ortasında bir karar ya da emir bekler gibi diz çöküp kaldı. Giysilerinin ıslak olduğunu fark etti, ayağa kalktı, titreyerek sandığı açtı, kocasının eski bir mintanını bulup çıkarttı. Mintanı İsa’nın eline tutuşturdu ve dedi ki, Çıkar üstündekini, bunu giy, ocağın yanına otur. Sonra kızları Lisya ve Lidya’yı çağırdı, ellerine bir örtü verdi ve örtünün arkasında üstünü değiştirdi, sonra evde kalan son erzakla yiyecek bir şeyler hazırlamaya başladı. İsa üstünde babasının mintanıyla ocağın yanı başına kuruldu. Mintan çok büyük, kolları çok uzundu, başka koşullar altında kardeşleri onu bir korkuluğa benzetip kahkahayı basarlardı, ama şimdi, yas tuttukları için değil, İsa’nın soğuk, mesafeli hali yüzünden gülemiyorlardı, babasının sandallarını çıkarıp ateşin karşısında kurutmaya başlayan İsa’nın olgun tavırları giderek daha hissedilir oldu. Yakup İsa’nın yanına oturdu ve sessizce sordu, Babamıza ne oldu. Onu isyancılarla birlikte çarmıha germişler, diye fısıldadı İsa. Ama neden. Kim bilir, toplam kırk adam vardı, babam da aralarındaydı. Belki o da isyancıydı. Kimden bahsediyorsun. Babamdan tabii ki. imkânsız, yanımızdan hiç ayrılmadı, başını tezgâhından kaldırmadı. Eşek nerede, bulabildiniz mi. Ne kendisini ne ölüsünü gördük. Yemek hazırdı, tencerenin etrafına toplandılar ve az da olsa yediler. Yemek bitince küçükler uyuyakaldı, kafaları karışıktı ama küçük bedenlerinin dinlenmeye ihtiyacı vardı. Oğlanların döşekleri odanın diğer ucunda duvar dibine dizilmişti. Meryem kızlarına dedi ki, Siz burada benimle uyuyacaksınız, sen sağımda, sen solumda, kıskanmayın birbirinizi. Kapının aralığından soğuk giriyordu, ama ev sıcaktı, ocakta hâlâ odun vardı. Birbirlerine sokulan çocuklar, iç geçirerek, birer birer uykuya daldı. Gözyaşlarını tutan Meryem, onların uyumasını bekliyordu, çünkü acısını tek başına yaşamak istiyordu, uzun süre açık kalan gözleriyle tavanı seyrederken, kocasız bir geleceği, ve doyurması gereken dokuz boğazı düşündü. Beklenmedik bir biçimde acısı dindi, bedeni sonunda yorgunluğa teslim oldu, ve işte artık hepsi uyuyordu.</p>

  <p>Meryem gece geç vakit, duyduğu iniltiyle uyandı. Başta rüya gördüğünü sandı, ama aynı sesi bir kez daha, bu kez daha net bir biçimde duydu, rüya görmüyordu. Kızları uyandırmamaya özen göstererek, doğruldu, etrafına bakındı, kandilin ışığı odanın öbür ucunu aydınlatamıyordu. Hangisi acaba, diye geçirdi içinden, ama kalbinin derinliklerinde, bu seslerin İsa’dan geldiğini biliyordu. Usulca yürüdü, kapının üzerindeki çiviye asılı kandili aldı, kandili birer birer çocuklarının yüzlerine yanaştırdı, bütün yüzlere baktı. İsa sağa sola dönüyor, sanki bir kâbus görüyor, sayıklıyordu, babasını görüyor olmalıydı, küçüktü ama, ölüm, kan, işkence, çok şey görmüştü. Meryem sıkıntısına son vermek için onu uyandırmayı düşündü, ama sonra vazgeçti, oğlunun gördüğü kâbusu bilmek istemiyordu, sonra İsa’nın ayaklarında babasının sandallarını gördü. Garipsedi bunu, kaygılandı, ahmakça buldu, kimse İsa’ya babasının sandallarını giyebileceğini söylememişti, ne saygısızlık, zavallı adamın sandalları öldüğü günün gecesi başkasının ayaklarındaydı. Ne düşüneceğini bilemedi, döşeğine geri döndü. Belki de oğlu, sandallar ve mintan yüzünden, Yusuf’un evi terk ettikten sonra yaşadığı talihsizlikleri yeniden yaşıyordu. Böylece Tanrı’nın yasasına göre şimdiden bir parçası olduğu dünyaya, erkeklerin dünyasına giriyordu. Yusuf’tan kalan ne varsa artık ona aitti, eski bir mintan, bir çift sandal, ve bir de kâbus, İsa rüyasında Yusuf’un son adımlarım yürüyor olmalıydı. Meryem oğlunun başka bir şey gördüğünü aklının ucundan geçirmedi.</p>

  <p>Gün doğdu, güzel bir gün, gökte bulut yoktu. Sıcak ve aydınlıktı, yağmurdan iz kalmamıştı. Meryem okula giden oğullarıyla birlikte yola koyuldu, okulu bitirmiş olsa İsa da annesinin yanında yürüyordu. Sinagogdaki ihtiyarları Yusuf’un ölümünden haberdar etti, kocasının neden ve hangi koşullar altında çarmıha gerildiğiyle ilgili birkaç söz söyledi, onca telaşa ve yokluğa rağmen gömülürken dini gereklerin elden geldiğince yerine getirildiğini de ekledi. İsa ile baş başa evin yolunu tuttuklarında, ona neden babasının sandallarını giydiğini soracak oldu, ama soramadı. Belki de İsa’nın bu soruya verecek cevabı yoktu, belki de bu soru yüzünden kafası iyice karışacaktı, oğlunun daha fazla üzülmesini istemiyordu. Gece yarısı yiyecek bir şeyler çalmak için kalkan, suçüstü yakalanan bir çocuk, aç olduğu bahanesini öne sürebilir, ama İsa’nın, eğer bilmediğimiz türden bir açlık hissetmediyse, böyle bir bahanesi de yoktu. Meryem’in aklına başka bir fikir geldi. Şimdi oğlu ailenin reisiydi, kendisine düşen de ancak aile reisine saygı göstermek, onun dertleriyle ilgilenmekti, İsa’yı uykusunda rahatsız eden şey ile ilgilenmeye karar verdi. Rüyanda babam mı gördün, ama İsa duymazdan geldi, başını başka tarafa çevirdi, annesi yine de vazgeçmedi ve tekrar sordu. Gece kâbus mu gördün. Oğlunun verdiği cevap onu şaşırttı, İsa önce, Evet, ve hemen ardından, Hayır, dedi. Ölen babası gözlerinin önüne gelmiş gibi yüzünü buruşturdu. Daha fazla konuşmadan, yürümeye devam ettiler. Eve vardıklarında Meryem tel tarakla yüne sarıldı, daha hızlı çalışmayı öğrenmesi gerektiğini düşünüyordu, yoksa geçinemeyeceklerdi. Bu arada İsa başını kaldırıp göğe baktı, yağmur bulutu yoktu, sonra gidip babasının tezgâhının başına geçti, bitirilmesi gereken işlere göz attı, birer birer bütün aletleri incelemeye başladı. Meryem oğlunun yeni sorumluluklarına böylesine ciddi biçimde sarıldığını görünce çok sevindi. Küçükler öğle vakti sinagogdan döndüğünde hep birlikte yemeğe oturdular, ancak dikkatli bir gözlemci bu ailenin kısa süre önce erkeğini kaybettiğini anlayabilirdi. İsa’nın çatık kara kaşları kaygısını açığa vuruyordu, ama diğerleri, Meryem dahil, sakin ve huzurlu görünüyordu, çünkü şöyle yazılmıştır, Ağlayın ve feryat edin, yasınızla bir ya da iki gün ölüye hakkını verin ki kimse hakkınızda kötü söz söylemesin, ve derdinizden kurtulun, ayrıca şöyle de yazılmıştır, Ölen için ağlamayın, ve onun için dövünmeyin, fakat giden için acı acı ağlayın, çünkü artık dönmeyecek, ve doğduğu memleketi görmeyecek, ona fayda sağlamaz, size zararı dokunur. Nasıl ki günü diğer bir gün izler, mevsimi diğer bir mevsim, gülüp eğlenmenin de zamanı gelir. Ama en iyi ders Vaiz Kitabı’nda, şöyle yazılmıştır, Adam için yemekten ve içmekten ve emeğiyle canını sevindirmekten daha iyi bir şey yoktur. Çünkü Tanrı hikmeti, ve bilgiyi, ve sevinci, kendi önünde iyi olan adama verir. O gün öğleden sonra İsa ve Yakup terasa çıkıp çatıyı tamir ettiler, bütün gece çatıdan içeri su sızmıştı, ve eğer bu küçük soruna neden daha önce değinilmediğini merak eden varsa, ona bir insanın ölümünün, birçok şeyin üstünü örtebileceğini hatırlatırım.</p>

  <p>Gece sona ermek üzere, yakında yeni bir gün doğacak. Bulabildikleri kadarını yedikten sonra döşeklerine çekilip uyudular. Meryem sabaha karşı bir kâbusun ortasında uyandı. Kendi kâbusunun değil, İsa’nın kâbusunun ortasında. Büyük oğlunun, tüm masumiyetleriyle mışıl mışıl uyuyan küçükleri uyandıracak kadar güçlü olmasa da büyük çocukları uyutmayan iniltilerini duymak içini acıttı. Onu yine döşekte bir sağa bir sola dönerken buldu, sanki elinde bir şey tutuyordu, kılıç, belki mızrak, sonra yavaş yavaş sesi kesildi, kim bilir, belki düşmanları kaçmıştı, belki de İsa son nefesini veriyordu. İsa gözlerini açtı ve annesine sarıldı, annesinin kollarında küçük bir çocuk gibi ağlamaya başladı. Koca adamlar bile korkunca ya da üzülünce çocuk olurlar, bunu itiraf etmeyi sevmezler, zavallılar, halbuki şu dünyada acıdan kurtulmak için, gözyaşlarını salmaktan iyisi yoktur. Neyin var oğlum, derdin ne, diye sordu Meryem, ama İsa cevap veremiyor ya da cevap vermek istemiyor, büktüğü dudaklarıyla öyle çocuksu görünmüyordu. Ne gördün rüyanda, diye üsteledi Meryem, onu cesaretlendirmek için, Babanı mı gördün, diye de ekledi. Çocuk başını salladı, anasının kollarından kurtuldu ve kendini döşeğe attı.</p>

  <p>Biraz uyumaya çalış, dedi İsa’ya ve İsa diğerlerine döndü, Bir şey yok, yatın, iyiyim. Meryem kızlarının yanına geri gitti ama geceyi uykusuz geçirdi, İsa tekrar kâbus görebilirdi. Meryem bunun nasıl bir kâbus olduğunu merak ediyordu, bunca sıkıntıya ne sebep olabilirdi, neyse ki İsa gece bir daha uyanmadı, ya da en azından anası böyle zannetti. Oğlunun kâbustan korktuğu için geceyi uykusuz geçireceğini tahmin edememişti. Ne tesadüf, diye geçirdi içinden, bugüne kadar huzur içinde uyuyan İsa, babasının ölümünün ardından kâbuslar görmeye başladı. Ama bir yandan da, ruhu derinden yakarıyordu, Tanrım, gördüğü kâbus o kâbus olmasın. Kâbusların miras bırakılmayacağını düşünüyorsa yanılıyor, çünkü bırakılabilir ve bunun için babanın oğluna kâbusunu anlatmasına bile gerek yoktur, anlatmasa da, gerektiğinde oğul aynı saatte aynı kâbusu görür.</p>

  <p>Sonunda şafak söktü, kapıdaki çatlaktan gün ışığı sızmaya başladı. Meryem gözlerini açtığında oğlunun döşekte olmadığını gördü, Nereye gitmiş olabilir, diye sordu kendine. Kalktı ve dışarı çıktı. Babasının kulübesinde, başı kollarının arasında, samanların üzerine oturmuştu.</p>

  <p>Sabah yeli ve oğlunun yalnızlığı Meryem’in içini ürpertti, oğluna yaklaştı, Hasta mısın, diye sordu. Çocuk başını kaldırdı, Hayır, hasta değilim. Nedir derdin öyleyse, anlat bana. Kâbuslarım. Kâbuslar mı dedin. Aslında tek bir kâbus, iki gecedir tekrar tekrar gördüğüm kâbus. Babam çarmıhta mı görüyorsun. Hayır, daha önce söyledim, babam var ama onu göremiyorum. Söylemedin, babanı görüp görmediğini sordum, hayır dedin. Onu görmüyorum, ama hep kâbusun içinde. Sana bu kadar sıkıntı veren bu kâbus, nasıl bir şey öyleyse. İsa hemen cevap vermedi, anasının yüzüne çaresizce baktı, sanki Meryem’in kalbine bir el dokunuyordu, gözünün nuru, ilk çocuğu, hayatının geri kalanında tek desteği olacağını umduğu, bıyığı terleyen sevgili oğlu, ona uykusu gelen bir bebeğin</p>

  <p>gözleriyle bakıyordu. Anlat bana her şeyi, diye üsteledi Meryem ve sonunda İsa konuşmaya başladı, Nasıra’da değil, ama yine bir köydeyim, sen varsın yanımda, ama sen değilsin, çok farklı görünüyorsun, benim yaşımda başka oğlanlar da var, kaç tane bilmiyorum, başka kadınlar da var, anaları herhalde, meydana toplanmışız ve bizi öldürmeye gelen askerleri bekliyoruz, ayak sesleri duyuluyor, yakındalar, ama onları göremiyoruz, henüz korkmuyorum, bu sadece bir kâbus, biliyorum, sonra babamın da gelen askerlerin arasında olduğunu anlıyorum, yardım istemek için sana dönüyorum, ama sen benim gerçek anam değilsin, zaten çoktan gitmişsin, bütün analar gitmiş, sadece çocuklar kalmış, artık çocuk da değiller, hepimiz bebeğiz, yerde yatıyorum ve ağlamaya başlıyorum, hepimiz ağlıyoruz, ama askerlerle birlikte bir tek benim babam geliyor, geleceklerini bildiğimiz meydana bakarak bekliyoruz, ama gelmiyorlar, bekliyoruz ama bir şey olmuyor, ayak sesleri yaklaşıyor, geldiler sanıyorum ama yoklar, sonra kendimi şimdiki halimle görüyorum, yine de kundağa sarılmışım, kurtulmaya çalışıyorum, sanki ellerim ve ayaklarım bağlı, sana bağırıyorum, ama sen yoksun, sonra beni öldürmeye gelen babama bağırıyorum, işte o an uyanıyorum, hem dün gece hem de ondan önceki gece, defalarca tam bu anda uyandım. O konuştukça Meryem korkudan tir tir titredi, gözlerini devirdi, çünkü korktuğu başına geliyor, İsa açıklanamaz bir şekilde ölü babasının kâbusunu görüyordu, farklı bir yerden baksa da bu babasının kâbusuydu. Oğlu soruyordu, Babam her gece kâbusunda ne görüyordu. Sıradan bir kâbus. Ama neyle ilgili. Bilmiyorum, baban bana hiç anlatmadı. Hadi ama anne, gerçeği öz oğlundan saklama. En iyisi bu konuyu unutalım, bunu bilmek senin için iyi değil. Benim için neyin iyi neyin kötü olduğunu nereden biliyorsun. Anana biraz saygı göster. Sana saygı duyuyorum, ama benimle ilgili gerçekleri neden benden saklıyorsun. Beni daha fazla konuşturma. Bir gün babama neden sürekli kâbus gördüğünü sordum, bana bunu sormaya hakkım olmadığını, bana verecek cevabı da olmadığını söyledi. Öyleyse babanın sözünü dinle. Babam hayattayken sözünden çıkmadım, ama ben şimdi bir erkeğim, onun mintanı artık benimdir, sandalları da benim, bir de kâbusu var, onun kâbusu artık benim kâbusum, hayata bunlarla başlayabilirim, ama o kâbus hakkında daha çok şey bilmem lazım. Belki bir daha kâbus görmezsin. İsa annesinin gözlerinin içine baktı, dedi ki, Kâbus görmezsem bir daha sana soru sormayacağım, ama görürsem, bana her şeyi anlatacağına söz ver. Oğlunun ısrarına ve gücüne boyun eğen Meryem, Söz, diye karşılık verdi, içinden, tüm samimiyetiyle sözsüz bir dua okuyordu, söze dökülseydi herhalde şöyle bir şey olurdu, Rabbim, bu kâbusu, ölene kadar her gece ben göreyim, ama sana yalvarırım, evladımı kurtar, kurtar evladımı. İsa onu uyardı, Sözünü unutma. Unutmayacağım, dedi Meryem, içinden tekrarlıyordu, Kurtar evladımı, Rabbim, kurtar evladımı.</p>

  <p>Ama Tanrı onu kurtarmadı. Gece oldu, seher vakti kara horoz öttü, ve kâbus geri döndü, bu kez ilk atın burnu köşede belirdi. Meryem oğlunun inlediğini duydu, ama onu teselli etmeye gitmedi. Kan ter içinde kalan, eli ayağı titreyen İsa, annesinin uyanık olduğunu ve onu duyduğunu biliyordu. İsa, Bana ne anlatacak, diye kendi kendine sorarken, Nasıl anlatacağım, diye düşünen annesiyse, oğluna her şeyi anlatmamanın bir yolunu düşünüyordu. Meryem sabah, sinagoga gidecek çocuklarını hazırlarken, büyük oğlu dedi ki, Ben de seninle geleceğim, sonra çöle gider konuşuruz. Meryem çok telaşlandı, yemek hazırlarken eli ayağına dolaştı, ama kâse acı şarapla dolmuştu ve artık içmeye mecburdu. Küçükler okula bırakıldıktan sonra, Meryem ve İsa köy sınırlarının dışına çıkıp, söylenenlere yalnızca, eğer o sırada oralarda geziyorsa Tanrı’nın şahit olabileceği bir yere, bir zeytin ağacının dibine oturdular. Çünkü bildiğimiz gibi, taşlar onları birbirine vurduğumuz zaman bile konuşmaz, toprağa gelince, onun altında her şey sessizliğe bürünür, İsa dedi ki, Şimdi anlat, Meryem de doğrudan söze girdi, Baban askerlerle birlikte seni öldürmeye geldiğini görürdü. Beni öldürmeye mi. Evet, seni öldürmeye. Ama bu benim kâbusum. Biliyorum, dedi kadın iç geçirerek, Sandığımdan kolay oldu, dedi içinden ve devam etti. Artık biliyorsun, eve dönelim, rüyalar bulut gibidir, gelir giderler, sen bu kâbusu sahiplendin çünkü babanı çok seviyordun, seni öldürmeyi asla istemedi, zaten böyle bir şeyi asla yapamazdı, Tanrı ona yapmasını buyursa bile yapamazdı, bir melek çıkar gelir, İshak’ı kurban etmeye niyetlenen İbrahim’e yaptığı gibi, elini havada yakalardı. Bilmediğin işlere karışma, dedi İsa küstahça, ve Meryem acı şarabı son damlasına kadar içmesi gerektiğini anladı. Benim bildiğim tek şey, oğlum, Rabbin dediğinin olduğudur, ne derse o olur, ve şimdi başka, yarın başka konuşursa yapabileceğimiz hiçbir şey yoktur. Sözünü bitirdikten sonra, ellerini kalbine koydu ve bekledi. İsa sordu, Bütün sorularıma cevap verecek misin. Tabii, diye cevap verdi kadın.</p>

  <p>Babam bu kâbusu görmeye ne zaman başladı. Yıllar önce. Kaç yıl önce. Doğduğun zaman başladı. Her gece görür müydü aynı kâbusu. Evet galiba, bir süre sonra beni çağırmamaya başladı, insanlar kâbuslara alışır. Söyle bana, anne, ben Yahudiye’nin Beytüllahim köyünde mi doğdum. Doğrudur. Doğduğumda ne oldu da babam her gece kâbuslarında beni öldürmeye geldiğini görmeye başladı. Kâbusları sen doğduğunda başlamadı. Ama öyle dedin. Kâbus birkaç hafta sonra başladı. Neden birkaç hafta sonra. Hirodes üç yaşından küçük bebeklerin öldürülmesi için emir çıkarmıştı, neden bilmiyorum. Babam biliyor muydu. Biliyorduysa bile bana anlatmadı. Peki Hirodes’in askerleri nasıl oldu da beni öldürmedi. Köyün dışında bir mağarada yaşıyorduk. Yani askerler beni bulamadı ve bu yüzden de öldüremedi. Evet. Babam asker miydi. Asla. Ne iş yapardı öyleyse. Tapınak inşaatında çalışırdı. Anlamadım. Sorularına cevap vermeye çalışıyorum. Ama eğer askerler köyün dışında yaşadığımız için beni bulamadıysa, babam o askerlerden biri ve dolayısıyla suçlu değildiyse, ve eğer Hirodes’in neden bebekleri öldürmek istediğini bilmiyorduysa, Bu doğru, baban Hirodes’in bebekleri neden öldürmek istediğini bilmiyordu. Öyleyse. Soracak başka sorun yoksa söylenecek başka bir şey yok, her şeyi söylediğimi bil. Benden sakladığın bir şey var. Belki sen körsün.</p>

  <p>İsa başka şey söylemedi, gücünün topraktaki nem gibi buharlaştığını hissetti, doğduğu günden beri aklının bir köşesinde olan, ama ne olduğunu asla bilemediği, hâlâ da tam kestiremediği korkunç bir şeyin varlığını fark etti. Karşı tepenin eteklerini tırmanan koyun sürüsünü gördü, hem koyunlar hem de çoban toprak rengiydi, sanki toprağın üzerinde toprak ilerliyordu. Meryem bir kez daha hayrete düştü, bu uzun boylu çoban, bu yürüyüş, onca yıl sonra bugün, bu bir lanet miydi, ama sonra daha dikkatli bakınca şüpheye düştü, çünkü çoban bu kez gözüne, küçük sürüsünü otlağa götüren, kendi de koyunları gibi uyuşuk Nasıralı herhangi bir çoban gibi göründü. İsa aklından geçeni, biraz zorlanarak da olsa, dile getirmeyi becerebildi, Babam bebeklerin katledileceğini biliyordu. Bu bir soru değildi, öyleyse Meryem’in cevap vermesi gerekmiyordu. Nasıl öğrendi, işte bu bir soru. Tapınakta çalışırken, Hirodes’in emri hakkında konuşan askerleri duymuş. Sonra. Seni kurtarmak için onca yolu koşup geldi. Sonra. Mağaradan çıkmazsak kaçmaya gerek kalmayacağım düşündü. Sonra. Hepsi bu, askerler aldıkları emirleri yerine getirip gittiler. Sonra. Sonra Nasıra’ya döndük. Kâbus ne zaman başladı, ilk kâbusu mağaradayken. Kendini kaybeden İsa, elleriyle yüzünü örttü ve bağırdı, Babam Beytüllahim’in çocuklarım öldürdü. Neler söylüyorsun oğlum, çocukları Hirodes’in askerleri öldürdü. Hayır, günahı babamın boynuna, suçlu Eli oğlu Yusuf’tur, çünkü bu çocukların katledileceğini biliyordu ama ana babalarını uyarmadı. Bu sözler dudaklarından döküldükten sonra, teselli umudunu ebediyen kaybetti. Yere kapandı ve ağladı. O çocuklar masumdu, masumdu, diye acıyla haykırdı, o yaşta çocukların çoğunlukla bencil olduğunu ya da bazı insanların büyüdükleri zaman bile başkalarının kaderlerine tamamen ilgisiz kalabildiğini hesaba kattığımızda, on üç yaşındaki sıradan bir çocuğun bu kadar kuvvetli bir tepki vermesine inanmak zorlaşıyor. Ama insan hep aynı, bazısı daha iyi, bazısı daha kötü, babası yıllar önce bir günah işledi diye hıçkırıklara boğulan bu genç adam, belki de kendisi için ağlıyordu, çünkü günahkâr babasını tüm kalbiyle sevmişti. Meryem onu teselli etmek için elini uzattı, ama?</p>

  <p>İsa geri çekildi, Dokunma bana, yaralıyım. İsa, oğlum. Bana oğlum deme, sen de suçlusun. Gençlik ateşi böyledir, insana peşin hükümler verdirir, oysa Meryem katledilen bebekler kadar masumdu, karar vermenin erkeğin işi olduğu her kadının bildiği bir gerçektir, kocam geldi ve, Gidiyoruz, dedi, sonra fikrini değiştirdi ve açıklama yapmadan, Burada kalacağız, gitmiyoruz, dedi, hatta ona sordum, Bu çığlıklar da neyin nesi. Meryem kendini savunmaya çalışmadı. Masum olduğunu kanıtlaması kolaydı, ama o çarmıha gerilen kocasını düşünüyordu, o da masumdu ve katledilmişti, ve Meryem biraz utanç, biraz da acıyla ölü kocasını şimdi daha çok sevdiğini fark etti, çenesini tuttu, çünkü insan insanın suçunu üstüne alabilir. Sadece şunu diyebildi, Eve gidelim, konuşacak başka şey kalmadı, ve oğul cevapladı, Sen git, beni yalnız bırak ve git. Ne koyunlardan iz vardı ne de çobandan, çöl şimdi gerçekten çöldü, karşı bayırdaki üç-beş ev bile terk edilmiş bir inşaat alanında geride bırakılan, her geçen gün toprağa biraz daha batan taş levhalara benziyordu. Meryem vadinin kül rengi derinliklerinde gözden kaybolduğunda, İsa diz çöktü ve alevler içindeki vücudundan sanki ter değil kan boşalırken, haykırdı, Tanrım, Tanrım, beni niye terk ettin, zavallı çocuk kendini ölüme giden yolda, başka bir ıssızlığın sonsuz yalnızlığında, babasız, anasız, kardeşsiz, terk edilmiş hissediyordu. Koyunlarının ardına saklanan çoban, uzaktan onu seyrediyordu.</p>
</body>
</html>