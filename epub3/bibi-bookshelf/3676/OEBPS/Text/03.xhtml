<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Yusuf ile Meryem Celile yöresinde, Nasıra diye bilinen az nüfuslu önemsiz bir yerde yaşarlardı. Evleri diğer evlerden farklı değildi, tuğla ve kerpiçten, olabildiğince yoksul görünümlü biçimsiz bir küp. Burada mimari dehanın özgün örneklerine rastlanmaz. Malzemeden tasarruf etmek için ev tepenin eteğine yapılmış, böylece bir duvar kazanılmış, dahası dama çıkmak da epeyce kolaylaşmış. Yusuf bildiğimiz gibi bir marangozdu ve işini iyi yapardı, ama sanatının erbabı da sayılamazdı. Bu eleştiriyi fazla ciddiye almamak gerek, çünkü beceri ancak zaman ve deneyimle gelişir ve unutmamalıyız ki Yusuf henüz yirmili yaşlarında, dahası yaşadığı yerde her gün yeni bir şey öğrenip tecrübe kazanma fırsatı yok. Ayrıca insanın sırf mesleki becerisi ile değerlendirilmesi de yanlış bir tutum. Gençliğine rağmen bu Yusuf, Nasıra’nın en dürüst ve dindar kimselerinden biridir, sinagoga gitmeyi asla ihmal etmez ve yaptığı işin hakkını verir, hatip olduğu söylenemez ama hiç konuşamaz da değildir ve hatta mesleği ile ilgili benzetmeleri kullanma fırsatı bulursa kendini iyi ifade edebilir, akıllıca laflar ettiği, isabetli tespitlerde bulunduğu görülmedik şey değildir. Yine de zengin bir hayal gücü olduğu söylenemez, kısa hayatı boyunca, kendinden sonra gelenler tarafından hatırlanmaya değer bir çift laf etmiş değildir, zaten ondan beklenen de, anlatılabilecek her şeyi anlatıp geriye bir şey bırakmayacak, karmaşıklığı yüzünden nesiller boyu hatipleri meşgul edecek parlak deyişler olmamıştır hiçbir zaman.</p>

  <p>Meryem’in yeteneklerine gelince, onlar daha da sınırlı, on altı yaşında bir kız çocuğundan ne beklenebilir ki, hem bu bizimkisi evli ama hâlâ ana kuzusu, öyle ya, herhalde o günlerde de insanlar bunun gibi benzetmeler kullanıyorlardı. Zayıf bünyesine rağmen, o da diğer kadınlar kadar çok çalışıyor, yapağı tarıyor, yün eğiriyor, dokuyor, her sabah evin ekmeği için hamur yoğuruyor, kuyudan su alıp dik yokuşu tırmanarak evine su getiriyor, dik yokuşu testilerden biri başında biri kolunun altında tırmanıyor. Akşama doğru yola koyulup Rabbin toprağında kırlara, bayırlara çıkıyor, çıra toplayıp anız kesiyor, tezek ihtiyacını gidermek için kolundaki sepete sığırların bıraktığı boku topluyor, Nasıra’nın üst yamaçlarında, yakacağı tutuşturmaya ya da taç örmeye yarayan deve dikeninden buluyor. Aslında her şeyi eşeğe yüklese kolayca taşıyabilir ama Yusuf eşeği odun taşımada kullanıyor. Meryem kuyuya giderken de, kıra giderken de yalınayak, üstü başı hep çamur oluyor, dikenlere takılıyor, bu yüzden giydiklerinin sürekli yıkanması, tamir edilmesi gerekiyor, yeni giysiler ise her zaman Yusuf’a ayrılıyor. Meryem gibi bir kadın elindekiyle yetinmek zorundadır. Sinagoga girerken yan kapıyı kullanıyor, çünkü yasa kadınların böyle yapmasını buyurur, içeri girdiğinde karşısında otuz kadın bulsa da, Nasıra’nın bütün kadınları, hatta Celile’nin bütün kadınları orada olsa da, dini vecibelerini yerine getirmek için içeri on erkek girmesini bekliyorlar, vecibe dediysek bir şey yaptıkları yok, ayin sırasında sessiz dururlar. Yusuf’un aksine Meryem ne dindar ne de dürüst biri, ama kabahat onda değil, konuştuğu dili icat eden erkeklerde, çünkü bu dilde dindar ve dürüst kelimelerinin dişil hali bulunmaz.</p>

  <p>Gökteki bulutların o gizemli mora büründüğü unutulmaz günün üzerinden tam dört hafta geçti, bugün güzel bir gün, nasıl olduysa Yusuf evde. Güneş batmak üzere ve Yusuf bağdaş kurmuş elleriyle yemeğini yiyor, gelenek böyle, Meryem ise yanı başında dikilmiş adamın yemeğini bitirmesini bekliyor, kadın ancak adam yemeğini bitirince karnını doyurabilecek. İkisi de sessizdi, adamın söyleyecek bir şeyi yoktu, kadın ise aklından geçeni ifade etmekte zorlanıyordu. Derken kapının önünde bir dilenci belirdi, buralarda böyle şeylere az rastlanır çünkü zaten herkes yoksuldur. Dilenci dediğin sadaka bulacağı yeri kokusundan tanıyacağına ve burada öyle bir koku olmadığına göre, dilenci kardeşimiz yoksul bir evin önünde olduğunun farkına varmamış olamaz. Yine de Meryem kendine ayırdığı yemeğin birazını bir toprak kâseye koydu ve dışarıda, bağdaş kurmuş oturan dilenciye götürdü, soğan ve mercimek, biraz da nohut. Kocasından sözlü izin almasına gerek yoktu, adam başıyla onaylamıştı, malum o zamanlar söz azdı, bir baş hareketi, tıpkı eski Roma’nın arenalarında olduğu gibi, insanın canını kurtarabiliyor ya da insanı ölüme mahkûm edebiliyordu. Günbatımı, gerçi biraz farklıydı ama, yine muhteşemdi, göğe dağılmış bin bir kıvrımlı bulutların güzelliğini anmaya gerek yok, gülpembe, sedefi, kiraz rengi, bunların hepsi buraya, yeryüzüne ait sıfatlar, bunları kullanıyoruz ki anlaşılabilelim, yoksa bu renklerin gökyüzünde isimsiz olduğunu hepimiz biliyoruz. Yemeği silip süpürdüğüne bakılırsa dilenci en az üç gündür aç geziyor olmalı, kâseyi geri vermek için geliyor, şükranlarını sunacak. Meryem kapıyı açınca adamı karşısında buluyor, ama her nasılsa adam şimdi daha iri, daha uzun boylu görünüyor. Öyleyse aç ile tok bir olmaz diyenlerin sözleri doğruymuş, çünkü bu adamın yüzü ve gözleri parlıyor, eski püskü giysisi esrarengiz bir rüzgârla sallanıyor, kadının gözleri kamaşıyor, derken o giysi birden görkemli bir esvaba dönüşüyor. Bütün bu olup bitene inanmak için gözle görmek lazım, söz yetmez. Meryem elini uzatıp toprak kâseyi alıyor ama, acayip bir göz aldanması mı bilinmez, kâse saf altındanmış gibi duruyor. Ve kâse elden ele geçerken artık sesi bile değişen dilenci, yankılanan gür sesiyle diyor ki, Tanrı seni kutsasın iyi yürekli kadın, kocana ve çocuklarına, ne dilekleri varsa bağışlasın, kaderini benimkine benzemekten sakınsın, çünkü, ya Rabbim, bu zavallı dünyada başımı sokabileceğim bir göz odam bile yok. Meryem dilencinin kâseyi doldurmasını bekler gibi ellerini açıp toprak kâseyi aldı ve bekledi, çanak tutan bir çanak, sonra dilenci kâseyi doldurdu. Bir şey söylemeden eğildi ve yerden bir avuç toprak aldı, doğruldu ve toprağı parmaklarının arasından kâsenin içine akıtırken bir dua mırıldandı, Toprak toprağa, küller küllere, toz toza, sonu olmayanın başlangıcı da yoktur, her başlangıç bir sondan türer. Meryem, şaşkın, sordu, Bunun anlamı nedir, ama dilenci sadece dedi ki, İyi kadın, rahmine bir çocuk düştü ve o insanlığın kaderidir, başlangıç ve son için, son ve başlangıç için. Hamile olduğumu nasıl bildin. Kadının karnı şişmeden çok önce, yeni can gözlerinde parlar. Eğer bu doğruysa kocam gözlerimin parladığını senden önce görmüş olmalı. Belki de sen ona bakarken o sana bakmıyordur. Benden daha bir şey duymadan, benim hakkımda bu kadar şey bilen sen, kimsin. Ben meleğim, ama bunu kimseye söyleme. Sonra o parlayan esvabı birden yine paçavraya döndü, ve bu mucizevi dönüşüm yine çok ani oldu, fısıltılar ve Meryem’in yokluğu yüzünden şüpheye düşen Yusuf, dilenci sessizce kaybolur kaybolmaz kapıya geldi. Dilenci başka ne istedi, diye sordu, Meryem söyleyecek söz bulamadı, tekrarlamakla yetindi. Toprak toprağa, küller küllere, toz toza, sonu olmayan başlayamaz, hiçbir şey başlamadan son bulmaz. Söylediği bu muydu. Evet, ve dedi ki babanın çocuğu, ananın gözünde parlarmış. Bana bak. Bakıyorum. Gözünde bir ışık görüyorum, ve Meryem dedi ki, Senin çocuğun olmalı. Göğün yüzü maviden gecenin karanlık gölgelerine dönerken, toprak kâse ışıl ışıl parlamaya başladı ve Meryem’in yüzü değişti, şimdi gözleri sanki daha yaşlı bir kadının gözleriydi. Hamile misin, diye sordu Yusuf sonunda. Evet, hamileyim, diye cevap verdi Meryem. Neden bana hemen haber vermedin. Bugün söyleyecektim, yemeğini bitirmeni bekledim. Ve dilenci çıkageldi. Evet öyle oldu. Başka ne dedi, uzun sürdü konuşmanız. Rabbin bana, dilediğin tüm çocukları bağışlaması için dua etti. Ne koydu o kâseye ki böyle parlıyor. Toz toprak. Toprak karadır, çamur yeşil, kum beyaz, bunlardan yalnızca kum gündüz vakti parlar, ama güneş çoktan battı. Affet beni, ben bir kadınım ve bütün bunları açıklayamam. Yerden toprak alıp kâseye koydu diyorsun, Toprak toprağa, demiş, toprak da kâseye akmış. Evet böyle söylüyordu. Yusuf kapıyı tekrar araladı, sağa sola bakındı. Adamdan bir iz yok, kaybolmuş, dedi kadına, Meryem kocası geri dönerken artık emindi, çünkü dilenci gerçekten bir melek idiyse, aynen bu şekilde, canı istediğinde görünürdü göze. Kâseyi ocağın yanındaki tasın üzerine koydu, korların arasından yanan bir kömür parçası alıp kandili yaktı, fitil güzelce tutuşana kadar üfledi. Kapıyı kapatıp içeri giren Yusuf şaşkındı, şüphelerini gizlemeye çalışıyor, başkâhin ciddiyetiyle yürüyor, bu tavır bu kadar genç bir adamda eğreti duruyordu. Şüpheyle, ışıklı toprak dolu kâseyi incelemeye başladı, iğneli laflar etti, ama üstünlük taslamaya çalışıyorsa, boşuna çabalıyor çünkü Meryem yere bakıyor ve aklı başka yerde. Yusuf ufak bir sopayla toprağı karıştırdı ve hayretler içinde, karıştırdığı toprağın karardığını, ama sonra yeniden canlandığını, donuk yüzeyinin her yana ışık saçtığını gördü. Ben çözemedim, bu işte bir iş var, ya dilenci toprağı başka bir yerden getirdi ve sen buradan aldığını söyledin ya da bu bir büyü, kim görmüş Nasıra’da ışıklı toprak. Meryem ses etmedi. Yağa bandığı ekmeğiyle kalan yemeği yiyordu. Ekmeği bölerken, kadına yaraşan mütevazı bir sesle şükran duasını okudu. Sana övgüler olsun Adonai, Rab olan Tanrı ve evrenin hükümdarı, topraktan ekmek çıkaran ulu Tanrı, sana hamdolsun. O sessizce yemeğini yerken Yusuf hâlâ, sinagogda Tevrat’tan bir dizeyi ya da peygamberlerin sözlerini yorumlar gibi büyük bir ciddiyetle kendi kendine konuşuyor, ama bu kez Meryem’in ekmeği bölerken söylediği sözleri tekrarlıyor, ışıklı toprakta yetişecek buğdayın nasıl olacağını hayal etmeye çalışıyordu, nasıl bir ekmek yapılırdı o buğdaydan, bu ekmeği yedikten sonra nasıl bir ışık sarardı insanı. Emin misin dilencinin toprağı yerden aldığına, diye bir kez daha sordu Meryem’e, ve Meryem cevap verdi. Evet eminim. Belki de toprak hep ışıklıydı. Hayır, yerdeyken parlamıyordu. Bunlar bir kocanın yüreğini ağzına getirebilir, ama Yusuf, o zamanlar ve o bölgede yaşayan her adam gibi, gerçek bilgenin, onu kadınların oyunları ile aldatmacalarından korumak üzere yanında olduğuna inanıyordu. Onlarla az konuşmak ve onlara olabildiğince az konuşma şansı tanımak, Kâhin Yoşafat bin Yohanan’nın bilgece nasihatinden haberdar olan her ihtiyatlı kocanın izleyeceği yol olmalıydı, ölüm saatinde her adam, karısı ile arasında geçen her lüzumsuz konuşma için hesap verecekti. Yusuf karısı ile yaptığı konuşmanın gerekli olup olmadığını sordu kendine, gerekli olduğuna kanaat getirdi, olayların tuhaf gelişimini düşünüp, adaşı kâhinin kutsal sözlerini asla unutmamaya yemin etti, zira Yoşafat ile Yusuf aynı anlama gelir, Ölüm saati geldiğinde pişman olmaktan daha iyi böylesi, Tanrı korusun. Sonra sinagogdaki ihtiyarlara esrarengiz dilencinin acayip sözlerinden ve ışıklı topraktan söz etmenin uygun olup olmayacağım düşündü, anlatması gerektiğine karar verdi, böylece vicdanı rahat edecek ve evinin huzuru geri gelecekti.</p>

  <p>Meryem yemeğini bitirdi. Kabı kaçağı dışarı götürüp yıkadı ama dilencinin kullandığı kâseye dokunmadı. Evde iki ışık var şimdi, gecenin karanlığına güçlükle direnen kandilin ışığı ve kâseden yükselen parlak bir çehre, titrek ama devamlı, doğan güneş gibi. Yere bağdaş kuran Meryem kocasının tekrar konuşmaya başlamasını bekliyor, ama Yusuf’un kadına söyleyecek başka bir şeyi yok, yarın ihtiyar heyetinin önünde yapacağı konuşmaya hazırlanıyor. Ne kadar şaşırtıcı bir durum, karısı ile dilenci arasında tam olarak ne olduğunu, aralarında başka ne gibi konuşmalar geçtiğini bilmiyor, ama kadını daha fazla sorgulamak istemiyor. Kadının şimdiden iki kez anlatmış olduğu hikâyeye inanmak zorunda, Meryem yalan söylüyor olsa bile bunu asla bilemeyecek, ama Meryem bilecek ve eğer gerçekten yalan söylüyorsa, yüzünü örttüğü örtünün ardından Yusuf’un haline gülecek. Havva da Âdem’in haline böyle gülmüştü, ama bunu Adem’in sırtı dönükken yapabilmişti, çünkü o zamanlar başörtüsü yoktu. Bir düşünce bir başkasını izledi ve sonunda Yusuf dilencinin şeytan tarafından gönderilmiş olması gerektiğine kanaat getirdi. Tek işi yoldan çıkarmak olan şeytan, bugün artık her şeyin değiştiğini, insanların daha ihtiyatlı olduğunu görmüş, artık doğadan bir meyveyle baştan çıkaramayacağı insanı ışıklı toprakla baştan çıkarmaya çalışmış, tabii yine kadınların saflığından ve zayıflıklarından faydalanmıştı. Yusuf’un kafası iyice karışmıştı ama yine de bir sonuca varmış olması onu memnun etti. Kocasının beynini kemiren, şeytanın oyunlarıyla ilgili bin bir sorudan haberdar olmayan Meryem kendisini boşluğa düşmüş hissediyor, çünkü artık kocası hamile olduğunu biliyor. Bu içten bir boşluk değil kuşkusuz, rahminin kelimenin tam anlamıyla dolu olduğunu kendisi de biliyor, bu dışarısıyla ilgili bir boşluk, dünya solmuş, donup kalmış gibi. Geceleyin yapması gereken işleri hatırlıyor, yemekten kalktıktan sonra yatağı hazırlayana kadar el alan bir sürü işi oluyor, ama şimdi bunlar sanki onun değil başka birinin vazifeleri, toprak kâsenin çehresinden ona doğru süzülen ışığı seyrederken, oturduğu yerden kalkmak istemiyor, seyrediyor ve doğacak çocuğunu bekliyor. Doğrusunu söylemek gerekirse aklindakiler o kadar da berrak değil, kim ne derse desin, bizim ve bizden önce birçoklarının görüp bildiği gibi, düşünce kafamızın içinde, kendi etrafında dönen bir yumak gibidir, yünü yer yer gevşek, bazı yerlerde ise sıkıdır. Yumak halindeki ipliğin tam uzunluğunu ise bilemeyiz, açıp ölçmemiz gerekir, ama ne yaparsak yapalım, bu işi yardımsız beceremeyiz. Bir gün bir adam çıkıp gelecek ve insanı göbek bağına, düşünceyi ise kaynağına bağlayan kordonun nereden kesilmesi gerektiğini söyleyecek.</p>

  <p>Ertesi sabah Yusuf ihtiyarların tavsiyelerini ve yardımlarını almak için sinagoga gitti, çok huzursuz bir gece geçirmiş, aynı kâbusu defalarca görmüştü, koca bir kâseden düşüyordu, her defasında yukarı bakıyor, sanki yıldızlı gökyüzünü görüyordu. Anlattığı hikâye onun sandığından da acayipti, çünkü hikâyenin tamamını o da bilmiyordu. Eğer Nasıra’nın ihtiyarları onu böyle el üstünde tutmasalardı, vaazcı Sirak’ın şu bilgece sözlerini duyacak, sonra da kuyruğunu bacaklarının arasına kıstırıp evinin yolunu tutmak zorunda kalacaktı, Ölçüp biçmeden itimat etmek ahmağa yaraşır. Zavallı adam gece boyunca ona çile çektiren kâbusu düşünüp, aynı Sirak’ın şu sözleriyle karşılık verecek gücü bulamayacaktı kendinde, Rüyada görünen akistir, aynada bir yüz. Yusuf hikâyesini bitirdiğinde ihtiyarlar önce birbirlerine baktılar, sonra Yusuf’a, heyetin en kıdemlisi öbür ihtiyarların dillendiremediği şüpheleri bir soruya dönüştürdü, Bu anlattıkların gerçek mi, ve marangoz şöyle cevap verdi, Gerçek, tamamıyla gerçek, Tanrı şahidimdir. Yusuf belli bir mesafede beklerken ihtiyarlar kendi aralarında tartıştılar, sonra Yusuf’u çağırıp kararı açıkladılar, üç elçi gönderip Meryem’i bu esrarengiz olay hakkında sorguya çekeceklerdi, böylece daha önce kimsenin görmediği dilencinin kimliğini belirleme şansları olacaktı, neye benzediğini ve tam olarak ne sözler sarf ettiğini öğrenecek, sonra Nasıra’da dilenen böyle bir adam gören olup olmadığını soruşturacaklardı, en azından birileri ortalıkta gezinen bir yabancı görmüş olabilirdi. Yusuf memnun oldu, çünkü karısıyla yüz yüze geldiğinde yalnız olmak istemiyordu. Kadın başı önde dolaşmaya başlamıştı ve bu Yusuf’un huzurunu kaçırıyordu. Belki bu bir alçakgönüllülük ifadesiydi, ama yine de tahrik edici bir yanı vardı, ifadesi gizleyebileceğinden daha büyük bir sır verilen, ve bunu etrafındakilere göstermeye çalışan bir kadının ifadesine benziyordu, iyi dinleyin sözümü, kadının, özellikle de masum görüneninin ikiyüzlülüğü sınır tanımaz.</p>

  <p>Böylece Yusuf önde elçiler arkada yola koyuldular. Abiatar, Dotaim ve Zakay. isimleri anmamızın nedeni, hikâyeyi başka kaynaklardan duyanların bu tarihin gerçekliğinden şüphe duymasını engellemek. Onların dinlediği hikâye gelenekle uyum içinde olabilir ama, bu o hikâyenin bizimkinden daha doğru olduğu anlamına gelmez, işte isimler verildi ve isim sahipleri de hikâyemizde yer etti, artık şüpheye mahal verecek bir şey yok. Üç ihtiyarın dar sokaklardan geçerkenki beklenmedik ciddiyetleri, rüzgârla salınan cübbeleri ve sakalları çevredeki afacanların ilgisini çekti, adamların peşine takıldılar, sonra çocuk aklıyla bizimkilerin yürüyüşünü taklit etmeye koyuldular, sinagogdan ta Yusuf’un evine kadar bir şamata elçilerin peşinden ayrılmadılar. Yusuf bu gürültü patırtıdan bir hayli rahatsız olmuştu. Sesi işiten kadınlar birer birer komşu evlerin kapılarında belirmeye başladılar, ilginç bir şeyler olduğunu hemen anladıklarından, Meryem’in evinde olanı öğrenebilmek için kendi çocuklarını da sokağa saldılar. Boşuna çabaladılar, çünkü yalnızca ihtiyarlar içeri alındı. Kapı yüzlerine sertçe kapandı. Nasıralı hiçbir kadın, en meraklısı bile, o gün marangoz Yusuf’un evinde olup biteni öğrenemedi. Kendilerini meraklarını giderecek bir şeyler keşfetmeye mecbur hissettiklerinden, asla görmedikleri o dilencinin sıradan bir hırsız olduğu söylentisini yaydılar. Ne büyük haksızlık, çünkü o melek, tabii eğer gerçekten bir melek idiyse, yediği yemeği çalmamıştı, iki ihtiyar Meryem’i sorgularken üçüncüsü, Zakay, marangozun karısının verdiği tarif doğrultusunda yakın çevrede benzer bir dilenci gören olup olmadığını araştırmaya gitti, komşulardan hiçbiri yardım edemedi. Hayır efendim, dün buradan bir dilenci geçmedi, geçtiyse de benim kapımı çalmadı, yoldan geçen bir hırsız olmalı, evi soymaya kalkmıştır, evde birilerini bulunca dilenci numarası yapmış olacak, sonra da herhalde telaşla kaçtı, eski numara bu.</p>

  <p>Meryem anlattığımız gerçekleri dördüncü kez dile getirirken Zakay Yusuf’un evine döndü, dilenci hakkında kayda değer bir şey bulamamıştı. Meryem bir suçlu gibi odanın ortasında ayakta duruyordu, kâse yerdeydi, içinde bir kalp gibi atan tuhaf toprak duruyordu. Yusuf ayrı oturuyordu, elçiler ise bir aradaydı, sanki bir hâkimler heyeti oluşturmuşlardı. Dotaim, üçlünün İkincisi, şöyle dedi, Sana inanmadığımızı düşünme, ama o adamla konuşan tek kişi sensin, tabii o bir adamsa, kocan yalnızca sesini duyabilmiş, ve işte Zakay komşularından kimsenin o dilenciyi görmediğini söylüyor. Tanrı şahidim olsun, yemin ederim gerçeği söylüyorum. Tamam gerçeği, ama tamamıyla mı, Rabbin suyundan içeceğim ve O benim masum olduğumu ispatlayacak. Acı su ahlâksızlıkla suçlanan kadınlar için uygulanan bir yöntemdir, ama sen kocanı aldatmış olamazsın, çünkü bunun için sana fırsat vermedi. Yalancılık da ahlâksızlık değil mi. O başka türden bir ahlâksızlık. Sözlerim de hayatımın geri kalanı kadar doğrudur. Sonra Abiatar, üçlünün en yaşlısı, şöyle dedi, Artık seni sorgulamayacağız, gerçeği söylediysen Tanrı yedi kez ödüllendirsin seni, yalansa anlattıkların, yedi kez lanetlesin. Bir süre sessiz kaldı ve ardından Zakay ve Dotaim’e dönerek sordu, Bu ışıklı toprağı ne yapacağız, ihtiyatlı olmak lazım, burada bırakamayız, şeytanın bir hilesi olabilir. Sonra Dotaim şöyle dedi, Bu toprak geldiği yere, o koyu karanlığa dönsün. Zakay girdi araya, Dilencinin kim olduğunu, neden kendini sadece Meryem’e gösterdiğini, parlayan bu toprağın anlamım bilmiyoruz. Dotaim dedi ki, Bunu gözden uzağa, çöle götürelim ve atalım, rüzgâr onu dağıtsın, yağmur onu yıkasın, Zakay dedi ki, Eğer bu toprak kutsal bir hediye ise, götürmememiz gerekir, ama eğer bu iblisin işiyse, onu alan olacaklara katlanmalı. Abiatar sordu, Öyleyse ne diyorsun, Zakay cevap verdi, kâse buraya gömülsün ama önce kâsenin üzeri örtülsün, o toprak gerçek toprakla bir araya gelmesin, zira Tanrı’nın lütfü, gömülse de kaybedilmiş sayılmaz, ama şeytanın gücü toprağın altında, gözden uzakta azalacaktır. Abiatar sordu, Sen ne diyorsun Dotaim, ve Dotaim şöyle cevapladı, Ben de Zakay ile aynı fikirdeyim, dediği gibi olsun. Abiatar Meryem’e dedi ki, Çekil de biz geçelim. Nereye gideceğim, diye sordu, kaygılanan Yusuf araya girdi, Eğer kâseyi gömeceksek bari evden uzağa gömelim, bu çatı altında, ya da yakında bir yerde sürekli yanan bir ışıkla rahat edemem. Abiatar onu sakinleştirdi, Bu mümkün, sonra dönüp Meryem’e, Sen burada kal, dedi. Adamlar dışarı çıktı, kâse Zakay’ın elindeydi. Yeri kazan küreğin sesi duyuldu, Yusuf işe koyulmuştu, Meryem Abiatar’m sesini tanıdı. Bu kadar yeter, yeterince kazdın. Meryem kapıdaki çatlağa yanaştı, kocasını kâseyi, üzerini başka bir çanakla örttükten sonra kol derinliğinde bir çukura yerleştirirken gördü. Doğruldu, küreği tekrar eline aldı ve çukuru kapattı, sonra ayaklarıyla toprağı iyice sağlamlaştırdı.</p>

  <p>Adamlar bir süre avluda kaldı, taze kazılan toprağa bakıp kendi aralarında konuştular, sanki bir hazine gömmüşlerdi ve gömdükleri yeri iyice bellemeye çalışıyorlardı. Ama sohbetin konusu bu değildi, uzaktan Zakay’ın neşeli sesi duyulabiliyordu, Söyle bakalım Yusuf, sen ne biçim bir marangozsun ki, hamile karına bir yatak bile yapmazsın. Ötekiler güldü, Yusuf da katıldı onlara, bozulduğunu belli etmemeye çalıştı. Meryem kapıya yaklaştıklarını gördü, şimdi ocağın yanı başına oturmuş boş odayı seyrediyor, Yusuf ona bir yatak yaparsa onu nereye koyacağını düşünüyor. Toprak kâseyi ve ışıklı toprağı unutmaya, dilencinin hakikaten bir melek mi yoksa şakacı bir adam mı olduğunu düşünmemeye çalışıyor. Eğer bir kadın evi için bir yatak sözü aldıysa, onu nereye koyacağından başka şey düşünmemeli.</p>
</body>
</html>