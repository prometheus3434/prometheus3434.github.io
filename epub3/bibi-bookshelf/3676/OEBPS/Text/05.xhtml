<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Üç gün sonra, müşterilerine, geri döndüğünde başladığı işleri bitireceğine söz veren, sinagogdakilere veda eden ve eviyle birlikte tüm mal varlığını komşusu Hananya’ya emanet eden marangoz Yusuf, Roma’dan gelen emre uyarak Nasıra’dan ayrılıp, sayım için Beytüllahim’e gitti. Eğer haberler bir iletişim kopukluğu ya da çeviride yaşanan bir sorun sebebiyle göklerdeki pederimize vaktinde ulaşmadıysa, Rab olan Tanrı İsrail topraklarındaki bu kargaşayı görünce şaşırmış olmalı, çünkü insanlar başka zamanlarda, Fısıh bayramından sonra dünyanın merkezinden, Kudüs’ten, çevre illere dağılırlar, ve İsrail toprakları tenha, dolayısıyla kuşbakışı bakıldığında derli toplu olurdu. Tanrı ne kadar, yüksekten bakarsa baksın, biraz alışkanlıktan, ki bazen yanıltıcı olabilir, biraz da ilahi ferasetiyle, ki bu mutlaktır, hac ziyaretinden dönen kulları yaşadıkları kasaba ve köylere doğru yol alırken, Sezar’ın emrine itaat edenlerin yollarda farklı yönlerde ilerlediğini anlayacak. Kopan bu şamata, bunca telaş neden, merak edecek. Eğer Tanrı ilahi takdiriyle, Yusuf ve Meryem’in bu aynı dönemde Beytüllahim’e gitmesini buyurduysa, Sezar Augustus ile Tanrı’nın iradeleri tesadüfen çakışmış olmalı. Bu varsayımımız, başta boş ve anlamsız gibi görünse de, öyle hafife alınmamalı, çünkü bu sayede, Yusuf ile Meryem’i, etraflarında tanıdık tek bir yüz olmaksızın, amansız çölün ortasında yapayalnız, canlarını Tanrı’nın iradesine ve meleklerin korumasına teslim etmekten başka çareleri olmayan iki insan olarak resmedenlerin iddialarını çürütebiliriz. Nasıra hudutlarını terk eder terk etmez yolda yalnız olmayacaklarını anladılar, iki büyük aile ile karşılaştılar, yaklaşık yirmişer kişiden oluşan iki koca kafile, torunlar, çocuklar, nineler, dedeler, analar, babaları Doğru, belki herkes Beytüllahim’e gitmiyordu, ailelerden biri yolun yarısında Ramallah yakınlarında bir köyde kalacaktı, diğer aile ise daha güneye, Berşeba’ya kadar gitmek zorundaydı, Beytüllahim’e varmadan bu insanlardan ayrılacaklardı ama yine de yol üzerinde başka yolcularla karşılaşma şansları olacaktı, öyle de oldu, aksi istikametten gelip Nasıra’ya gidenler vardı, onları da gördüler. Erkekler, yanlarında on üçünü geçmiş oğlanlarla önden yürüyordu, kadınlar, kızlar ve nineler ise henüz on üçüne basmamış oğlanlarla birlikte arkadan geliyordu. Yola koyulmadan Önce erkekler bir araya gelerek koro halinde, duruma uyan bir dua okudu, kadınlar da mırıldanarak onlara eşlik etti, çünkü bir şey istemeyip yine de sana bağışlanan her şeye şükrediyor olsan bile, dinleyen kimse yoksa yüksek sesle konuşmanın bir anlamı yoktur.</p>

  <p>Çocuk bekleyen kadınlar arasında hamileliğin en ileri safhasında olan, Meryem. Öyle çile çekiyor ki, eğer Tanrı ona katırın inadını ve dayanma gücünü bağışlamış olmasaydı, çoktan vazgeçmiş, yanındakilere onu yol kenarında terk etmeleri için yalvarmaya başlamıştı, yakın olduğunu bildiğimiz doğumu yol kenarında bekleyebilirdi, ama kim bilebilirdi ki bebeğin ne zaman ve nerede doğacağını. Yusuf’un oğlunun hangi gün doğacağı üzerine bahis oynamaya heves eden olmadı. Zaten İsrailoğulları böyle şeylere rağbet etmezdi pek, tıpkı kumara rağbet etmedikleri gibi, çünkü kıymetli dinleri kumarı yasak etmişti. Meryem o saat gelene ve bu sıkıntılı bekleyiş sona erene kadar, diğer erkeklerle derin sohbetlere dalan Yusuf’un ilgisinden uzak kalacak ve bunu kendisi de biliyor, kocasından çok eşeğin yumuşak sırtına itimat ediyor. Eğer yük hayvanları bu gibi konularda duyarlıysa, altındaki eşek, ağır ağır gidiyor diye kimsenin ses etmemesine, kırbaç yüzü görmemesine şaşıyor olmalı. Kadınlar geride kalıyor, ara sıra seslenip erkeklerden beklemelerini rica ediyorlar, yine de fazla yaklaşamıyorlar. Onları duyan erkekler, bekliyormuş gibi değil de, soluklanmak için durmuş gibi yapıyorlar, çünkü yol herkesin yolu ama, horozun öttüğü vakit, tavuğun gıdaklama vakti değil, tavuğun ancak yumurtlarken ses çıkarmaya hakkı var, içinde yaşadığımız dünyanın hükmü bu. Meryem hayvanın sırtında kadınlar arasında bir kraliçe gibi ilerliyor, onca insan arasında eşek üzerinde giden bir o var, diğer eşeklere gelince, onlar bildik yükler taşıyor, Meryem işleri kolaylaştırmak için yanına üç çocuk alıyor, hem çocukların anaları rahata eriyor, hem de Meryem kendini anneliğe hazırlıyor.</p>

  <p>İlk gün çabuk yoruldular ve pek az yol alabildiler. Saatler boyu yürüyecek güçleri yoktu, yanlarında yaşlılar ve çocuklar olduğunu unutmamalıyız. Yaşlılar hayatın sonunda tüm güçlerini tüketmiş durumdaydı ve daha iyisini yapacak halleri yoktu, çocuklar ise gelişen güçlerini nasıl kontrol altında tutacaklarını bilemediklerinden, sanki dünyanın sonu yaklaşıyormuş da onlar da fırsat varken eğlenebildikleri kadar eğlenmek istiyorlarmış gibi kendilerini kaybedip koşuşturuyor, gürültü ve şamatanın sonunda yorgun düşüyorlardı. Yesreel adındaki geniş vadiye vardıklarında yakındaki kervansarayda konaklamaya karar verdiler, kervansaray tıka basa dolmuştu. Buradaki kargaşa yoldakinden beterdi, ama insan, gözü kalabalığa ve kulağı uğultuya alıştıktan sonra, dört duvar arasına sıkışmış bu kalabalığın, korkunca ne yöne gideceklerini kestiremeyip sağa sola dağılan, ama çok geçmeden birbirlerini tanıyarak tekrar sıraya giren karıncaların düzenine benzer bir düzen sergilediğini fark ediyordu. Kalabalığa rağmen, üç aile kendilerine kemerli bir kubbe altında dinlenebilecekleri bir köşe bulabildiler, erkekler bir köşeye sığındı, kadınlar bir köşeye, ve karanlık çöktükten sonra tüm kervansaray, insanlar ve hayvanlar, uykuya daldı. Ama bundan da önce kadınlar yemeği hazırlayıp kuyudan su çekmek zorundaydı, erkekler ise develerin yükünü indirip eşekleri suya götürdü, eşeklerin develerden sonra suya gitmesi gerekiyordu çünkü deve iki galon suyu tek başına tüketir, bu yüzden ancak su yeniden dolduktan sonra eşeklere sıra gelir. Yolcularımız ancak eşekleri suya götürüp yemledikten sonra yemeğe oturabildi, tabii önce erkekler. Havva’nın Âdem için ve Adem’in kaburga kemiğinden yaratıldığını ne kadar da sık anıyoruz. Bazı şeyleri ancak köklerine indiğimizde anlayabileceğimizi ne zaman kabulleneceğiz.</p>

  <p>Erkekler yemeklerini bitirip köşelerine döndüler, kadınlar artakalanla karınlarını doyururken, ihtiyarların en kıdemlilerinden biri, Beytüllahim’de yaşamasına rağmen sayıma Ramallah’la katılacak olan Şimon, yaşından ve bu sayede edindiğine inanılan bilgelikten cesaret alarak, Yusuf’a, kendisinin sadece ismen tanıdığı Meryem sayım sırasında henüz doğum yapmamış olursa neler olacağını sordu. Soru bilimsel görünüyor, tabii o zamanlar böyle bir kavram var idiyse, öyle ya, Sayıma katılacağım, diyen hamile bir kadının nasıl sayılacağını, çocuğun kız mı erkek mi, tek çocuk mu ikiz mi olacağını kimse önceden kestiremeyeceğinden, ancak Roma hukuku uzmanı sayım yetkilileri bilebilir. Tastamam bir Yahudi olan marangozun, basit Batı mantığı aracılığıyla, yasalara uymak zorunda olan herkesin yasaların eksikliklerini gidermek gibi bir çabaya girmek durumunda olmadığını, ayrıca eğer Roma belli zorlukları önceden kestiremez durumdaysa, bunun ancak Roma’nın kötü yönetildiğini ya da kanun koyucularının yeterince akıllı davranmadığım göstereceğini söylemesini bekleyemeyiz. Bu çetrefil soruya muhatap olan Yusuf, ateşin etrafında toplanan herkesi konuşma becerisine hayran bırakacak bir cevap düşünmeye koyuldu, epey düşündü. Marangoz bir süre sonra gözlerini ateşteki odunlarla kıvılcımlardan ayırdı ve dedi ki, Eğer Meryem sayımın son günü hâlâ doğum yapmamış olursa bu, Tanrı’nın, Romalıların çocuğun doğumunu görmesini istemediğini belirten bir işaret olacaktır. Şimon cevap verdi, Bu ne biçim bir fikir, Tanrı’nın neyi isteyip istemediğini bilebilir misin. Yusuf sordu, Tanrı benim yürüdüğüm yolları görüp attığım her adımı saymaz mı. Marangozun, Eyüb’ün kitabında da bulunabilecek bu sözleri, kendisini her şeyiyle Tanrı’ya adamış olduğunu ve aslında Şimon’un ima ettiği gibi, Tanrı’nın bilinemez yollarını bilebileceği gibi şeytani bir şey söylemediğini, o gece o tartışma sırasında bütün dinleyicilerin huzurunda ispat etmiştir. Yaşlı adam olup biteni böyle yorumlamış olmalı, çünkü sustu ve Yusuf’un devam etmesini bekledi. Dünya var olalı beri her adamın doğum ve ölüm günü, dedi Yusuf, mühürlenmiştir ve melekler tarafından korunur, sadece Rab bu mühürleri kırabilir, önce doğumunkini sonra ölümünkini, bazen sağ ve sol elleriyle ikisini birden de kırabilir, hatta ve hatta bazen Ölüm mührünü kırmada öyle yavaş davranır ki, dünyaya saldığı bazı canları unuttuğunu zannederiz. Yusuf nefes almak için durakladı, sonra hınzırca gülerek Şimon’a şöyle dedi, Dilerim bu konuştuklarımız Tanrı’ya senin varlığını hatırlatmaz. Kalabalık bıyık altından gülmeye başladı, çünkü Yusuf ihtiyara hak ettiği saygıyı göstermiyordu. Öfkeyle dizini döven Şimon, kızgınlığını saklamadan dedi ki, Senden fazla yaşamış, bilgelik sahibi kimselere böyle muamele ettiğine göre, Tanrı senin doğum mührünü kırmada aceleci davranmış olmalı. Şöyle karşılık verdi Yusuf, Dinle Şimon, bana çocuğum sayım gününden sonra doğarsa ne yapacağımı sordun, ben de cevap veremedim, Roma hukukuna yabancıyım, ve sen de yabancı olmalısın. Ben de yabancıyım. Öyleyse ben diyeceğimi dedim. Ne dedin biliyorum, tekrarlamana lüzum yok. Sen başlattın, Tanrı’nın işlerini bileceğimi söylediğimi ima ettin, gururunu kırdıysam beni affet, ama kırıcı konuşan ilk sendin, ki büyüğümsün ve bana örnek olman gerekir. Ateşin çevresinde oturanlar mırıldanmaya başladı, Yusuf’a hak veriyorlardı. Tartışmayı marangoz Yusuf kazanmış görünüyordu, Simon’un nasıl cevap vereceğini bekliyorlardı. Basit bir cevap geldi, Şimon umursamaz bir tavırla dedi ki, Yapman gereken soruma saygıyla cevap vermekti, Yusuf dedi ki, Sana istediğin gibi bir cevap verseydim sorduğun sorunun ahmakça olduğunu herkes görecekti, öyleyse itiraf et, sana, herkesin merak ettiği bir konuda laf söyleme fırsatı vererek, çok büyük saygı göstermiş oldum, Tanrı kullarını düşman gözlerden sakınır mı, onu tartışacaktık. Şimdi de doğmamış çocuğun Tanrı’nın kulu mu oldu. Söylemediğim sözleri söylemişim gibi gösterme Şimon, böyle demedim ve asla da demem, dinle ve ne kastettiğimi anlamaya çalış. Şimon artık söyleyecek söz bulamadı, ailesiyle birlikte kalktı ve başka bir köşeye sığındı, akrabaları kendilerini onu izlemeye mecbur saydı, ama doğrusu onlar da ihtiyarın tartışmadaki zayıflığına hayıflanıyorlardı.</p>

  <p>Geceye hazırlanan yolcularımızın mırıltı ve fısıltılarını takip eden uzun sessizlik kıyıda köşede başlayan sohbetlerle, bazen acı bir çığlık, hayvan böğürtüleri, bazen de sıcaktan bunalan develerin iniltisiyle dağılıyordu. Nasıra’dan gelen kafile, tatsızlığı unutup, günün sonunda hep birlikte okunan, en uzun şükran duasını mırıldanmaya başladı, Ey ulu Tanrı, evrenin efendisi, gözlerimizi, bizi ışıktan ırak koymadan kapayan sana övgüler olsun. Bize huzur dolu bir uyku bahşet ve yarın mutlu ve sakin bir hayata uyanalım, emirlerine uyabilmemiz için yardımcımız ol. Bizi kötülükten koru ve şeytanın elinden kurtar. Erdemin yoluna sür bizi, kötü rüyalardan, nahoş düşüncelerden, ölümcül hastalıklardan koru. Bizi ölüm acısından sakın. Az sonra, en yorgun olanlar değilse bile, en erdemliler huzur içinde uykuya daldı, hatta bazıları, farkında değillerdi ama horluyorlardı. Sonra diğerleri de onlara katıldı, üzerlerinde yalnızca birer mintan vardı, battaniye ya da yorganın keyfini bünyeleri hassas olduğundan sadece çocuklar ile yaşlılar sürebiliyordu. Odunsuz kalan ateşin alevleri sönmeye başladı, az sonra geriye sadece kor kalacaktı. Kemerin altına yerleşen Nasıra kafilesi de derin uykuya dalmıştı. Ama Meryem uyanıktı, sanki bir dev taşıyan karnını nereye yerleştireceğini bilememiş, ağrıyan sırtına belki bir faydası olur diye bir sepete dayanmaya çalışıyordu. İhtiyar Şimon ile kocası arasındaki tartışmayı diğerleriyle birlikte o da dinlemişti ve kocasının zaferine sevinmişti. Boş, tamamen anlamsız şeyler konuşulmuş olabilir, yine de bir kadına yaraşan budur. Tartışma konusunun ne olduğunu artık bilmiyordu, hatırladığı birkaç söz de, şiddeti deniz suyu gibi yükselip alçalan sancısı yüzünden aklından çıkmıştı. Gelgiti hiç görmemiş, ama bahsinin geçtiğini duymuştu, bebek karnında kımıldadıkça içi boşalırmış gibi oluyordu. Çok tuhaf bir histi bu, sanki içindeki o canlı, omuzlarına tırmanmaya çalışıyordu. Sadece Meryem’in gözleri açıktı, karanlıkta yalnızca onun gözleri parlıyordu, son kor da karanlığa gömüldükten sonra bile gözleri karanlıkta ışıl ışıl parladı. Merak edilecek bir şey yok, bunlar her anne adayının başından geçen şeylerdir, marangoz Yusuf’un karısının bir ayrıcalığı yoktu. Tek farkı hamile olduğunu dilenci kılığında bir melekten öğrenmiş olmasıydı, o kadar.</p>

  <p>Kervansarayda bile sabahı müjdeleyecek horozlar vardı, ama yolcularımız, bu zanaat erbapları, celepler, deve tüccarları, gecenin karanlığında kalkıp yolculuğun bir sonraki adımı için hazırlanmak zorundaydı. Eşyalarla malları hayvanlara, akşam bunları indirirken çıkardıklarından daha çok gürültü çıkararak yüklediler. Onlar yola koyulduktan sonra, kervansaray bir süre için, çöl güneşinin alnında kımıldamaksızın duran bir kertenkele gibi sessiz ve sakin olacak. Günü dinlenerek geçirmeye karar verenler geride kalacak, ama akşama doğru bir başka kafile gelecek, daha pasaklı olacaklar belki ama, onlar da yorgun olacak, yine de bu durum şamataya engel olmayacak, kervan saraya varır varmaz cin çarpmış gibi uluyup böğürecekler, her kafadan bir ses çıkacak. Yola dönecek olursak, Nasıra kafilesi şimdi daha kalabalık çünkü aralarına on kişi daha katıldı. Burayı, hele ki Fısıh bayramı ile sayımın çakıştığı bir zamanda, öyle ıssız bir yer zanneden varsa çok yanılıyor.</p>

  <p>Kimse Yusuf’a ihtiyar Şimon ile barışması gerektiğini söylemedi, haksız olan o olduğu için değil, büyüklerine saygıyı asla elden bırakmadığı için barıştı. Uzun bir hayatın sonunda hem idrak kabiliyeti zayıflayan hem de gençlerin alay konusu olan bu zavallılara acırdı. Yusuf ihtiyara bu sebeple sokuldu ve dedi ki, Dün geceki saygısızlığım için af dilemeye geldim, sana saygıda kusur etmek istememiştim, ama insan nasıldır bilirsin, bazen laf lafı açar, dilini tutamaz, söylemeyeceği şeyler söylerken bulur kendini. Şimon gözlerini yerden kaldırmadı, söylenenleri sessizce dinledi, bir süre bekledikten sonra da cevap verdi, Affedildin. Arkadaş canlısı tavrının daha içten bir şükranla karşılanacağını uman Yusuf bir süre daha ihtiyarın yanından yürüdü. Ama gözlerini yerden hiç ayırmayan Şimon, Yusuf sonunda usanıp adımlarını hızlandırıncaya kadar onu görmezden geldi. Düşüncelerden aniden sıyrılan Şimon Yusuf’un omzuna dokundu ve, Bekle, dedi. Yusuf şaşırmıştı, döndü, Şimon durdu ve tekrar etti. Bekle. Diğerleri yola devam ediyordu, iki adamı yolun ortasında bırakıp ilerlediler. Durdukları yer kimseye ait değildi, çünkü erkeklerle, arkadan hızla yaklaşan kadınlar arasında bir yerdeydiler. Kadınlar içinde, eşeğin adımlarıyla birlikte yükselip alçalan bir baş seçilebiliyordu, Meryem’in başı.</p>

  <p>Yesreel vadisini geçmişlerdi. Kayalıklarla çevrili yol önlerinde kıvrılarak yamacın ardındaki Samiriye dağları arasında doğuya doğru gözden kayboluyor, yamacın tepesinden Erden Nehri görülecek, diğer yanda da kızgın kumlarıyla Yuda Çölü, seçilmiş birkaç kişiye vaat edilmiş olup kimin olduğu hep tartışma konusu olan bu toprakların meşalesi bu. Bekle, dedi Şimon ve marangoz da onun sözünü dinledi, şaşkın şaşkın bekledi. Kadınlar gittikçe yaklaşıyordu, ihtiyar, Yusuf’u omuzlarından sarsıp dedi ki, Dün gece dinlenmeye çekildiğimde bir rüya gördüm. Rüya mı. Evet rüya, sıradan bir rüya değil, çünkü söylediğin sözlerin saklı anlamlarını gördüm, eğer çocuğum sayımın son günü henüz doğmamış olursa bu, Tanrı’nın, Romalıların çocuktan haberdar olmasını, onun adını deftere işlemesini istemediğini gösterir demiştin, Evet ben böyle dedim, sen ne gördün. Doğrusu, bir şey görmedim, ama Romalıların çocuktan haberdar olmamasının iyi olacağını hissettim, kimsenin haberi olmasın, çocuk illa doğacaksa, en azından hayatı rezillikten de şöhretten de uzak olsun, ölüm saati gelene, dünyası son bulana kadar, şu önden giden adamlar ya da arkadaki kadınlar kadar, hepimiz kadar sıradan olsun. Nasıralı bir garibanın oğlundan başka ne olur ki, dediğin gibi olacak. Ya Rabbim, sen adam, çocuğun hayatına yön verecek tek kişi değilsin. Haklısın, her şey Tanrı’nın elinde, o her şeyi bilir. Ben de öyle dedim. Yine de çocuğum hakkında ne biliyorsan söyle bana. Senin söylediğin ve benim başka türlü anladığım sözlerden fazlasını bilmiyorum, yumurtaya bakıp da içindeki civcivi görmek gibi benimkisi. Tanrı yarattığını sever ve sevdiğini yaratmıştır, çocuğum onun ellerindedir ve bundan sonrası için bir şey yapamam. Bu doğru, ama bu günler, Tanrı’nın çocuğu anasıyla paylaştığı günler. Ama eğer erkek olursa bana ve Tanrı’ya ait olacak. Hepimiz Tanrı’ya aidiz. Hepimiz değil, bazılarımız şeytanın yanında. Bunu nasıl bilebilirsin. Eğer yasa kadınların dudaklarını ebediyen mühürlememiş olsaydı, bilmemiz gerekeni belki onlardan öğrenebilirdik. Neyi bilmemiz gerekiyor. Kadının hangi yanının şeytani, hangi yanının kutsal olduğunu ve ne tür bir insanlığa sahip olduğunu. Hiç anlamıyorum, çocuğumdan bahsettiğini sanıyordum. Hayır, çocuğundan bahsetmiyorum, kadınları anlamaya çalışıyorum, bizim gibi varlıkları var eden kadınları, bilmeseler de tabiatımızdaki bu çıkmazın sorumlusu onlardır, bayağı ve yine de soylu, erdemli ve yine de hilekâr, sakin ama belalı, yumuşak başlı ve isyankâr bir tabiatımız var.</p>

  <p>Yusuf arkasına baktı, Meryem eşek sırtında yaklaşıyordu, semerin üzerinde bir de küçük oğlan vardı, bir an için Yusuf kadınların başını çeken Meryem’i ilk kez gördüğünü, çocuğun da kendi çocuğunun büyüklüğü olduğunu düşündü. Kulaklarında hâlâ Şimon’un tuhaf sözleri yankılanıyordu, ama bir kadının özellikle de başka kadınlardan bir farkı olduğunu hiç gösterememiş olan kendi karısının nasıl olup da bu kadar güçlü olabileceğini anlayamıyordu. Tekrar yola koyulurken, dilenciyi ve ışıklı toprağı hatırladı. Titremeye başladı, tüyleri diken diken oldu, ne yapacağım şaşırdı, dönüp tekrar Meryem’e baktığında, kadının yanında yürüyen uzun boylu adamı kendi gözleriyle gördü. Adam o kadar uzundu ki omuzları kadınların arasından yükseliyordu, işte bu, geçen defa gözden kaçırdığı o dilenci olmalıydı. Yusuf bir daha baktı, onca kadının arasında bir adam yürüyor, ve bu durum bir açıklama gerektiriyordu. Şimon’a da bakmasını söyleyecek, böylece hayal görüp görmediğini bilecekti, ama ihtiyar diyeceğini demiş ve çekip gitmişti, evin büyüğü sıfatıyla akrabalarının yanında yürüyordu, bu rolü oynayabileceği çok zamanı kalmamıştı artık. Tek şahidini de kaybeden Yusuf dönüp bir kez daha baktı Meryem’e, bu kez dilenci kaybolmuştu.</p>
</body>
</html>