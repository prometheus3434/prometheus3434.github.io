<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Yusuf ile ailesinin onca badire atlatıp sağ salim Nasıra’ya vardığı o mutlu günün üzerinden sekiz ay geçmişti, eşeğin pek salim döndüğü söylenemez, bir ayağı topallıyordu. Kral Hirodes’in Ceriko’da öldüğü haberi gelmekte gecikmedi, Kudüs’ün, zayıf bünyeli ya da hastalıklı insanlara hiç acıması olmayan sert kışından kaçmak için Ceriko’ya gitmiş, saraylarından birinde dinlenmeye çekilmişti. Kudretli hükümdarını kaybeden ülkenin, Hirodes’in yıkım ve vahşet yıllarından sağ kurtulabilen üç oğlu arasında paylaştırılacağı dedikodusu günden güne yayılıyordu, Hirodes’in oğullarının isimleri şunlardı, Celile’nin doğusunda kalan topraklarda hüküm sürecek olan Hirodes Filipus, Celile ve Pereya’da hüküm sürecek olan Hirodes Antipa, Yahudiye, Samiriye ve Idumeya’da hüküm sürecek olan Arkelos. Bir gün, yarı gerçek yarı hayal ürünü hikâyeler anlatmayı seven gezgin katırcının biri, Nasıra sakinlerine, Hirodes’in, kendisinin de katıldığına yemin ettiği cenazesini ayrıntılı biçimde anlatacak. Kralın naaşı iki beyaz öküzün çektiği, yaldız işlemeli erguvan rengi kumaşlarla bezenmiş bir arabada taşınan, kıymetli taşlarla süslü saf altından bir lahde konmuştu. Naaşın kendisi de erguvan renkli bir örtüye sarılmıştı, insan vücudunu andıran bir kumaş yığını ve bir kafa olması gereken yerde de koca bir taçtan başka bir şey görünmüyordu. Arabanın arkasında leş kokusuna tahammül etmek zorunda kalan, flüt çalan müzisyenler ve ağıt yakan kadınlar yürüyordu, orada dikilirken benim bile burnumun direği kırılıyordu. Sonra atlarıyla kralın muhafızları geliyordu, arkasında piyadeler. Savaşa gider gibi, kılıç, mızrak, hançer ve kalkan kuşanmışlardı, sonu görünmeyen alay, kuyruğunu yutan bir yılan gibi dolanıyordu. Hem cesedin, hem de kendi ölümlerinin izinde ilerleyen askerleri korkuyla seyrettim, ölüm önünde sonunda her kapıyı çalıyor. Kralın ayrılık saati geldiyse, köleninki de hızla yaklaşıyor, hem alayın başını çeken kokuşmuş beden, hem de peşi sıra giderken koca bir ordunun tozunu yutan köleler, aynı biçimde sonsuza kadar kalacakları yere doğru ilerliyor. Bu katırcı İsrail yollarını arşınlayıp eşek pazarlamak, pis kokan kervansaraylarda geceleyerek bu Nasıralılar gibi köylülere masallar anlatmak yerine, akademyanın Korint tarzı sütunları arasında gezinen Aristotelesçi bir bilgin olsaydı kendini evinde hissederdi.</p>

  <p>Yusuf sinagogun önündeki avluda, yoldan geçerken meraklanıp söylenenleri dinlemek için duran köylülerin oluşturduğu kalabalığın arasına karışmıştı. Aslında cenaze töreniyle ilgili teferruat pek ilgisini çekmemişti, bir de şair harp eşliğinde dokunaklı sözler etmeye başlayınca tepesi attı, bu marangozun günlük dertleri canını yeterince sıkıyordu. Düşünceli ve ağırbaşlı görünmeye çalıştığı zamanlarda yüzünde beliren, asla kapanmayacak yaralara benzeyen kırışıklıklar gençliğini gizliyordu. Yusuf’un yüzünde asıl rahatsız edici olan, uykusuzluk yüzünden ufak kıvılcımların dolandığı, ama boş bakan, anlamsızca bakan gözleri. Yusuf’un çok az uyuduğu bir gerçek. Uyku onun her gece boğuştuğu bir düşman, her gece adeta hayatı pahasına savaşıyor ve ne yazık her gecenin sonunda, hem de tam kazanıyorum derken, yenik düşüyor, aşırı yorgunluk sebebiyle uyuyakalıyor, ve gözlerini kapatır kapatmaz, karşısında yola dizilmiş askerler buluyor, askerler arasında bir asker olan Yusuf kılıcını havada sallarken, o dehşet verici ses, kafilenin başı, haykırıyor, Nereye gidiyorsun, sana söylüyorum marangoz. Zavallı adam, cevap vermek istemiyor, tüm gücüyle direniyor, ama kâbusunun kötü ruhları baş edilmeyecek kadar güçlü, adamın ağzını sanki demir çubuklarla zorlayarak açıyorlar, gözyaşlarıyla söylüyor söyleyeceğini, Beytüllahim’e, oğlumu öldürmeye gidiyorum. Yusuf’a Hirodes’in cesedini taşıyan arabayı kaç öküz çekiyordu diye sormayacağız, öküzler ak mıydı kara mı onu da sormayacağız. Evine doğru giderken aklında kalan tek şey, katırcının hikâyeyi bitirirken sarf ettiği sözler, tören alayının ardından giden kalabalık, köleler, askerler, saray muhafızları, ağıt yakan kadınlar, müzisyenler, yüksek rütbeli memurlar, prensler, geleceğin kralları, ve biz, kim olursak olalım, tüm bir hayat boyu, sonsuza kadar kalacağımız yeri arayan bizler. Yusuf bütün umudunu yitirmiş bir adamın acısıyla, Keşke öyle olsaydı, diye sayıkladı. Keşke öyle olsaydı, diye tekrarladı, yaşadıkları yeri hiç terk etmeyen insanları düşünüyordu, yine de ölüm gidip onları buluyor, bu da hayattaki tek gerçeğin kader olduğunu kanıtlıyordu. Ey Tanrım, Kaderim böyleymiş demek için yapmamız gereken tek şey, hayat boyu beklemek. Hirodes’in kaderi Ceriko’da ölmek, Herodium ormanına giden bir arabada doğmaktı, ama ölüm, Beytüllahim’in çocuklarına bir kez olsun doğdukları kasabadan çıkma fırsatı tanımadı. Yusuf’un, başta zavallı masumları kurtarmak için tasarlandığını düşündürten yolculuğu, boş çıktı. Marangoz duymuş ve bir şey dememiş, koşup kendi oğlunu kurtarmış, diğerlerini kaderleri ile baş başa bırakmıştı. İşte şimdi Yusuf’un neden uyuyamadığını biliyoruz, çünkü uyandığında karşısında bulduğu, gördüğü kâbusu unutmasına engel olan şey, gerçeğin kendisinden başka bir şey değildi. Uyanık olsa bile bu rüyayı her gece defalarca görüyordu, tüm bunların önüne geçmeye çalışıyor, ama boşuna uğraştığını biliyordu, çünkü rüya bundan sonra gittiği her yerde karşısına çıkacaktı, uyku ile uyanıklık arasında bir geçitti o ve Yusuf girerken de çıkarken de bu geçidi kullanmak zorundaydı. Bu kargaşaya en uygun tanım pişmanlık. Gel gelelim tecrübe ve insanlar arası iletişim, çağlar boyunca biriktirdikleriyle, tanımların hayal olduğunu birçok kez ispatlamıştır, dilsiz olup, aşk demek istemek ama bir türlü o kelimeyi seslendirememek, ya da daha iyisi, dili bilip konuşabilmek ama âşık olamamak gibi bir şey.</p>

  <p>Meryem yine hamile. Bu kez bir dilenci kılığında bir melek gelip çocuğun doğumunu haber vermedi, Nasıra’nın tepelerinde rüzgârlar esmedi, yerden ışıklı toprak çıkmadı. Meryem gidip kocasına basitçe, Ben hamileyim, dedi. Şöyle demedi, Gözlerimin içine bak ve çocuğumuzun parladığını gör, haliyle Yusuf da şöyle cevap vermedi, Görmedim mi sanıyorsun, ben senin söylemeni bekliyordum. Dinledi ve sustu, belki şöyle dedi, Öyle mi, ve işini yapmaya devam etti, ama biz aklının başka yerde olduğunu biliyoruz. İşkenceler çektiği bir gecenin sonunda kansına derdini açtığı için artık Meryem de biliyor, halbuki sır gibi saklamak istiyordu, ama Meryem konuşacağını baştan beri biliyor, meleğin mağaradaki sözlerinden sonra böyle bir şey bekliyordu, şöyle söylemişti, Hayatın boyunca binlerce ağıt duyacaksın, iyi bir eş bu durumda şöyle derdi kocasına, Sıkma canını, olan oldu, aslında senin ilk görevin kendi oğlunu kurtarmaktı. Ama Meryem değişti ve iyi bir eş olmaktan başka emelleri de var, belki de bunun sebebi meleğin tüm insanları kastederek söylediği şu sözlerdi, Ben affedici bir melek değilim. Bu derin konuları Yusuf ile konuşacak olsaydı, eğer ona bu hak tanınsaydı da duyduklarını anlatsaydı, kutsal yazıya aşina olan Yusuf, hiçlikten çıkıp affetmeyen bir melek olduğunu söyleyen bu meleğin sözlerine kafa patlatır, sonunda anlamsız olduklarına kanaat getirirdi, çünkü bağışlayıcı olan bir Tanrı vardır, bağışlamak ona mahsustur. Ama belki de bir meleğin çıkıp, ben affedici değilim demesinin bambaşka bir anlamı vardır. Belki de o cezalandırmakla yükümlü bir melektir ve asıl söylemeye çalıştığı şudur, Seni affetmemi umuyorsun, ama ahmaklık ediyorsun, ben affetmeye gelmedim, cezalandırmaya geldim. Gel gelelim, Tanrı’nın, atalarımız ya da biz meyveyi çalmak için geri döneriz diye, hayat ağacına giden yola bekçi diktiği, ateşten kılıçlarıyla nöbet bekleyen Kerubileri saymazsak, melekler, tanımları gereği, pis bir iş olsa da toplumsal önemi büyük olan zaptetme işini yerine getiren bir kolluk kuvveti değillerdir. Meleklerin varlığının sebebi hayatı kolaylaştırmaktır, bir kuyuya düşmek üzereysek imdada yetişirler, köprüyü geçerken uçuruma düşmeyesiniz diye peşinizdedirler, bir at arabası ya da freni boşalan bir araba bizi ezecek olduğunda bizi kenara alırlar. Melekliğin hakkını veren bir melek, Beytüllahim’deki babaların rüyasına girip, Toplanın, karılarınızı ve çocuklarınızı alıp Mısır diyarına kaçın ve size söylenene kadar dönmeyin, çünkü Hirodes çocuklarınızı öldürmek istiyor, deyip onları uyarsaydı, Yusuf bu çileyi çekmezdi. O zaman çocukların hepsi kurtulurdu. İsa mağarada anne ve babasıyla kalır, diğerleri Mısır yollarına düşer, melekten şöyle bir haber alana kadar dönmezlerdi, Toplanın, karılarınızı ve çocuklarınızı alıp İsrail’e dönün, çocuklarınızı katletmek isteyen kişi öldü. Sonra çocuklar yurtlarına döner ve vakti gelince kapılarını çalacak olan ölümü beklerlerdi. Çok şey beklememek gerek, ne de olsa Tanrı’nın gücünün bir sınırı olduğu gibi meleğin gücünün de bir sınırı var. Yusuf uzun uzun düşündükten sonra şöyle bir sonuca varırdı, Mağarada görünen melek şeytanın uşağı olmalı, daha önce çoban kılığına girmiş olan iblis, bunlar en fazla kadının zaafını ve safdilliğini kanıtlayan deliller olabilir, düşmüş bir meleğin kadını kolayca baştan çıkardığının delilleri. Eğer Meryem konuşabilseydi, ona verilen müjdenin ayrıntılarım anlatmasına izin verilseydi, o zaman durum farklı olurdu, Yusuf düşüncelerini savunmak için başka argümanlarda bulunurdu, ve bunların en kayda değer olanı da şu olurdu, Bu melek dediğin şöyle başlamadı söze, Ben Rabbin meleğiyim, ya da, her şeye kadir olan Rabbimiz adına geldim.</p>

  <p>Tek söylediği şuydu, Ben meleğim, sonra da sanki tanınmaktan korkarmış gibi, Bunu kimseye söyleme. Bazıları bu ayrıntıların bildik hikâyeye pek bir şey katmadığını iddia edecektir, ama anlatıcının bakış açısıyla bakıldığında bunlar çok önemli, geçmişteki ya da gelecekteki olayların yorumunu yaparken meleğin cennetten mi yoksa cehennemden mi geldiğini bilmek gerek. Işığın melekleri ile karanlığın melekleri arasında hem usul hem esas, hem öz hem de biçim açısından farklılıklar vardır. Birini yaratanla diğerini yaratanın aynı varlık olduğu doğrudur, bu yüzden sonraları hatasını telafi etmeye çalışmıştır.</p>

  <p>Yusuf gibi Meryem de bazen boş bakıyor, ama başka sebeplerle. Durup dururken yüzünün rengi atıyor, elindeki işi bırakıyor, ufka bakarak dalıp gidiyor. Bu koşullar altında bu kadarı her kadından beklenirdi, ama Meryem’in aklından geçenler öyle her kadının aklından geçecek şeyler değil. Tek bir soruyla özetleyecek olursak, derdi şu, İsa’nın doğumunu haber veren melek neden ikinci çocuğun doğumunu haber vermiyor. Meryem gözünün nuruna, ilk çocuğuna, emekleyen bebek İsa’ya bakıyor. İsa bu yaştaki her çocuk gibi emekliyor, ama annesi onun her hareketini dikkatle inceliyor, özel bir işaret arıyor. Ne alnında bir yıldız, ne elinde altıncı bir parmak, Meryem’in gördüğü çocuğun diğer çocuklardan hiçbir farkı yok, üstünü başını batırıyor, düşüp sonra kalkıyor ve ağlıyor. Tek farkı, bu çocuğun onun kendi çocuğu olması. Annesiyle babası gibi esmer, koyu renk saçlı, açık renk gözleriyse yavaş yavaş değişiyor, annesiyle babasından aldığı elaya dönüyor. Ama bunların bulunmaz özellikler olduğu söylenemez. Bu gibi özellikler ancak bizim çocuğumuzun, yani bu koşullar altında Meryem’in çocuğunun özellikleri olduğu sürece anlamlıdır. Birkaç hafta sonra ayağa kalkıp yürümeye çalışacak, sayısız kez düşecek ve tekrar doğrulacak, doğrulamadığı zaman da, annesinin onu çağırdığını duyarak, güçlükle başını kaldıracak, Gel bana, gel bana oğlum.</p>

  <p>Konuşması gerektiğini anlayacak, gırtlağından sesler çıkarmayı başaracak, ama başta bu sesleri nasıl kullanacağım bilemeyecek, ve onları önceden bilip kullandığı başka seslerle karıştıracak, geveleyecek, kendini daha incelikli yollarla ifade etmesi gerektiğini anlayacağı güne kadar böyle sürüp gidecek, sonra dudaklarını anne ve babası gibi oynatmaya başlayacak. Küçük İsa ilk sözcüğünü telaffuz etmeyi başardıktan sonra, ki herhalde ba, ya da abba, ya da baba, hatta belki anne olacak bu sözcük, annesi ya da komşulardan biri ona yüzüncü kez şu soruyu yönelttiğinde, Gıdak gıdak yumurtayı nereye bırakır, artık sağ elinin işaret parmağını sol elinin avucuna bastırmayacak. Her insan buna benzer onur kırıcı olaylara maruz kalır, özel bir ses tonu, bir ıslık ya da kamçı sesi gibi, belli başlı seslere verilecek tepkiyi öğrenmesi için, sirk köpeği gibi eğitilir. İsa artık tavuğun onun avucu dışında istediği her yere yumurtlayabileceğini söyleyebiliyor. Meryem küçük oğluna bakıyor ve iç geçiriyor, meleğin bir daha asla geri dönmeyeceğinden korkarak hüzünleniyor. Beni uzun süre görmeyeceksin, demişti kadına, şimdi ortaya çıkacak olsaydı, Meryem onu bırakmaz, bir cevap alana kadar sorgulamaya devam ederdi, ikinci çocuğunu bekleyen Meryem, artık eskisi kadar masum değil, yaşadı ve öğrendi, acı nedir, çaresizlik nedir, kaygı nedir biliyor, görüp geçirdikleri sayesinde artık ne zaman ağırlığını koyması gerektiğine karar verebiliyor. Rabbimiz çocuğunun kaderini benimkine benzetmesin, başımı sokacak yerim yok, diyen bir meleğe kolay kolay kanmaz artık. Bir kere, melek temsil ettiği bu rabbin kim olduğunu bildirmek zorunda, İkincisi, başını sokacak yeri olmadığını söylediğinde doğruyu söylediğini ispat etmek zorunda, çünkü bir meleğin başını sokacak yer bulamaması hiç de inandırıcı değil, tabii bu sözler oynadığı dilenci rolünün parçasıysa iş başka, üçüncüsü, çocukla ilgili korkutucu sözlerinin anlamı nedir açıkça belirtmeli, ve son olarak, şu parıldayan toprağın sırrı hakkında açıklamada bulunmalı, bu toprakla dolu kâseyi evlerinin dibine gömmüşlerdi ve Beytüllahim’den döndüklerinde kâsenin gömüldüğü yerde sap ve yapraktan ibaret acayip bir bitki türediğini gördüler, sonunda yapraklarım budamaktan usanıp kökünden söktüler ama aynı yerde bir daha bitti, daha çok serpildi. Sinagogun ihtiyarlarından ikisi, Zakay ve Dotaim, bölgeyi kolaçan etti, botanik konusunda bilgileri olmamakla birlikte tohumun o esrarengiz toprakta olduğuna, bitkinin de zamanı gelince büyüdüğüne kanaat getirdiler, ve Zakay şöyle bir yorumda bulundu, Can veren Tanrı’nın yasası budur. Meryem zamanla bu inatçı ota alıştı, hatta evin girişinde güzel durduğuna karar verdi, ama Yusuf hâlâ şüpheliydi, ucubeyi görmemek için tezgâhını bahçenin ayn bir köşesine taşıdı. Bir kez baltayla, bir kez de testereyle kesmeyi denemiş, kaynar su boca etmiş, hatta kökünü kazıp kül dökmüştü ama nafile. Korktuğundan, yeri kazıp ışıklı toprağı çıkarmayı deneyememişti. Adını Yakup koydukları ikinci çocukları doğduğunda hal böyleydi.</p>

  <p>Sonraki birkaç yıl içinde Meryem iki kız ve birçok oğul doğurdu, hem Yusuf hem de Meryem gençliklerini tümden kaybettiler. Aile içinde bunun dışında fazla bir değişiklik olmadı. Meryem’in yaşlılık belirtileri göstermesi çok doğaldı, çocuk doğurmanın ne demek olduğunu bilmeyen yoktur, kadının tüm tazeliğini, güzelliği alır götürür, yüzünü soldurur, vücudunu yıpratır. Meryem’se çok çocuk doğurmuştu. Şu kadarını söylemek yeterli, Yakup’tan sonra Lisya doğdu, Lisya’dan sonra Yusuf, Yusuf’tan sonra Yahuda, Yahuda’dan sonra Şimon, sonra Lidya, sonra Yustus ve Samuel. Başka doğan olduysa da iz bırakmadan yok olup gitmiş olmalı. Çocuklar ana babaların gururu ve neşe kaynağıdır, Meryem de her doğumda memnun görünmek için elinden geleni yapıyordu. Ama aylar boyu karnında taşıyıp doğurduğu, tüm gücünü tüketen onca çocuktan sonra, artık telaşlı, çoğu zaman huzursuz bir kadın olmuştu. Zor günlerinde Yusuf’u suçladığını düşünmenin bir anlamı yok, çünkü onun işi buydu, kafamızdaki saçın her telinin sayılı olduğunu söyleyen Tanrı’yı suçlayacak hali yoktu. Yusuf çocuk yapma konusunda çok az şey biliyordu, pratik meseleler dışında kalanlar onu pek ilgilendirmiyordu, bu da insanlığın tüm sırlarını tek bir olguya indirgiyordu, erkek kadına yanaşınca kadın hamile kalır, dokuz ay, bazen yedi ay sonra çocuk dünyaya gelir. Rahme akan tohumlar arasında Tanrı’nın seçtiği, gözle görülemeyecek kadar ufak birisi, yine Tanrı’nın yarattığı dünyada insan soyunu devam ettirmek için yeni bir varlığa bürünür. Gel gelelim işler her zaman yolunda gitmez, rahme akan tohumların her zaman gebe bırakacak güce sahip olmaması, Tanrı’nın işlerine akıl ermeyeceğinin ispatıdır. Talihsiz Onan gibi tohumu yere akıtmak, kadının hamileliğini kesinkes önleyecek tek yoldur. Böyle yaparak dul yengesine çocuk vermeyi reddeden Onan, bu sebeple Tanrı tarafından ölümle cezalandırılmıştı. Öte yandan, çıkmadık candan da ümit kesilmez. İbrahim’in cılız tohumlarının içine İshak’ı koyan ve sonra onu artık adet görmeyen Sara’nın karnına taşıyan, hiç kuşku yoktur ki Tanrı’nın ta kendisidir. Olaylara teogenetik denebilecek bu açıdan yaklaşırsak, hem bu dünyada hem de başka dünyalarda her şeyin üstünde durması gereken akla uygun olan şöyle bir sonuca varabiliriz, Tanrı’nın bizzat kendisi, Yusuf’u Meryem’e yanaşması için sürekli teşvik etmiştir ki birçok çocukları olsun ve bu yolla kendisi de Beytüllahim’in masum çocuklarının katline göz yummasının, hatta olanları sonuçlarını düşünmeksizin dilemesinin getirdiği pişmanlıktan kurtulabilsin.</p>

  <p>Tanrı’nın işlerinin akıl ermez olmakla birlikte epey şaşırtıcı da olabileceğini gösteren bir şey daha vardı. Yusuf Tanrı’nın iradesini yerine getirirken, aynı zamanda kendi dileklerini de gerçekleştiriyordu, bu dünyaya mümkün olduğunca çok çocuk getirerek bu dünyadan koparılan o küçük canlara borcunu ödemek, Hirodes’in askerlerinin sebep olduğu kayıpları telafietmek istiyordu, öyle ki bir sonraki sayımda nüfusta bir eksik bulunmasın. Tanrı’yla Yusuf’un duydukları pişmanlığın sebebi aynıydı. Tanrı’nın hiç uyumadığı deyişinin yerindeliğinin bir kanıtıdır bu, uyuyamıyor çünkü öyle bir kabahat işledi ki, insan yapsaydı bile asla affedilmezdi. Yusuf’tan olma her çocuk, boynu bükük Tanrı’nın içini biraz daha ferahlatıyordu, yine de asla başı dik yürüyemeyeceğini biliyordu, çünkü Beytüllahim’de yirmi yedi çocuk katledilmişti, Yusuf ise bu dünyada tek kadınla bu kadar çok çocuk yapabilecek kadar uzun kalmayacaktı, hem bedeni hem de ruhu yorgun düşmüş olan Meryem de bunca doğuma kesinlikle dayanamazdı. Marangozun evi ve bahçesi çocuklarla dolu, yine de boş gibiydi.</p>

  <p>Marangozun oğlu beş yaşına bastığında okula başladı. Annesi onu her sabah alıp sinagoga götürüyor, okula yeni başlayanlarla ilgilenen kâhya çocuğu teslim alıyordu, sinagogda verilen bu dersler sayesinde İsa ve on yaşın altındaki diğer Nasıralı çocuklar şu bilgece sözleri duyup anlayabildiler, Öküzü ahırda besliyorsan, çocuğu da Tevrat ile büyüt. Bizim bugün öğle vakti dediğimiz altıncı saatte ders bitiyordu. Meryem oğlunu kapıda karşılıyordu, zavallı kadının çocuğa ne öğrendiğini sormaya hakkı yoktu, bu basit haktan bile yoksundu, nitekim bilge kişi şöyle söylüyordu, Yasa kadının eline geçeceğine kül olsun daha iyi. Ayrıca, eğer küçük İsa anneler de dahil olmak üzere tüm kadınların bu dünyadaki gerçek konumlarını biliyor olsaydı, böyle sorulara, karşısındakinin ne kadar önemsiz olduğunu yüzüne vuran ters cevaplar verirdi. Hirodes’i düşünelim, onca zenginliğine, onca gücüne rağmen, onu şimdi görecek olsak, şunu bile söyleyemezdik, Öldü ve çürüyor, çünkü ondan geriye kalan, pis bir koku, toz, kemik ve paçavra. İsa eve döndüğünde babası, Ne öğrendin, diye soruyordu ve müthiş bir hafızası olan İsa, derste duyduklarını babasına kelimesi kelimesine aktarıyordu. Çocuklara önce alfabenin harfleri, sonra en önemli sözcükler öğretilmişti, bunların ardından Tevrat’tan cümleler ve bölümler okumaya başlamışlardı. Yusuf cümleleri oğluyla birlikte okurken sağ eliyle ritim tutuyor, yavaşça başını sallıyordu. Bir köşede bekleyen Meryem, soramadığı soruların cevaplarını kulağına çalınanlar sayesinde öğreniyordu, kadınların çağlar boyunca uygulayarak mükemmele vardırdığı bir yöntemdir bu. Dinleye dinleye her şeyi, hatta bilgeliğin doruk noktası olan, doğruyla yanlışı ayırt etmeyi bile öğrenirler. Ama Meryem’in anlayamadığı, ya da en azından tamamen anlayamadığı bir şey vardı. Kocası ile İsa arasındaki o gizemli bağı anlayamıyordu, sokaktan geçen biri bile Yusuf’un oğluyla, adeta özlem dolu bir şefkatle konuştuğunu fark ederdi, sanki ilk çocuğuna bakarken Yusuf kendi kendine şöyle diyordu, Benim sevgili oğlum, kederimin sebebidir. Meryem’in tüm bildiği Yusuf’un kâbuslarının bir türlü son bulmadığı, adama cehennem azabı çektirdiğiydi. Yusuf o kadar sık kâbus görüyordu ki, yatağın sağ yanında yatmak ya da gecenin bir yarısı susayarak uyanmak gibi, kâbus da bir tür alışkanlık haline gelmişti. Meryem, sorumluluğunun bilincinde iyi bir eş olarak, hâlâ kocası için endişeleniyordu, ama onun için oğlunun hayatına sağ salim devam ettiğini görmek daha önemliydi ki, bu Yusuf’un günahının o kadar da büyük olmadığını kanıtlıyordu, yoksa Tanrı onu, alışkın olduğumuz biçimde, merhametsizce cezalandırırdı. Eyüp’ü örnek alalım, fakir bir cüzzamlıydı, yine de hep dürüst, onurlu, Tanrı korkusu olan bir adamdı. Eyüp’ün yanlışı, bilmeden de olsa, Tanrı ile şeytan arasında bir çekişmeye sebep olmasıdır, bu çekişmede her iki taraf da inatla hak ve öncelik talep ediyordu. Yine de adam umudunu kaybedip haykırınca şaşırdılar, Doğduğum güne, ana rahmine düştüğüm geceye lanet olsun, karanlıklar sarsın doğduğum günü, o gün takvimden silinsin, bereketsiz olsun gece, mutluluk ondan uzak olsun. Tanrı’nın Eyüp’ten aldığım fazlasıyla geri vererek adil davrandığı doğru, ama isimlerini hiçbir kitabın yazmadığı, her şeylerini kaybeden ve karşılığında hiçbir şey almayan, her şeyin vaat edildiği ve vaat edilen hiçbir şey verilmeyen diğerlerine kim ne diyecek.</p>

  <p>Ama bu marangozun evinde huzur, sofrasında da her zaman, çok olmasa bile, ruhuyla bedenini bir tutacak kadar ekmek vardı. Yusuf ile Eyüp’ün sahip oldukları şeyler arasında, sadece oğullarının sayısı birbirinin aynıydı. Eyüp’ün yedi oğlu ve üç kızı vardı, Yusuf’un ise yedi oğlu iki kızı vardı, yani aslında Yusuf bu dünyaya daha az kadın getirmiş olduğundan üstün bile sayılırdı. Ancak Tanrı tarafından malları ikiye katlanmadan önce bile Eyüp’ün yedi bin koyunu, üç bin devesi, beş yüz sığırı ve beş yüz eşeği, ve tabii anmaya bile değmeyecek çokça kölesi vardı, gariban Yusuf’un ise bir tek eşeği var. Şurası da gerçekti ki, iki boğaz, ve ilk yıl dolaylı da olsa hadi bir üçüncüyü doyurmakla, bir ev dolusu çocuğun her geçen gün büyüyen midelerine yetecek yiyecek bulmak arasında epey fark vardı. Yusuf’un çırak tutacak geliri olmadığından, çocuklarını çalıştırması gayet doğaldı. Hem bu onun babalık göreviydi, ne diyordu Talmud, Erkeğin çocuklarını doyurması yetmez, onlara bir de meslek öğretmeli, yoksa haydut olur çıkarlar. Bir zanaatçının başı en büyük âlimin karşısında bile diktir diyen hahamların bu sözlerini hatırlayan kimse, Yusuf’un büyük oğullarım birer birer ne denli bir gururla yetiştirdiğini tahmin edecektir, önce İsa, sonra Yakup, sonra Yusuf, sonra Yahuda marangozluğun sırlarını Öğrendiler, Yusuf eski atasözüne kulak veriyordu, Çocuğun elinden az iş gelir, ama bunun kıymetini bilmeyen de az aptal değildir. Yusuf öğleyin bir şeyler atıştırdıktan sonra tekrar işe koyulduğunda, oğullan yardımına geliyordu, aile içi dayanışmanın güzel bir örneğiydi bu ve eğer her şeye kadir olan Tanrı başka şey öngörmüş olmasaydı, nesiller boyu sürecek bir marangozluk geleneğinin filizlenişi de olabilirdi.</p>
</body>
</html>