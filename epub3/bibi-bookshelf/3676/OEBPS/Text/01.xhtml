<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Güneş dörtgenin üst köşelerinden birinde, resme bakanın gözüyle sol tarafta görünüyor. Güneşi temsil eden bir insan başı bu, göz kamaştırıcı ışınlar ve ne yöne döneceğini şaşıran rüzgâr gülleri gibi savrulan alevler saçan, dinmek bilmeyen acılarla buruşmuş, ağlamaklı bir yüzü var. Açık duran ağzından asla işitemeyeceğimiz bir çığlık çıkıyor, işitemiyoruz çünkü bunların hiçbiri gerçek değil, kâğıt ve mürekkepten ibaret bir şey karşımızdaki. Kâğıt ve mürekkep, hepsi o. Güneşin altında, bir ağaç gövdesine bağlanmış halde gördüğümüz adamın edep yeri dediğimiz yerini bir parça kumaş örtüyor, ayaklarıysa ağaca çapraz yerleştirilmiş bir tahta parçası üzerinde duruyor, kaymasınlar diye, derince çakılan iki çiviyle sabitlenmişler. Yüzündeki acı ifadeye ve göğe dönük gözlerine bakılırsa, bu İyi Hırsız olmalı. Kıvırcık saçları da güvenilir bir işaret, çünkü melekler ve baş meleklerin saçlarının hep kıvırcık olduğu bilinen bir şeydir, ve görünen o ki tövbe etmiş bu günahkâr ruh gökleri mesken tutan kutsal varlıkların yanına doğru yola koyulmuş. Uzun sakallı bir adam resmin alt kısmını kapattığı için, budanıp bir işkence aletine dönüştürülen bu ağaç hâlâ toprağa kök salmış durumda mı, hâlâ topraktan mı besleniyor, bilemiyoruz. Esvabı dökümlü, zengin duruyor, adam göğe değil ama yine de yukarı bakıyor. Bu vakur duruş, bu kederli ifade, ancak Aramatyalı Yusuf’un olabilir, gerçi akla gelebilecek bir isim daha var, Kireneli Simun, ama o, idamlar gerçekleşmeden önce, iradesi dışında da olsa suçluya haçı taşımakta yardım ettikten sonra kendi işlerine döndü, acı çeken, çarmıha gerilmek üzere olan bir zavallıyı düşünecek hali yoktu, ticari kaygıları ağır basıyordu. Aramatyalı Yusuf, o iyi yürekli ve zengin adam, tüm zamanların en büyük suçlusunun bedeni barınabilsin diye bir mezar tahsis eden kişidir, ama bu cömertliği bile ruhunun takdis ve hatta ermişliğinin ilan vakti gelip geçerken bir işe yaramayacak. Başında, ne zaman dışarı çıksa yanına aldığı sarığı var, az önünde duran şu başı açık kadının saçları ise öne eğik omuzlarına salmıyor, ve başının üzerinde tüm görkemiyle, en iyisinden nakışlarla bezenmiş gibi duran bir hale yükseliyor. Diz çökmüş şu kadın Meryem olmalı, malum, birisi dışında buradaki kadınların hepsinin adı Meryem, o birisi de adının önüne konan Mecdelli lakabıyla diğer Meryemlerden ayrılıyor. Hayatın gerçeklerinden haberdar olup da bu resme bakan kişi, bu kadının Mecdelli Meryem olduğunu hemen teslim edecektir, çünkü ancak mazisi Mecdellininki gibi fenalıklarla dolu bir kadın bu keder saatinde insan içine bu kılıkta çıkmaya cüret edebilir, göğüslerinin yuvarlak hatlarını ortaya çıkaran, gelip geçen erkeklerin şehvet dolu bakışlarını cezbeden, zavallı ruhları neredeyse felakete sürükleyen kısacık bir elbise giymiş. Yine de yüzünde pişmanlık var, solgun çehresi ve bitkin vücudu ruhunun acılar içinde olduğunu anlatıyor. Ayartıcı tenin ardına gizlenmiş olsa da, biz bu ruhu görmezden gelemeyiz, kaldı ki eğer ressam öyle isteseydi bu kadın çırılçıplak da olabilirdi ve o zaman bile, haklı olarak, saygı ve övgü bekleyecekti. Mecdelli Meryem, adı gerçekten bu ise tabii, bir kadının elini tutuyor. Kadın sanki yaşama gücü tükenmiş ya da ölümcül bir yara almış gibi, yere yığılmak üzere. Mecdelli Meryem bu kadının elini sıkıca kavramış, öpmek için dudaklarına götürüyor. Bu kadının adı da Meryem. İlk Meryem’in arkasında kalıyor, ama resmin alt kısmında tam ortaya yerleştirilmiş olması, bu Meryem’in Meryemlerin en önemlisi olduğuna işaret ediyor olsa gerek. Kederli yüzü ve dermansız elleri dışında vücudunun herhangi bir kısmını görebilmek mümkün değil, çünkü bol kıvrımlı pelerini ve bele bağlı kaba örgülü bir kordonla tamamlanan tuniği her yerini kapatıyor. Diğer Meryem’den daha yaşlı görünüyor ve herhalde bu, başındaki halenin neden diğer Meryem’inkinden daha süslü olduğunu da açıklıyor, gerçi tek sebep bu olmamalı, ama o günün dünyasının makam ya da kıdem sahibi olanlara ne gibi ayrıcalıklar tanıdığıyla ilgili kesin bir bilgi verilmediğine göre, ilk bakışta böyle bir sonuca varılabilir. Söz konusu ikonografinin muazzam etkisi hesaba katıldığında, denebilir ki, bu kederli kadının Yusuf adlı marangozun dulu, sayısız oğul ve kızı içinden kader ya da kaderi tayin eden tarafından seçilen bir çocuğu, yaşarken değilse bile öldükten sonra tüm dünyada ünlenen, o malum kadın olduğunu anlamayan birisi, olsa olsa böyle bir oyunun daha önce hiç sahnelenmediği başka bir gezegenin sakini olabilir. Meryem, İsa’nın Anası, kolunun dirseğe kadar uzanan kısmını, solunda duran, yine diz çökmüş bir başka Meryem’in beline dayamış ve biz bu Meryem’in dekoltesini göremiyoruz, hatta hayal bile edemiyoruz, ama belki asıl Mecdelli Meryem bu. Bu üçlüdeki ilk kadın gibi o da uzun saçlarını sırtına salmış, ama saçları diğerlerinden çok daha güzel, adeta burada kalem biraz daha özenli kullanılmış, saç tutamlan arasında biraz boşluk var ki bu da rengin tonunun biraz açılmasını sağlamış. Mecdelli Meryem’in sarışın olduğunu ispata çalışmıyoruz, sadece sarışın kadınların, saçları ister boya ister doğal renginde olsun, günahın en baştan çıkarıcı aracıları oldukları yönündeki yaygın inanca parmak basıyoruz. Eğer dünya nüfusunun aşağı yukarı yarısı tarafından benimsenen görüşü kabul edeceksek, o zaman gelmiş geçmiş tüm kadınların en günahkârı olduğunu, herkesin bildiği bu Mecdelli Meryem sarışın olmalı. Asıl Mecdelli bu üçüncüdür dememiz, kaşı gözü daha güzel diye değil, ve kuşkusuz diğerinin açık koynu ve sunulurmuşçasına sergilenen göğüsleri kimliğinin lanetli delilidir de denebilir, yine de bizce asıl Mecdelli bu. Kimliğini ele veren şey de şu ki, bu üçüncü Meryem, İsa’nın anasının dermansız koluna isteksizce destek olurken, göğe bakıyor, o baygın bakış öyle bir yükseliyor ki, sanki tüm varlığı göğe çekiliyor, bu bakış bir ışık adeta ve başını çevreleyen haleden daha çok parlıyor, bir ışık ki her düşünce ve duyguyu kat kat güçlendiriyor. Ancak ve ancak Mecdelli Meryem kadar sevebilen bir kadın böyle bir ifadeye sahip olabilir, bu o olmalı, başkası olamaz, öyleyse yanındaki kadını geçelim. Üzüntü ve şaşkınlıkla ellerini havaya açan bu dördüncü Meryem’in yanında henüz bıyıkları terlememiş bir genç adam var, dizleri sanki titriyor, havaya kaldırdığı sol eliyle, son derece teatral bir biçimde, sahnede abartılı rollerini icra eden kadınları işaret ediyor. Bu Yuhanna, gencecik, kıvırcık saçlı, titrek dudaklı. Aramatyalı Yusuf gibi o da resmin bir bölümünü kapatıyor, bedeni başka bir ağacın köklerinin toprakla birleştiği yeri örtüyor, zavallı ağaç, dallarına hiçbir kuş yuva yapmamış. Yukarıda tüm görebildiğimiz ikinci bir çıplak adam, o da asılı duruyor, ilk hırsız gibi o da tahtaya çivilenmiş ama bunun saçları düz ve bakışları yere çevrilmiş, herhalde aşağıdakileri hâlâ görebiliyor, ince yüzü insanın yüreğini burkuyor. Yanındaki üçüncü hırsızın hali böyle değil, işkencenin sonunda başı hâlâ dik duruyor, hırsızlık günlerinde iyi yaşayabilecek kadar çalıp çırptığı için böyle solgun olmayan yüzünü hiç utanmadan sergiliyor. İkinci hırsız, hani zayıf ve düz saçlı olan, onu teslim alacak toprağa eğiliyor. Ölüme ve cehenneme mahkûm olmuş bu zavallı mahluk, kim ne derse desin dürüst bir adam olan, ne insanın ne de Tanrı’nın yasasını tanıyan Kötü Hırsız olmalı, çünkü anlaşılan kötülükle dolu koca bir hayatın hesabını dudaklarından son anda dökülecek bir tövbeyle verebileceğine inanmıyor. Onun üstünde, tıpkı ön taraftaki güneş gibi ağlayıp solan ay görülebiliyor, ay bir kadın kılığında ve kulağında bütün bunlarla alakası olmayan bir küpe var, hiçbir ressam ya da şairin tekrarlayamayacağı bir serbestlik bu. Ay da güneş de yeryüzünü aydınlatıyor, ama ışık dağılarak yayılıyor ve hiç gölge yok ve bu ufka kadar her şeyi görünür kılıyor, kuleler ve duvarlar, suyu parıldayan derenin üstündeki asma köprü, gotik kemerler ve uzaktaki tepenin eteklerinde, bir yel değirmeninin hareketsiz yelkenleri. Bu yanıltıcı bakış açısıyla nispeten yakında, kılıç kalkan kuşanmış, ellerinde mızrak dört atlı, kırıtarak, kasıla kasıla sürüyorlar atlarını, belki de rollerini tamamlamışlar ve o görünmez izleyicilere veda ederek uzaklaşıyorlar. Olay mahalini terk etmeye hazırlanan emireri de aynı biçimde izleyiciye veda eder gibi bir havada, sağ elinde bir şey taşıyor, herhalde bir kumaş parçası, belki de bir bez ya da kâğıt, kim bilir, ama diğer iki asker huzursuz görünüyor, bahsi kaybettikleri için sinirliler, gerçi bu kadar uzaktan, minicik yüzlerindeki ifadeyi çözebilmek öyle kolay değil. Bu askerlerle şehir duvarları arasında, ikisi tüm hatlarıyla resmedilmiş dört melek havada süzülüyor. Diğerleri ağlayıp dövünürken, bir melek gayet sakin, çarmıha gerilmiş adamın sağında, elindeki toprak kâseyi uzatmış, açık bir yaradan akan kanın son damlasını almak için bekliyor. Golgota diye bilinen bu yerde pek çokları bu kaderi paylaştı ve daha pek çokları paylaşacak, ama yalnızca, ellerinden ve ayaklarından çivilenmiş bu çıplak adam, Yusuf ile Meryem’den olma İsa, kendinden sonra gelenler tarafından hatırlanacak, yalnızca onun adı yüceltilecek. İşte Aramatyalı Yusuf ile Mecdelli Meryem’in baktıkları kişi bu, ay ile güneşi ağlatan adam. Daha bir saniye önce iyi Hırsızı övüp Kötü Hırsıza söven bu adam, ikisi arasında bir fark olmadığını anlayamadı. Belki ikisi birbirinden farklıydı ama, bu onun sandığı gibi bir fark değildi, çünkü iyiyle kötü kendi başlarına var olamazlar, iyi kötünün, kötü de iyinin yokluğudur.</p>

  <p>Başının üzerinde binlerce ışınla güneş ve aydan çok daha fazla parlayan bir levha var ve onu Yahudilerin kralı ilan eden yazı Latin harfleriyle yazılmış. Delici dikenlerden bir de tacı var başında, kendi bedenlerinin efendileri olma hakları ellerinden alınan daha birçoklarının, bir damla kan dökmeseler ve hiç fark etmeseler de, sürekli başlarında taşıyacakları o delici, dikenli taçlardan, iki hırsızın aksine İsa’nın ayaklarının altında bir destek yok, eğer gergin bacaklarından destek alacak canı olmasaydı vücudunun tüm ağırlığı ağaca çivili ellerine binecekti, ama bu can tükenmek üzere ve yukarıda bahsedilen o yaradan hâlâ oluk oluk kan boşalıyor. Çarmıhı havada tutan, gömüldükleri kara toprakta, mezar açar gibi, asla iyileşemeyecek yaralar açan iki takoz arasında bir kafatası ve birkaç kemik duruyor, ama bizi ilgilendiren o kafatası, çünkü Golgota’nın anlamı bu, kafatası. Kimse bu kemikleri buraya kimin ne amaçla koyduğunu bilmiyor, herhalde kurnaz birisi buradakilere, toprağa, toza ve yokluğa dönüşlerinden önce onları neyin beklediğini hatırlatmak istedi. Ama bazıları bunun Adem’in kafatası olduğunu iddia ediyor, geçmiş zamanların derin çamurundan, toprağın derinliklerinden çıkıp, oraya geri dönemeyeceğinden, ta baştan ve ebediyen kaybettiği yegâne cenneti sessizce seyretmeye mahkûm, pek muhterem bir kemik parçası. Daha da geride, atlıların son bir manevra yaptığı yerde bir adam yürüyor ama başı bu yana dönük, bu tarafa bakıyor. Sol elinde bir kova var, sağ elinde ise bir değnek. Değneğin ucunda sünger olmalı, bu kadar uzaktan görmek zor, kovada ise su ve sirke. Bir gün ve o günden sonra sonsuza dek her gün, bu adama iftira edilecek, İsa su istediğinde ona kasten sirke verdi denecek, güya bu onu eğlendirmiş, işin aslı, adam sirke verdi çünkü o günlerde böylesi makbuldü. Adam yürüyor, sonu beklemiyor, yapabileceği kadarını yaptı, ölesiye susamış üç suçlunun susuzluğunu giderdi ve bunu yaparken İsa ile hırsızlar arasında ayırım gözetmedi, çünkü bunlar dünyanın işleriydi ve dünyada kalacaklardı, tarih ancak onlar aracılığıyla yazılacaktı, öyle de oldu.</p>
</body>
</html>