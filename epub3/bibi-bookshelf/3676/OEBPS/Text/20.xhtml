<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Aylar sonra, soğuk ve yağmurlu bir kış gecesi, Nasıralı Meryem’in evine, kimseyi rahatsız etmeden bir melek girdi. Ziyaretçiyi sadece Meryem fark edebildi, melek ona dedi ki, Bilesin Meryem, ilk kez hamile kaldığın günün sabahı Rab Yusuf’un tohumuna kendi tohumunu kattı, o tohum Yusuf’tan çok Rabbin tohumu idi, oğlunun meşru babası Yusuf olsa da İsa o tohumun ürünüdür. Şaşkına dönen Meryem sordu, Yani İsa benim oğlum olduğu kadar Rabbin de oğlu. Geri dur kadın, saygıda kusur etme, Rabbin oğlu olduğu gibi benim de oğlumdur demeliydin, kimin adını öne koyacağını bilesin. Hem Rabbin hem de senin oğlundur. Yok yok, Rabbinin ve senin. Kafamı karıştırma, soruma cevap ver, İsa Rab ile benim oğlum mudur. Rabbin oğludur, Meryem’den olma İsa, diyemezsin, unutma ki sen kadınsın ve sen sadece çocuğu taşıdın. Yani Rab beni seçmiş değildir. Saçmalama kadın, Rab buralarda geziniyordu, göğün rengine bakan herkes bunu anlayabilirdi, sonra gözüne iyi, sağlıklı bir çift, seni ve Yusuf’u kestirdi, ve sonra Tanrı’nın iradesinin nasıl gerçek olduğunu hatırla, dokuz ay geçti ve İsa doğdu, ilk oğlumun Rabbin tohumundan olduğunu kanıtlayacak bir delilin var mı. Bu ince bir iş, istediğin babalık testi gibi bir şey ve bu testte, özellikle çoklu ilişkiler söz konusu olduğunda, kaç analiz, kaç test, kaç genetik karşılaştırma yapılırsa yapılsın, nihai bir veriye ulaşamazsın. Ben o sabah Rabbin beni kendine gelin seçtiğini sanmıştım, ama sen şimdi bunun sırf tesadüf olduğunu söylüyorsun, demek benim yerime bir başkasını da seçebilirdi, sen şimdi beni dinle, Nasıra’ya inip kafamı karıştırmandan hoşnut değilim, hiç gelmemiş olmanı tercih ederdim, dahası Rabbin evladı, onu benden başkası taşımış olsaydı bile, dünyaya geldikten sonra büyür ve büyüdükçe de Rabbe benzer, onun gibi konuşur, onun gibi davranırdı, kuzguna yavrusu güzel görünür derler ama, İsa benim gözüme sıradan bir adam gibi görünüyor. Meryem, ilk hatan benim gökten seninle Rabbin geçmişinde yer eden bir cinsel münasebetle ilgili tartışmaya geldiğimi sanman, ikinci hatan âdemoğlunun Rab gibi güzel olup Rab gibi güzel konuştuğunu sanman, ona yakın biri olarak sana söyleyeceğim şudur, Rabbin yolları insanın düşündüğünden fevkalade farklıdır, her şey insanın bildiğinin tam tersi gibidir, aramızda kalsın ama, Tanrı’nın ağzından çıkan söz çoğu zaman, evet değil, hayırdır, ki bence bundan iyisini de yapamaz. Ama ruhunda inkârı barındıran şeytan değil midir. Hayır evladım, şeytan ancak kendini inkâr eder, ama bu ikisi arasındaki farkı öğreninceye kadar kime ait olduğunu bilemeyeceksin. Ben Rabbe aidim. Demek Rabbe aitsin, üçüncü ve en büyük hatan öz oğluna inanmamaktır. İsa’dan bahsediyorsun. Evet, İsa, çünkü ondan başkası Rabbi görmemiştir ve bundan sonra da görmeyecektir. Söyle bana ey Rabbin meleği, oğlum İsa gerçekten Tanrı’yı görmüş müdür. Evet, hayatında ilk kez bir kuş yuvası gören çocuğun heyecanıyla gelip onu sana göstermek istedi, ve sen, kuşkuyla, güvensizlikle, duyduklarının doğru olamayacağım söyledin, böyle bir yuva varsa bile içi boştur dedin, içinde yumurta varsa bile içlerinde can yoktur dedin, yuvada yumurta yoksa onları yılan yemiştir dedin. Şüphe duyduğum için beni affet. Benimle mi yoksa oğlunla mı konuşuyorsun. Onunla, seninle, ikinizle de, hatamın telafisi var mıdır. Ana yüreğinin sesini dinle. Öyleyse gidip onu bulayım, ona inandığımı söyleyeyim, onu eve geri çağırayım, vakit tamamlanıp da Tanrı onu ikinci kez çağırana kadar bizimle kalmasını isteyeyim. Sana doğrusunu söyleyeyim, ona yetişebileceğini sanmıyorum, o yaşta gençler hassas olur, hakaret işitebilirsin, kapı yüzüne kapanabilir. Böyle bir şey olursa, sorumlusu ona büyü yapıp bizden ayrılmasına sebep olan o şeytandır, doğrusu anlayamıyorum, Tanrı bir baba olarak nasıl olur da onu bu kadar başıboş bırakır, haytalığına göz yumar. Hangi şeytandan bahsediyorsun. Oğlumun dört yıl yanında gezdiği çobandan bahsediyorum, İsa’nın dört yıl boş yere güttüğü sürünün çobanından. Haa, şu çoban. Onu tanır mısın. Onunla aynı okula gittik. Rab böyle bir iblisin yaşamasını, gelişmesini hoş görüyor mu. Evrenin düzeni bunu gerektirir, yine de son söz her zaman Rabbindir, fakat bizler o sözün ne vakit dile geleceğini bilemeyiz, ama göreceksin, bir sabah uyanacağız ve dünyada fenalık kalmayacak, şimdi eğer başka sorun yoksa, izninle, ayrılmam gerekiyor. Bir sorum daha var. Sor Öyleyse. Rab oğlumu neden istiyor. Doğurduğun oğul demek istiyorsun. Dünyanın gözünde İsa benim oğlumdur. Neden onu istiyor, diye soruyorsun, bu ilginç bir soru, ama ne yazık ki sana cevap veremem, şimdilik bu İsa ile Tanrı arasında bir mesele, İsa’nın da sana anlattığından fazlasını bildiğini sanmıyorum. Bana ölümden sonra ona güç ve görkem bağışlanacağını söyledi. Evet, biliyorum. Peki hayattayken Rabbin bu vaadinden fayda sağlamak için ne yapmalı. Hadi oradan, ahmaklık etme, Rabbin gözünde böyle bir fayda olmadığını, fayda dediğin küstahlığın bir değeri ya da anlamı olmadığını biliyorsun, Tanrı’nın mutlak iradesinin köleleri olan siz insanlar nasıl olup da böyle şeyler uyduruyorsunuz anlayamıyorum. Başka bir şey söylemeyeceğim, çünkü ben gerçekten Rabbin kuluyum, benimle ne isterse onu yapar, ama söyle bana, bunca zaman sonra oğlumu nerede bulurum. Nasıl ki kaybolan koyunu aramak onun görevi idi, şimdi yollara düşüp oğlunu aramak da senin görevindir. Ama sonunda koyunu kesmişti. Merak etme, seni kesmeyecek, ama ölüm saati onun yanında olmayacağın için sen onu bin kez öldürmüş olacaksın. Benim önce ölmeyeceğimi nereden biliyorsun. Bunu bilen makama yakın olduğumu hatırlatırım, şimdi vedalaşmamız gerekiyor, sorman gereken soru dışında istediğin bütün soruları sordun, ama beni ilgilendirmez. Açıkla. Sen kendi kendine açıkla. Bu sözlerin ardından melek kayboldu, Meryem gözlerini açtı.</p>

  <p>Çocuklar derin uykudaydı, oğlanlar üçerli gruplar halinde, büyük oğullar Yakup, Yusuf ve Yahuda bir köşede, küçük oğullar Şimon, Yustus ve Samuel Meryem’in yattığı tarafta, Meryem’in bir yanında Lisya, bir yanında Lidya yatıyordu. Meleğin sözleriyle iki kat şaşkına dönen Meryem, dönüp yanı başında yatan Lisya’ya baktığında kızın çıplak olduğunu gördü ve dehşete düştü, tuniği göğüslerini açıkta bırakacak şekilde yukarı sıyrılmıştı ve yüzü gülüyordu, nemli alnı ve üst dudağı öpücüklerden kızarmış parlıyordu. Meryem eve bir tek meleğin girdiğinden emin olmasaydı, konuşmaya daldığı sırada, uyuyan kızların ırzına geçmekle ünlü inkubilerden birinin fırsattan istifade genç kıza yanaştığını düşünecekti. Biz fark etmeyiz ama bu her zaman her yerde olur, bu melekler çoğunlukla çiftler halinde gönüllerince gezer ve biri peri masalları anlatıp dikkat dağıtırken diğeri kötü emellerine ulaşır, ki aslında bunlar pek o kadar kötü emeller değildir, mesela bir dahaki sefere rol değiştirirlerse, ne hayal eden ne de hayal edilen kimse ruh ve beden ikiliğinin doğru anlamını gözden kaçırır. Meryem kızının tuniğini düzeltti, üstünü örttü ve sonra onu uyandırdı, sordu, Ne gördün rüyanda. Kız uyku sersemi yalan söyleyemedi, karşısına geçip tek söz etmeden ona tatlı tatlı bakan bir melek gördüğünü, kendisini cennette gibi hissettiğini itiraf etti. Sana dokundu mu, diye sordu Meryem, ve Lisya dedi ki, Anne, kimse gözle dokunamaz. İkna olmayan Meryem, bu kez daha duyulur bir fısıltıyla, şöyle dedi, Ben de bir melek gördüm rüyamda. Lisya tüm masumiyetiyle sordu, Peki melek konuşuyor muydu yoksa sustu mu. Bana İsa ağabeyinin Tanrı’yı gördüm derken doğruyu söylediğini anlattı. Ah anne ah, ona inanmamakla büyük hata ettik, o kadar iyi yürekli, o kadar sabırlı ki, çeyizim için verdiği parayı geri isteseydi kimse ses çıkaramazdı. Şimdi yaptığımız yanlışı düzeltmeye çalışacağız. Ama onu nerede bulacağımızı bilmiyoruz, haber yollamadı, keşke meleğe sorsaydık, melekler her şeyi bilir Öyle değil mi. Tabii bilir, ama melek bize yardım etmek istemedi, bize düşenin gidip onu aramak olduğunu söyledi. Anne, eğer Rab gerçekten ağabeyimin yanındaysa, bundan sonra bizim hayatımız da farklı olacak, değil mi. Farklı olacak, beter olacak. Neden böyle söyledin. İsa’ya biz bile inanmadıysak, başkası inanır mı, Nasıra sokaklarında, İsa Rabbi gördü, İsa Rabbi gördü, diye bağırarak gezemeyiz ki, taşa tutarlar bizi. Ama eğer Rab İsa’yı seçtiyse, İsa’nın ailesini de koruyacaktır, öyle değil mi. O kadar emin olma, İsa seçildiğinde biz onun yanında değildik, ve Rab için baba oğul fark etmez, İbrahim’i hatırla, İshak’ı hatırla. Ne yazık, ne yazık. En iyisi, evladım, bildiklerimizi kendimize sakalamak ve bu konuda çok konuşmamak. Öyleyse ne yapacağız. Yarın Yakup ile Yusuf’u, İsa’yı aramaya göndereceğim. Ama nereye, Celile çok büyük, Samiriye de öyle, Yahudiye’ye ya da Idumeya’ya gittiyse felaket, orası dünyanın öbür ucu. Ağabeyin büyük ihtimalle deniz kenarına gitti, buraya geldiğinde ne söylediğini hatırla, balıkçılara yardım etmiş, hatırladın mı. Sürüye dönmüş olmasın. O günler geride kaldı. Nereden biliyorsun, biraz uyumaya çalış, geç oldu. Meleklerimiz rüyalarımıza geri döner mi dersin. Belki. Lisya’yı baştan çıkaran melek geri döndü mü dönmedi mi kimse asla öğrenemedi, ama Meryem’in elini kolunu bağlayan melek bir daha geri dönmeyecekti, çünkü Meryem geceyi karanlıkta tavanı seyrederek geçirdi, yine de ona anlatılanlar yeterliydi, düşündüğü şey onu korkutuyordu.</p>

  <p>Gün ağarınca döşekler toplandı ve Meryem çocuklarını karşısına aldı. İsa’ya yaptıklarını bir süredir ciddi ciddi düşündüğünü anlattı, Başta anneniz olarak ben, ona daha nazik ve daha anlayışlı davranmalıydım, gidip onu bulmamız, evine geri çağırmamız gerektiğine karar verdim, çünkü biz ona inanıyoruz ve Tanrı izin verirse bir gün sözlerine de inanacağız, diyen Meryem, son dramatik aile toplantısında aralarında olan Yusuf’un sözlerini tekrar ettiğinin farkında değildi. Daha önce sözünü etmedik ama Yusuf oradaydı ve bunları mırıldanmıştı, kim bilir, bu sözler herkesin dudaklarında olsaydı ve İsa bunları duysaydı, belki de evi hiç terk etmezdi. Meryem, melek ve melekten duydukları hakkında hiçbir şey söylemedi, sadece küçüklere ağabeylerini saymaları gerektiğini hatırlattı. Yakup annesinin bu kararını sorgulamaya kalkmadı, yine de ağabeyinin deli olduğuna inanıyordu, tehlikeli bir şarlatanın pençesine düşmüş, büyülenmiş de olabilirdi. Alacağı cevabı bilse de, sordu, Peki kim gidecek onu aramaya. Sen gitmelisin, ondan sonra evin büyüğü sensin, Yusuf da seninle gelecek, birlikte giderseniz güvende olursunuz. Nereden başlayacağız. Celile Denizi’nden, onu orada bulacağınıza eminim. Ne zaman yola çıkacağız. İsa aylar önce gittiğine göre, kaybedilecek zaman yok. Ama anne, yağmurlar başladı, bu mevsim yol mevsimi değil. Oğlum, koşullar ihtiyaçları doğurur, ama yeterince kuvvetliyse ihtiyaç da koşulları doğurabilir. Daha önce bu dudaklardan bu kadar derin sözler duymayan, aynca meleklerle haşır neşir olmanın insanda bunun gibi, hatta daha muazzam etkiler uyandırdığını bilemeyecek kadar küçük olan çocukları Meryem’e şaşkın şaşkın baktılar. Lisya’ya bakın bir de, bu sözlerdeki bilgeliği başını sallayarak onaylıyor, diğerleri ise annelerinden ya da ondan şüphe edecek durumda değil.</p>

  <p>Yakup ile Yusuf aile toplantısı bittikten sonra göğe bakıp, son günlerde iyice bozan havanın değişip değişmediğini, evden ayrılırlarken havanın güzel olup olmayacağını kestirmeye çalıştılar. Gök olup biteni fark etmiş olmalı, çünkü Celile Denizi’nin üzerinde güzel bir öğleden sonra vaat eden bir mavi vardı. Kapıda anneleri ve kardeşleriyle, anneleri komşuların görmesini istemediği için gizli saklı vedalaşan iki kardeş, sonunda yola koyuldu. Mecdel üzerinden gitmiyorlardı çünkü İsa’nın bu yöne gittiğini düşünmeleri için bir sebep yoktu, onları yeni Taberiye şehrine götürecek başka bir yoldan gittiler. Çamurda sandalla yürüyecek halleri olmadığı için yola yalınayak çıktılar, hava düzelene kadar sandallarını bohçalarında taşıdılar. Yakup’un Taberiye yolunu seçmesinin iki sebebi vardı. Öncelikle taşradan gelen biri olarak, hakkında bunca şey duyduğu sarayları ve tapınakları görmeyi çok istiyordu, İkincisi ona şehrin nehrin bu yakasında yarı yolda olduğu söylenmişti. Nasıralı dini bütün Yahudiler o bölgenin kalabalık nüfus ve çevredeki kükürtlü sular sebebiyle pek sağlıklı bir yer olmadığını söylüyordu ama, ağabeylerini ararlarken bir yandan da karınlarını doyurmak zorunda olduklarından, Yakup şehir yakınındaki inşaatlardan birinde bir iş bulabileceğini umuyordu. İki kardeş Taberiye’ye o gün varamadı çünkü beklediklerinin aksine hava açmadı, aksine ikili daha bir saat yol alamadan yağmur yeniden başladı. Sel suyuna kapılıp gitmeden sığınacak genişlikte bir mağara bulmaları şanslı olduklarını gösteriyor. Mağaraya sığındılar, ama bir daha havaya güvenmediler.</p>

  <p>Taberiye’ye vardıklarında inşaatlardan birinde bulabildikleri tek iş hamallık oldu, taş taşıyorlardı, ama birkaç gün içinde temel ihtiyaçlarını karşılayabilecek hale geldiler, yine de Kral Hirodes Anlipa’nın işçilerine cömert davrandığı söylenemez. Nasıralı İsa’yı gören olup olmadığını soruşturdular, çünkü bu taraftan geçmiş olabilirdi, O bizim ağabeyimiz, bize benzer, yalnız mı seyahat ediyor yoksa yanında biri var mı bilmiyoruz. Çalışanların hiçbiri böyle bir adam görmemişti, bunun üzerine kardeşler etraftaki balıkçı barınaklarını gezmeye başladı. Ağabeyleri balıkçılara katılmak varken, göl dururken gelip bu inşaat alanında huysuz bir ustabaşının emrinde köle gibi çalışmakla vakit kaybetmezdi. Ama balıkçılar arasında da onu gören yoktu. Artık çok az paraları kaldığı için şimdi karar vermeleri gerekiyordu, nehir kıyısını köy köy, baraka baraka, kayık kayık aramaya kuzeyden mi başlamalıydılar, yoksa güneyden mi. Yakup sonunda güneye gitmeleri gerektiğine karar verdi, güneyde yol daha düzdü, kuzey yolu engebeliydi. Hava biraz düzeldi, soğuk kırıldı, yağmurlar dindi, doğanın devri konusunda bu gençlerden biraz daha tecrübeli bir kişi, sadece havayı koklayıp toprağı dinleyerek, baharın ilk işaretlerini fark edebilir. Yolculukları zevkli bir kır gezisine, göl kenarında hoş bir tatile dönüşüyor, Yakup ile Yusuf neredeyse buraya ağabeylerini aramaya geldiklerini unutuyorlardı, tam bu sırada beklenmedik bir biçimde İsa’yı tanıyan balıkçılarla karşılaştılar ve onlardan tuhaf şeyler duydular. Balıkçılardan biri dedi ki, Evet, onu tanıyoruz, eğer görürseniz, onu günlük ekmeğimizi bekler gibi, heyecan içinde beklediğimizi söyleyin. İki kardeş kulaklarına inanamıyordu, bu balıkçıların İsa’dan bahsettikleri doğru muydu, belki de onu bir başkasıyla, adı İsa olan başka bir adamla karıştırmışlardı. Tarifiniz doğruysa, aynı İsa’dan bahsediyoruz, Nasıra’dan mı başka bir yerden mi geldi bilmiyoruz, öyle bir şey söylemedi. Peki neden onu günlük ekmeğinizi bekler gibi bekliyorsunuz, diye sordu Yakup. Çünkü o ne zaman kayığa binse, balıklar ağlara atlıyor. Ama bizim ağabeyimiz balıkçılık bilmez, sizinkisi aynı İsa olamaz. Balıkçılığı bilir demedik, bütün yaptığı kayığa binip, Ağı şuraya atın, demekten ibaret, ağları onun dediği yere attığımızda tonla balık tutuyoruz. Öyleyse neden artık sizinle değil. Çünkü yanımızda fazla kalmıyor, diğer balıkçılara da yardım etmesi gerektiğini söyleyip gidiyor, haklı, bize tam üç kez uğradı, ayrılırken hep geri döneceğine söz verir. Şimdi nerede olduğunu biliyor musun. Bilmem ki, son görüşmemizde güneye gideceğini söylemişti, ama biz fark etmeden kuzeye geçmiş de olabilir, gezip duruyor. Yakup Yusuf’a dedi ki, Güneye gidelim, en azından artık ağabeyimizin suyun bu tarafında olduğunu biliyoruz. Mantıklı görünüyordu, ama onlar karadayken ağabeyleri mucizevi avlarından birine çıkmış olsaydı rastlaşmayacaklardı. Bu tür ayrıntıları görmezden gelebiliriz, ama kader sandığımız gibi, şu ya da bu ilkeye göre belirlenmiş bir şey değildir, az önce anlattığımız karşılaşmaya benzer karşılaşmalar ancak ilgili insanlar aynı anda aynı yerde olursa gerçekleşebilir ki bu da kolay bir şey değildir. Bir an durup gökteki buluta bakmak, kuşun şarkısına kulak vermek ya da yuvaya girip çıkan karıncaları saymak, ya da bunların hiçbiriyle ilgilenmeyecek kadar meşgul bir kafayla yürüyüp gitmek bize pahalıya patlayabilir, hayatımızın fırsatını kaçırmamıza neden olabilir. İnan bana Yusuf, kader bu dünyada kabullenilmesi en güç şeylerden biri, benim yaşıma geldiğinde sen de bunu anlayacaksın. Uyarıyı dikkate alarak gözlerini dört açan kardeşler gölün sonuna varana kadar, gittikleri her yerde, balığa çıkıp da dönmeyen, ya da geç kalan kayık var mı baktılar, bazen İsa’yı beklenmedik bir şekilde beklenmedik bir yerde bulma umuduyla geri gittiler. Erden Nehri’nin karşı kıyısına geçip önlerine çıkan ilk balıkçıya İsa hakkında bir şey bilip bilmediğini sordular. Evet, tabii ki herkes İsa’nın mucizelerini duymuştu ama, onu gören yoktu. Yakup ve Yusuf geri dönüp kuzeye doğru ilerlemeye başladıklarında, büyük balığı yakalama umuduyla attıkları ağı toplayan balıkçılar gibi dikkat kesildiler. Geceyi yol kenarında geçirdikleri zaman bile, İsa ay ışığında bir köyden diğerine geçebilir diye sırayla nöbet beklediler. Soruştura soruştura Taberiye’ye vardılar ve bu kez iş aramalarına gerek yoktu, çünkü balıkçıların cömertliği sayesinde ceplerindeki paraya dokunmadan karınlarım doyurmuş, bol bol balık yemişlerdi ve hatta bir keresinde Yusuf dayanamayıp ağabeyine demişti ki, Yakup, hiç düşündün mü belki de yediğimiz balığı ağabeyimiz tuttu, Bu balığı daha tatlı yapmıyor, diyen Yakup ağabeyine saygısızlık etmiş olabilir, ama Tanrı yardımcısı olsun, samanlıkta iğne arayan bu gencin halini düşününce tepkisini anlayışla karşılamamak imkânsız. Taberiye’den çıktıktan, bizim ölçümüzle yaklaşık bir saat sonra, sonunda İsa’yı buldular. Gözleri çok keskin olan Yusuf, onu epey uzaktan görüp tanıyarak bağırdı, Bu o, işte orada. Aslında o yönden gelen iki kişi var ve bunlardan biri kadın. Hayır, diyor Yakup, o olamaz. Küçük kardeşlerin ağabeylerine itiraz ettiği sık görülür bir şey değildir, ama sevinçten ne yaptığının farkında olmayan Yusuf şimdi bunu pek düşünmüyor, Sana söylüyorum, bu o, Ama orada bir de kadın var, Evet, bir adam bir de kadın, o adam İsa. İsa ve Mecdelli Meryem iki tepe arasında kalan ve fazla yüksek olmayan, suya inen bir bayırda görünüyor, gittikçe yaklaşıyorlar. Yakup durdu ve bekledi, Yusuf’a da durmasını söyledi. Oğlan ağabeyinin sözünü dinledi, oysa bunca zamandır görmediği büyük ağabeyine koşup ona sarılmak, kollarını boynuna dolamak istiyordu. Yakup İsa’nın yanındaki kadından rahatsız olmuştu. Bu da kim, diye düşünerek huzursuzlanıyor, ağabeyinin kadın tenini bildiğine inanamıyordu. Bu fikir ağabeyi ile arasında bir anda koca bir uçurum yaratmıştı, Tanrı’yı gördüğüyle övünen İsa şimdi Yakup’un gözünde, sırf bir kadınla birlikte olduğu için, bambaşka bir yerdeydi. Fikirler arasındaki bağı çoğu zaman görmesek de, her fikir bir diğerine bağlıdır ve bir fikirden diğerine, köprüyle nehrin karşı kıyısına geçer gibi geçeriz. Köprüde ilerlerken nereye gittiğimize bakmaz, varlığının bile farkında olmadığımız nehrin üzerinde yürürüz. İşte Yakup, İsa’nın ayağına gelmesini beklemesinin uygunsuz olduğuna karar verdi ve o yürümeye başlar başlamaz, küçük Yusuf da kollarını açıp sevinç çığlıkları atarak ağabeyine koştu, nehir kıyısındaki sazlıkta çöplenen kuşlar ürkerek havalandı. Yakup kendisinin söylemesi gerekenleri küçük kardeşinin söylemesine fırsat vermemek için adımlarını hızlandırdı, İsa ile yüz yüze gelince dedi ki, Rabbime şükürler olsun ki seni bulduk ağabey, ve İsa şöyle cevap verdi, İkinizi bu kadar sağlıklı görmek beni sevindirdi. Mecdelli Meryem İsa’nın arkasında saklanıyordu. İsa sordu, Sizi buraya getiren nedir, ve Yakup dedi ki, Gel şöyle gidelim, kimsenin bizi duyamayacağı bir yerde konuşalım. Burada konuşabiliriz, dedi İsa, yanımdaki kadını kastediyorsan ondan çekinme, bana söyleyeceğin her şeyi onun yanında söyleyebilirsin. Bunu izleyen derin sessizlik, birbirlerini bulan ama konuşmaya cesaret edemeyen dört insanın sessizliği değil, adeta dağların ve denizin sessizliğinin toplamıydı. İsa şimdi daha yaşlı görünüyordu, teni kararmış, gözlerindeki heyecan sönmüştü, uzun kara sakalının ardındaki yüzünde, bu beklenmedik karşılaşmanın gerginliği değil, ağırbaşlı bir ifade vardı. Kim bu kadın, diye sordu Yakup. Onun adı Meryem, o benimle, dedi İsa. O senin karın mı. Hem evet, hem hayır. Anlamadım. Şaşırmadım. Seninle konuşmalıyım. Konuş öyleyse. Annemizden bir haber getirdim. Dinliyorum. Bunu sana özel olarak söylemek isterdim. Dediğimi duydun. Mecdelli Meryem bir adım öne çıktı. Siz konuşmanızı bitirene kadar şu köşede beklerim. Hayır, seninle her düşüncemi paylaştığıma göre, annemin benim hakkımda ne düşündüğünü bilmelisin, böylece sana baştan anlatmak zorunda kalmam. Yakup öfkelenerek İsa’nın üzerine yürür gibi bir hamle yaptığında, nefretle arzu karışımı bir duyguyu ele veren gözleri Meryem’deydi. Onları ayırmak için yapabileceği başka bir şey olmayan Yusuf, kollarını ikisinin arasına koydu. Sonra Yakup sakinleşti, söyleyeceklerini hatırladı, Annem bizi seni bulmamız ve eve geri götürmemiz için gönderdi, çünkü sana inanıyoruz, ve Rabbin izniyle bir gün bize söylediklerine de inanacağız. Hepsi bu mu. Bunlar annemin sözleri. Yani söylediklerime inanamayıp, Rabbin sizi inandırmasını bekleyeceksiniz, İnanıp inanmamamız Rabbe bağlı. Yanılıyorsun, Rab yürüyelim diye bize bacak verdi, ve yürüdük, ama Rabbin hiçbir insana, Yürü, dediğini duymadım, aklımız için de aynı şey geçerli, Tanrı bize aklı arzu ve isteğimize göre kullanalım diye verdi. Seninle tartışmayacağım. İyi edersin, çünkü kaybederdin. Anneme ne söyleyeyim. Ona haberlerinin çok geç geldiğini, Yusuf’un aynı sözleri doğru zamanda söylediğini ama kendisinin ona kulak asmadığını, artık Rabbin meleği Nasıra’da görünüp anamı sözlerimin doğru olduğuna ikna etse bile dönmeye niyetim olmadığım söyle. Kibirle davranıyorsun, günah işliyorsun. Ağaç kesilince ağlar, köpek yaralanınca ulur, erkek darbe yedikçe büyür. O senin annen ve biz de kardeşleriniz. Benim annem ve kardeşlerim kimlerdir, annem ve kardeşlerim ben konuştuğumda sözlerimi dinleyenlerdir, onlarla balığa çıktığımda hiç tutmadıkları kadar çok balık tutacaklarını bilen balıkçılar benim kardeşlerimdir, annem ve kardeşlerim bana merhamet etmek için ölüm saatimi beklemeyenlerdir. Anneme iletmemi istediğin başka bir şey yok mu. Hepsi bu, ama başkalarının benim hakkımda konuştuğunu duyacaksın, dedi İsa, sonra Mecdelli Meryem’e dönerek dedi ki, Gidelim Meryem, kayıklar suya indi, balıklar toplanıyor, şimdi hasat zamanı. Onlar ilerlerken Yakup arkalarından bağırdı, İsa, anama bu kadından bahsedeyim mi. Ona yanımdaki kadının Meryem olduğunu ve onun benimle olduğunu söyle, Meryem, ve bu ad etraftaki tepelerde, gölün üzerinde yankılandı. Çömelip kalan genç Yusuf, acı içinde ağlıyordu.</p>
</body>
</html>