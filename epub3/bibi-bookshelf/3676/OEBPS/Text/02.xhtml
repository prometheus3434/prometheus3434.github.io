<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Gecenin sonuna daha vakit var. Kapının yanı başında bir çiviye asılı duran kandilin küçük bir badem tanesi büyüklüğündeki titrek alevi kararsızca yanıyor, ama evi tepeden tırnağa saran, hatta uzak köşelerde katı bir maddeye dönüşen karanlığa, o kara boşluğa direnmekte zorlanıyormuş gibi görünüyor. Yusuf biri onu omzundan tutarak sarsmış gibi, uyanmış, ürkekçe etrafına bakmıyor, ama rüya görmüş olmalı, o ve karısından başkası yaşamaz bu evde, kadın da kımıldamaksızın yatıyor. Gecenin bir yarısı uyanmak bir yana, gün doğmadan açmaz gözlerini, sabah ayazında o kül rengi ışık demeti kapıdaki çatlaktan sızmadan yataktan kalkmaz. Kim bilir kaç kez düşündü kapıyı tamir etmeyi, bir marangoz için işten artırdığı bir tahta parçasıyla kapıdaki çatlağı örtmekten daha kolay şey olamaz, ama gözlerini açtığında o ışık demetini görmeye o kadar alışmış ki, acayip şeyler düşünüyor, o olmazsa sonsuza dek uykunun gölgesinde hapsolacağını, bedeninin ve dünyanın karanlığından bir daha asla kurtulamayacağını sanıyor. Kapıdaki çatlak evinin bir parçası, tıpkı duvarlar ve çatı, ocak ve toprak zemin gibi. Mışıl mışıl uyuyan karısını rahatsız etmemek için, Tanrı’ya şükranlarını sunduğu duasını fısıltıyla okudu, her sabah, gizemli rüyalar ülkesinden döner dönmez okuduğu bir dua bu, Şükürler olsun sana ey her şeye gücü yeten Tanrı, evrenin hükümdarı, merhametinle ruhumu hayata döndürdüğün için sana şükürler olsun. Belki de insanlar o zamanlar duyularının beş tane olduğunun farkında değildi, ya da tersine kaybetmek üzere oldukları, bugün pek işe yaramayacak başka duyulan da vardı, her neyse, sonuçta kaç tane olursa olsun, Yusuf’un duyularının hepsi birden yerine gelmemiş olacak ki, ruhunun bedeninin içine geri girişini adım adım seyretti. Ruhu, sulama kanallarında dolanıp sonunda toprak tarafından emilen ve ardından dallar ve yapraklara besin kaynağı olmak üzere köklerden yukarı çıkan su gibi ilerliyordu. Yusuf yanında yatan kadını şöyle bir süzünce, uyanıklık haline geçişin nasıl da zahmetli olabileceğini fark etti, sonra aklına huzursuzluk verici bir şey geldi, derin uykudaki karısı o an sahiden de ruhtan yoksun bir bedendi, çünkü uyuyan bedende ruh olmaz, aksi halde her sabah uyandığımızda Tanrı’ya ruhu geri bağışladığı için şükretmezdik. Sonra, içinden bir ses dedi ki, O rüyaları gören kimdir biz uyurken, ve Yusuf cevap verdi, Rüya ruhun bedenle ilgili hatırladıkları olabilir, bu ona kabul edilebilir bir açıklama gibi göründü. Meryem kıpırdadı, ruhu yakınlarda olabilir miydi acaba, belki de evin içinde bir yerlerdeydi, ama uyanmadı, rüyanın ortasında, belli belirsiz bir hıçkırık koyuverdikten sonra usulca inleyerek, uyanıkken göstermeye cesaret edemeyeceği bir samimiyetle kocasına sokuldu. Yusuf, kalın ve tüylü battaniyeyi üzerine çekip Meryem’e iyice yanaştı. Kuru otlarla dolu bir çıkın gibi kokan, hoş kokusu mintanına sinen kadının sıcaklığını hissedebiliyordu, kadının teninin sıcaklığı kendi teninin sıcaklığına karışıyordu. Sonra gözlerini yumdu, aklındakileri unuttu, ruhunu geride bırakarak yeniden derin uykuya daldı.</p>

  <p>Tekrar uyandığında horoz ötüyordu. Donuk, kül rengi bir ışık demeti kapıdaki çatlaktan süzülüyordu. Gecenin gölgelerinin dağılmasını bekleyen zaman, dünyaya ulaşmaya çabalayan yeni güne yol açıyordu. Çok şey borçlu olduğumuz güneşin, Yeşua şehri kuşatan dört kralı yenebilsin diye lütfedip Gibeon üzerinde beklediği devirleri çok gerilerde bıraktık. Yusuf doğruldu, battaniyeyi bir kenara attı ve işte horoz, ona sunulması gereken ikinci bir şükran duası olduğunu hatırlatmak için ikinci kez ötüyor. Sana övgüler olsun ey Rab olan Tanrı, evrenin hükümdarı, horoza gün ile geceyi ayıracak hikmeti bağışladığın için sana şükür olsun, dedi Yusuf ve o an horoz üçüncü kez öttü. Çoğunlukla, günün ilk ışıklarıyla beraber, komşu evlerin horozları birbirlerine ötmeye başlar, ama bugün nedense diğerleri gece henüz bitmemiş ya da yeni başlıyormuş gibi sessiz. Yusuf başka zaman kuş gibi uyuyan, en ufak gürültüde gözünü açan ama bugün yerinden kımıldamayan karısının yüzüne şaşkın şaşkın baktı. Sanki Meryem’in üzerinde esrarengiz bir güç dolanıyor, üstüne basıp onu hareketsiz kılıyordu, ama Meryem tamamen hareketsiz değildi, karanlıkta, hafif bir esintiyle belli belirsiz dalgalanan su gibi, nazikçe titrediği görülebiliyordu. Hasta mıydı acaba, Yusuf tam böyle düşünüyordu ki aniden çişi geldi, bu da çok acayip. Sabahın bu kadar erken bir saatinde, hem de böyle sıkışarak, çişe gittiği pek nadirdi. Erkeğin onurunu her koşulda koruması gerektiği kutsal kitapta da yazdığından, karısını uyandırmamak için olabildiğince sessiz hareket ederek yataktan kalktı ve gıcırdayan kapıyı usulca açıp dışarı, bahçeye çıktı. Günün o saatinde her şey donuk, her şey kül rengiydi. Eşeğini bağladığı basık tavanlı ağıla gitti ve yere dağılmış samanlar üzerine akan sidiğin çıkardığı tatmin edici sesin tadına vara vara işedi. Eşek dönüp şöyle bir baktı, karanlıkta parlayan iki koca göz, burnunu yemliğe geri sokmadan önce kulaklarını salladı ve sonra ince, iştahlı dudaklarıyla önceki günden artanları toplamaya başladı. Yusuf su testisini eline aldı, tıpayı çıkarttı ve ellerini yıkadı, sonra ellerini mintanına kuruladı, sonra her şeyi görüp bilen Tanrı’ya hayatın sürmesi için şart olan alet edevatı insanın hizmetine sunduğu için şükretti, eğer bunlar gerektiği gibi açılıp kapanmasaydı sonuç hiç kuşkusuz ölüm olurdu. Yusuf göğe baktı ve o an sanki büyülendi. Güneş yavaş yavaş ortaya çıkıyor, şafağın kızılından hiç iz kalmamış, ne gülden eser var ne kirazdan, havada Yusuf’un durduğu yerden görülen bulutlardan başka bir şey yok. Hepsi aynı büyüklükte, yün yumaklarına benzeyen, yere yakın bulutlardan oluşan koca çatının rengi yer yer mora çalıyor ve bu mor, güneşin doğduğu tarafta yoğunlaşıyor, geceden kalan ne varsa, diğer yanda batının karanlığına karışıyor. Yusuf ihtiyarların Tanrı’nın sonsuz kudretinin şaşmaz kanıtları olan göksel cisimlerden bahsettiğini duymuş, ama göğü hiç böyle görmemişti, ihtiyarlar gök kubbenin yarısını saran gökkuşaklarından, dünya ile göğü, cenneti bağlayan köprülerden, hatta gökten, adına Man denen, kişniş tohumu gibi beyaz, ballı yufka gibi lezzetli yemekler yağdığından bahsederlerdi. Ama dünyanın başlangıcını anlatabileceği gibi sonunu da anlatabilecek bu esrarengiz renkten bahsedildiğini hiç duymamıştı, işte yeryüzü üzerinde gururla yükselen gök ve çorak arazideki taşlara benzeyen, birbirine sıkıca tutunan binlerce ufak bulut. Birden yüreğini korku sardı, bir an kendini Tanrı’nın yargı gününün tek tanığı sandı, tek tanığı. Gök ve yer sessiz. Çevredeki evlerden çıt çıkmıyor, insanlar konuşmuyor, çocuklar ağlamıyor, ne dua ne de küfür işitiliyor, rüzgâr uğuldamıyor, tavuklar gıdaklamıyor, köpekler havlamıyor. Horozlar niye ötmüyor, diye söylendi kendi kendine, sonra telaşla tekrarladı soruyu, sanki horozun ötüşü son kurtuluş umuduydu. Sonra gök değişti. Pembe belirip yayılmaya başladı, fark ettirmeden ilerleyerek, yavaş yavaş mora ve bulutlara yaklaştı, kızıla döndü, sonra yok oldu, Yusuf daha ne olduğunu anlayamadan kendini aydınlıkta buldu, altın oklar artık küçük yün yumaklarına pek benzemeyen bulutları deliyordu, alev alev yanan koca gemiler yelkenleriyle bütün göğü kapladı, ve nihayet gök tüm gölgelerden kurtuldu. Yusuf korkusunu yendi, ama gözleri şaşkınlık ve meraktan fal taşı gibi olmuştu, ve haklıydı, bu sahneye sadece o tanık olmuştu. Tüm yaratılanların efendisini, muhteşem işleri insanı basit sözlerle şükretmeye mecbur bırakan yüce Tanrı’yı bu kez yüksek sesle övdü, Şükürler olsun sana ey Tanrı, şu ve şu ve şu için. Bu sözler mi, yoksa ihmalkârlıkla açık bırakılan bir kapı mı davetiye çıkardı bilinmez, o henüz bunları söylerken, günün patırtısı olanca gücüyle sessizliği bastırdı, gürültülü ormanlar arasında saklı kalan küçük bataklıklar ve benzeri sınırlı alanlar dışında huzura hemen hiç yer kalmadı, hayatın şamatası tüm çatlakları kapadı, yırtıkları yamadı. Güneş yükseldi ve karşı konulmaz bir güzellikle ışınlarını saldı, sanki iki koca el, ötüşüyle büyüleyen cennet kuşunu havaya bıraktı, ve kuş binlerce sedef göz göstermek için kuyruğunu açtı, ve buna cevaben, yakındaki adsız bir kuş dayanamayıp bastı feryadı. Rüzgâr Önce Yusuf’un yüzünü okşadı, sakalını ve mintanını havalandırdı, sonra etrafında çölde gezinen küçük, yalnız bir hortum gibi dönmeye başladı. Belki de bütün bunlar bir rüyaydı, belki kan beynine sıçramıştı, ürperdi ve sonra yine acil bir başka ihtiyacı belirdi.</p>

  <p>Yusuf bir hortumun içindeymiş gibi döne döne girdi eve ve arkasından kapıyı örttü. Bir an öylece durdu, gözlerinin karanlığa alışmasını bekledi. Kandil odayı zor bela aydınlatıyordu. Meryem uyanmış, bekler gibi sırtüstü yatıyor, dinliyor, boşluğu seyrediyordu. Yusuf sessizce yanaştı ve battaniyeyi kaldırdı. Kadının gözleri kocaman açıldı, etekliğini çıplak tenine sürte sürte çekmeye başladı, adamsa kadının üzerine çıkarken mintanının eteğini çoktan beline kadar kaldırmıştı. Meryem’in bacakları açık şimdi, ya rüya görürken kendiliğinden açılan bacaklarım bu ani buluşma sebebiyle açık bırakmaya karar verdi, belki de bu yalnızca, sorumluluğunu bilen evli bir kadının vefalı tutumuydu. Tanrı, her zaman hazır ve nazır olduğundan, oradaydı, ama malum, kendisi saf ruhtur ve bu sebeple Yusuf’un etinin Meryem’inkine değdiğini, etin nasıl ete girdiğini, etin nasıl etle birleştiğini göremedi, ve belki o an orada değildi, Yusuf’un kutsal dölü Meryem’in kutsal rahmine düştü, hayat pınarı ve hayatın beşiği, ikisi de kutsaldı. Çünkü aslında, her şeyi bizzat kendisi yaratmış olsa da, Tanrı’nın da anlayamadığı bazı şeyler vardır. Tanrı bahçede, ne Yusuf’un boşalırken attığı çığlığı ne de Meryem’in bastıramadığı iniltiyi duyabildi. Yusuf karısının üzerinde bir dakikadan fazla kalmadı, belki daha da az. Kadın etekliğini indirdi, battaniyeyi üzerine çekti ve koluyla yüzünü örttü. Yusuf odanın ortasında durdu, ellerini havaya açtı ve tavana bakarak Tanrı’ya en içten şükranlarını sundu, bu erkeklere özgü bir duaydı, Şükür olsun sana her şeye gücü yeten Tanrı, evrenin hükümdarı, beni kadın yaratmadığın için sana şükür olsun. Bu arada Tanrı orayı terk etmiş olmalı, çünkü duvarlar ne titredi ne de yıkıldı, yer de yarılmadı. Tüm duyulabilen, Meryem’in bir kadına yaraşır biçimde, boyun eğer bir sesle söyledikleriydi. Sana şükürler olsun yüce Rabbimiz, beni dilediğince yarattığın için. Şimdi, bu sözlerle Cebrail’e söylenenler arasında bir fark yok, çünkü hiç kuşku yok ki, Dilediğin gibi olsun, ben senin kulunum, diyebilen kimse, dua niyetine bunları da rahatlıkla söyleyebilir. Sonra marangozun karısı döşekten kalktı, kocasının yardımıyla döşeği topladı ve ardından, kocası ile paylaştığı battaniyeyi katladı.</p>
</body>
</html>