<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Dünyanın başlangıcından beri, doğan her insan için bir diğeri ölür. Şu anda ölüme yakın olan ise Kral Hirodes, yeteri kadar derdi yokmuş gibi, bir de onu çılgına çeviren amansız bir uyuz hastalığına yakalanmış. Sanki yüz binlerce karınca bedenini küçük vahşi çeneleriyle bıkıp usanmaksızın kemiriyor. Kralın hekimleri, Mısır’dan Hindistan’a kadar dünyanın her yerinden tüm merhemleri denediler, dahası kafasızca, ya da kafalarını kaybetme korkusuyla buldukları türlü kutsanmış otu şifalı bitkiler kitabının tariflerine uygun olsun olmasın, suda ya da yağda karıştırıp banyolar hazırladılar ama nafile. Kuduz köpekler gibi ağzından köpükler saçan kral, çektiği acılar sebebiyle gün geçtikçe daha da sinirleniyor, derdine çare bulamazlarsa bütün hekimleri çarmıha gerdireceğini söylüyordu, tek derdi acısı değildi, titreme nöbetlerine de tutuluyor, kendini yerden yere vuruyordu, kıyafetinin altındaki karıncalar çoğalıp etini kemirmeye devam ettikçe gözleri yerinden oynuyordu. En kötüsü ise son günlerde başlayan şu yanmaydı, sarayda yayılan dedikodulara göre kralın edep yerine musallat olan kurtçuklar onu canlı canlı yiyordu. Hirodes’in çığlıkları gece gündüz sarayın koridorlarında yankılanıyor, hadımları gece gündüz uyanık tutuluyor, kıdemsiz uşaklarıysa kralı görünce korkudan sığınacak delik aramaya başlıyor. Hirodes nereye gitse pis kokular yayıyor, giysilerine, boyalı saçlarına sürülen onca esans bir fayda sağlamıyor. Tek bir şey var onu hayata bağlayan, dinmek bilmez öfkesi. Hekimlerle nöbetçiler eşliğinde, bir tahtırevanla, hainlerin peşinde sarayı bir baştan diğer başa dolaşıyor, her köşeye pusu kurmuş olduklarını hayal ediyor. Uzunca bir süredir zihnini meşgul eden bir saplantı bu. Oturduğu yerden parmağıyla rastgele, bazen fazlaca etkili olmaya çalışmakla suçladığı bir hadımı, bazen sorgusuz boyun eğilmesi gereken yasayı çiğneyen küfürbazları azarlayan bir Ferisi’yi, isim isim saymanın bir anlamı yok şimdi, birini işaret ediveriyor, bu parmakla oğulları İskender ve Aristobul’u bile işaret etti, zavallılar tutuklandı ve sonra da davayı görmek için toplanan soylular heyetinin kararıyla ölüme mahkûm edildi çünkü kral geçirdiği nöbetlerden birinde oğullarının kınından çıkmış kılıçlarla üzerine üzerine geldiğini görmüştü. En korkunç nöbetinde ise bir aynada kendi kesik başını gördü. Bu acı sondan kurtuldu ve şimdi, tahta vâris olan öz oğullarının cesetlerini, komplo kurmak, görevi kötüye kullanmak ve kibirli davranmakla suçlayıp boğdurttuğu kendi öz oğullarının cesetlerini huzur içinde seyredebiliyor.</p>

  <p>Hasta zihninin en karanlık derinliklerinden çıkagelen yeni bir rüya kralı perişan ediyor, Hirodes tamamen bitkin düşüp daldığı uykulardan bu kâbus yüzünden çığlıklar atarak uyanıyor. Rüyasında, Işaya’nın zamanında yaşamış olup Asurluların Samiriye ve Yahudiye’de sergilediği vahşete tanık olan Mika peygamber onu kovalıyor. Mika, peygamberlere yaraşır biçimde zenginlere ve iktidar sahiplerine, özellikle de bu günah çağının efendilerine sövüyor. Savaşın tozunu üzerinde taşıyan kanlı bir mintanla gezen Mika, kralın rüyasına bu dünyaya ait olmayan bir gümbürtüyle giriyor. Şimşekler çakan yumruklarıyla tunçtan dev kapıları aralayıp kükrüyor. Rab kutsal tapınaktan inecek ve bu dünyanın yüksek yerlerinde dolanacak. Ve sonra devam ediyor, Vay haline yatağında fenalıklar düşünenin, akıllarından geçeni ancak gün ışıyınca yaparlar, sözleri gündüz geçer. Ardından başkalarının tarlalarında gözü olanlara, başkalarının toprağına el koyanlara, evleri basanlara, er kişiyi meskeninde sindirenlere, mal mülk hakkını hiçe sayanlara sövüyor. Gecelerce bu sözleri tekrarlayan Mika, her defasında sözünü yarım bırakıp, bir çağrıya kulak verir gibi, sisin içinde kaybolup gidiyor. Hirodes’i soğuk terler içinde uyandıran, peygamberin öfkesi değil, geceleri çıkagelen bu ziyaretçinin tam başka bir şey daha söyleyecekken aniden kaybolup gittiğini düşünmek onu çıldırtıyor. Peygamber giderken elini kaldırıp dudaklarını mühürlüyor, kralı titreme nöbetlerine bırakıyor. Şimdi, ardında onca ceset bırakmasına rağmen vicdanı azıcık olsun sızlamayan Hirodes’in bu uyarılara kulak asmayacağını herkes biliyor. Pek sevgili kardeşi Mariamne’yi suda boğduran, büyükbabasını ipte sallandıran, karısını zinayla suçlayıp idama yollayan kendisi. Bundan sonra bir süre şuurunu kaybettiği ve sanki hâlâ hayattaymış gibi Mariamne’ye seslendiği doğru, ama bu hastalıktan çabuk kurtuldu, kayınvalidesinin onu tahttan indirmek için bir oyun tertip ettiğini fark etmekte gecikmedi, üstelik bu kayınvalidenin tertip ettiği ilk oyun da değildi. Hain çok geçmeden, Hirodes’in, her iki tarafa zarardan başka bir şey getirmeyen evliliğiyle girdiği ailenin mezarlığında yerini aldı. Gerçi bu evlilik tahta üç vâris vermişti. İskender ile Aristobul’un acı sonlarını biliyoruz, ne yazık ki Antipater’in sonu da diğerlerinden farklı olmadı. Ama unutmamalıyız, hayat talihsizlik ve trajediden ibaret değildir, Hirodes’in teselli ve tatmin bulacağı, şimdi artık ne kral için ne de kendileri için bir şey yapabilen, en az on kansı daha vardı. Yani Yahudiye ve Samiriye’nin, Peraya ve Idumeya’nın, Celile ve Gaulanitis’in, Trakonitis, Auranitis ve Bataneya’nın büyük kralı için, gece rüyasına giren öfkeli bir peygamberin sözlerinin, bu peygamber her gece kâbusun tam ortasında yok olup geride bunca şüphe bırakmasaydı, hiçbir hükmü olmayacaktı. Kralı bekleyen bir tehlike olmalıydı, ama nasıl bir tehlikeydi bu, nerede pusuya yatmıştı.</p>

  <p>Bu arada Beytüllahim’de, hatta denilebilir ki Hirodes’in sarayının dibinde, Yusuf ile ailesi mağarada yaşamaya devam ediyordu. Orada uzun süre kalmaya niyetleri yoktu, ama bir ev aramak yersiz olurdu, o zamanlar bu öyle kolay bir iş değildi, bir ev yapmaksa güç istiyordu ve oda kiralamanın toplumsal ve ticari faydaları henüz keşfedilmemişti. Sekizinci gün Yusuf çocuğunu sinagoga götürüp sünnet ettirdi. Haham feryatlar içindeki çocuğun kamışının ön zarını taştan bir bıçakla, hayranlık verici bir ustalıkla kesti. Bu ön zarın akıbeti kendi başına bir roman olur. Soluk renkli bir deri parçasının azıcık kan akıtılarak kesilişi ve ardından Hıristiyanlığın dokuzuncu yüzyılında her nasılsa Papa 1. Pascalis’in onu bulması, kutsamak için şatafatlı bir merasim tertip etmesi. Onu görmeyi arzu eden herkes İtalya’nın Viterbo kentindeki Calcala Kilisesi’ni ziyaret edebilir, kutsal emanet orada saklanıyor, imanlılar inançlarını pekiştirebilsin, meraklı dinsizler meraklarını tatmin edebilsin diye orada özel bir kutuda özenle korunuyor. Yusuf oğlunun adını İsa koydu, Tanrı’nın kütüğünden önce Sezar’ın kütüğüne işlenmiş olan isim buydu. Karşılığında ruhani ya da cismani hiçbir şey almadan, vücudundan ufak bir parça vermiş olan çocuk, anasının onu beklediği mağaraya varana kadar ağladı, malum ilk çocuk, Meryem telaşlıydı. Söylenmeye başladı, Zavallı küçüğüm, zavallı küçüğüm, sonra göğsünü açtı ve çocuğu emzirmeye başladı. Kim bilir belki de sol göğsü kalbine daha yakın olduğu için, onu önce sol göğsünden emzirdi. El kadar bir bebek olduğundan henüz ismini bilmeyen İsa, çenesinde Meryem’in göğsünün tatlı dokusunu, teninde kadının nemli teninin sıcaklığını hissedince kendini huzur içinde anasının ellerine bıraktı. Ana sütünün tadı ağzını doldurduğunda, tüm acı sanki bir eşiğe takılmış ve bu yüzden duyulur tarafa geçemiyormuş gibi, sünnetin acısını ve rahatsızlığını artık duymaz oldu, içi anbean huzur doldu. Büyüdüğünde bu ilk hislerini unutacak, bunları hissetmiş olduğuna bile inanamayacak. Hepimizin başına gelmiştir bu, nerede doğarsak doğalım, ne yaşamış olursak olalım hepimiz geçirmişizdir bu günleri. Ama Yusuf’a bunu soracak cesareti bulursak, ki bu uygunsuz zamanda bu biraz zor, bir babanın düşünmesi gereken şeylerin çok daha ciddi şeyler olduğunu söyleyecektir, doyuracağı bir boğaz daha var şimdi, çocuk anasının göğsünden besleniyor diye yersiz ya da tuhaf bir düşünce sayılamaz bu. Aslında Yusuf kaygılanmakta haklı. Nasıra’ya dönene kadar hayatlarını, nasıl sürdürecekler. Meryem hâlâ zayıf ve uzun bir yolculuğa çıkacak durumda değil, dahası, loğusalığının geçmesi ve kanının paklanması için sünneti takip eden otuz üç gün boyunca beklemesi gerekiyor. Nasıra’dan getirdikleri az miktarda paranın çoğu harcanmış durumda ve Yusuf alet edevat olmadan, odun alacak parayı bulamadan burada marangozluk yapamaz. O zamanlar yoksullar için hayat zordu, Tanrı’nın herkesin imdadına yetişecek hali yoktu. Mağaradan bir çığlık yükseldi ve sonra birden kesildi, bu Meryem’in İsa’yı sağ göğsüne aldığının işaretiydi, bu kısa ayrılık bile çocuğun edep yerindeki acının tazelenmesine yetmişti. İsa iyice doyduktan sonra anasının kollarında uyuyakalacak, Meryem onu sanki bir ebenin ellerine emanet eder gibi yemliğe yerleştirirken gözleri yarı açık olacak. Mağaranın girişine çömelmiş olan Yusuf hâlâ ne yapacağını düşünüyor. Beytüllahim’de onun için bir iş olmadığını biliyor, çırak bile olamaz, bunu da sordu ama reddedildi. Eğer birine ihtiyacım olursa çağırırım seni. Karın doyurmayacak boş vaatler bunlar, gerçi bu ulus başından beri vaatlerle beslendi.</p>

  <p>Tecrübeyle sabit olduğu gibi, oturup düşünmeye pek vakit ayırmayanlar için bile, çözüm bulmanın en iyi yolu düşünceleri doğru zaman gelinceye kadar serbest bırakmaktır, doğru zaman gelince kişi çözüm yolunu karşısında bulur, avının üzerine aniden atlayan bir kaplan gibi olur. Ve böylelikle Beytüllahim’in marangozlarının boş vaatleri Yusuf’u Tanrı’nın hakiki vaatleri hakkında düşünmeye itti, sonra aklına Kutsal Tapınak geldi, henüz inşaatı sona ermemişti ve muhtemelen işçiye ihtiyaç duyulacaktı, sadece tuğlacı ile taş işçisine değil tabii ki, marangoza da ihtiyaçları olacaktı, rende yapmak ve kalas dikmek için bile marangoz lazımdı, tam da Yusuf’un yeteneklerine göre işler. Onu işe alacak olurlarsa yine bir derdi olacak, her gün hızlı adımlarla bir buçuk saat yol yürümesi gerekecek, Kudüs’e uzanan yol yokuştu, dahası o zamanlar yokuş çıkanlara el verecek koruyucu azizler de yoktu, eşekle gidebilirdi ama bu sefer de eşeği bırakacak güvenli bir yer bulması gerekecekti. Tanrı’nın seçtiği toprak burası, ama Mika peygamberin gece ziyaretlerine kulak verecek olursak buradaki hırsız sayısı az değil. Meryem çocuğu doyurup uyuttuktan sonra mağaradan çıktığında Yusuf bunları düşünmeye dalmıştı. İsa nasıl, diye sordu baba, sorunun ahmakça olduğunu bile bile, ama ismi bile olan bir erkek evladın babası olmaktan duyduğu gururu gizleyemiyordu. Çocuk iyi, dedi Meryem, onun için ismin bir önemi yoktu. Hayatı boyunca ona evladım demekten daha mutlu olurdu, tabii zaman içinde başka evlatları da olabilirdi, bugünden geriye bakıldığında hepsine birden evladım diye hitap etmesi durumunda çıkacak kargaşanın Babil Kulesi’nin kargaşasını aratmayacağını görebiliyoruz. Yusuf sesli düşünüyormuş gibi konuşarak, şöyle dedi, Ekmeğimizi çıkarmamız lazım, ama Beytüllahim’de bana göre bir iş yok. Meryem bir şey söylemedi, söylemesi de beklenmiyordu, dinlemek için oradaydı, kocası ona güvenip onunla böyle konuşarak, onu yeterince yüceltmişti. Yusuf yola çıksa yetişebilir mi diye güneşe baktı. Mağaraya girdi, pilini pırtısını toplayıp dışarı çıktı ve dedi ki, Tanrı’nın izniyle yola çıkıyorum, bana evinde bir iş verir diye umut ediyorum, ona büyük umutlar bağlayan basit bir marangoza merhamet edeceğine inancım tamdır. Yusuf çıkınını sol omzuna aldı, toparlandı ve tek kelime daha etmeden yola çıktı.</p>

  <p>Her şey hep kötü olamaz, inşaat hızla devam ediyordu ama hâlâ ucuz işgücüne ihtiyaç vardı. Marangoz başı tarafından sınanan Yusuf, işi almakta hiç zorlanmadı ve bu bizi Yusuf’un becerileri ile ilgili yaptığımız yorumların haklı olup olmadığını bir kez daha düşünmeye sevk ediyor. Yeni tapınak işçisi yol boyunca Tanrı’ya binlerce kez şükretti. Ara sıra karşısına çıkan yolcuları durdurup onları Tanrı’yı övmeye davet etti, herkes razı oldu, çünkü bu insanlar bir adamın sevincini paylaşılmaya değer bir nimet sayıyorlardı. Yoksul insanlardan bahsediyoruz tabii ki. Rahel’in gömüldüğü yere geldiğinde, Yusuf’un aklında değilse bile yüreğinde bir korku belirdi, ya bir çocuk daha isteyen bu kadın ölürse, ya Yusuf’un ellerinde ölür, henüz kocasını tam bilemeden yok olup giderse. O zaman beden bedenden ayrı düşüyor, göz açıp kapayıncaya kadar kopuveriyor, ağaçtan düşen meyve gibi. O an daha da üzücü bir şey takıldı aklına, çocuklar ölüyor çünkü babaları ile anaları onları dünyaya getiriyor, oğluna o an çok acıdı, zavallı, masum olmasına rağmen ölmeye mahkûmdu. Yakup’un sevgili karısının mezarının başında dikilen marangoz Yusuf’un omuzları çöktü, boynu büküldü, yine soğuk terler dökmeye başladı, ve şimdi yolda ona yardıma gelecek kimse de kalmamıştı. Hayatında ilk kez dünyanın bir anlamı olduğundan şüphe etmeye başladı, kendini tüm umudunu kaybetmiş bir insan gibi hissetti ve bağırdı, Burada öleceğim. Bu sözler başka koşullar altında, acıdan ve korkudan değil de, intihar etmeye karar veren birinin cesaret ve inanmışlığıyla söylenmiş olsaydı, canlıların dünyasından ayrıldığımız o kapı ardına kadar açılırdı. Ne var ki insan için böyle bir karar vermek pek öyle kolay değildir, ve bu konuda düşünürken, yüksekteki bir bulut, ağ ören bir örümcek, kelebek kovalayan bir köpek, yeri eşeleyip civcivine yem arayan bir tavuk ve hatta yüzdeki bir kaşıntı bile insanın dikkatini dağıtabilir, Ben ne diyordum az önce. Bu sebeple Rahel’in mezarı bir anda yine küçük, penceresiz, badanalı bir kübe döndü, oyunda ihtiyaç duyulmadığından unutulmuş, kaybolmuş bir zar gibi. Girişteki kayanın üzerinde hacıların ellerinin izleri duruyor, buraya çok eski zamanlardan beri gelinir, mezar zeytin ağaçlan ile çevrilidir, yaşlı Yakup zavallı annesinin mezarı için burayı seçtiğinde bu ağaçlar herhalde çoktan yaşlanmıştı, toprağı kapatacak kadar ağaç olmasını istemiş olmalı. Ne olursa olsun, şundan emin olabiliriz, kader gerçektir ve her adamın kaderi diğerlerinin ellerindedir. Yusuf tekrar yola koyuldu, ama önce duruma ve mekâna uygun bir dua etti. Dedi ki, Rab olan Tanrı, atalarımızın, İbrahim’in, Ishak’ın ve Yakup’un Tanrısı, her şeye gücü yeten yüce Rabbimiz, sana övgüler olsun.</p>

  <p>Mağaraya döner dönmez gidip yemlikte uyuyan oğluna baktı, sonra karısına iş bulduğunu müjdeledi. İçinden söyleniyordu, Oğlan ölecek, ölmeye mecbur, yüreği kederle doldu, sonra doğa yasası gereği kendisinin oğlundan önce öleceğini ve bunun oğluna bir tür ölümsüzlük vereceğini düşündü. Bir kavram karmaşası, tanınan ve sevilen kimselerin yok oluşu ve bunun ardından, onlardan biraz daha çok yaşamaktan ibaret bir sonsuzluk.</p>

  <p>Yusuf marangoz başına burada ne kadar kalacağını söylemedi ama en fazla beş hafta kalacak, Meryem’in paklanması için oğlanı tapınağa götürmeye ve bir de eşyaları toplamaya vakti olsun yeter. Geri çevrilmektense hiçbir şey söylememeyi tercih etti. Bu da Nasıralı marangozun memleketinin çalışma koşulları hakkında hiçbir şey bilmediğini, kendisini haklı olarak kendi kendisinin efendisi saydığını ve çoğu gündelikle çalışan işçi topluluğunun geri kalanını hesaba katmadığını gösteriyordu. Geriye kalan günleri tek tek sayıyordu, yirmi üç, yirmi iki, günleri şaşırmamak için mağara duvarına çizikler atmıştı, on dokuz, her defasında çiziklerden birini karalıyordu, on altı, bu arada Meryem onu hayranlıkla seyrediyordu, on dört, on üç,</p>

  <p>Meryem ona bu kadar zeki bir koca verdiği için Tanrı’ya şükrediyordu, dokuz, sekiz, yedi, altı, kocası hangi işe el atsa alnının akıyla çıkıyordu. Yusuf dedi ki, Tapınağa gittikten sonra yola çıkabiliriz, Nasıra’daki işlere dönmenin vakti geldi, müşteriler beni bekliyor, ve Meryem kocasını kınar gibi görünmemeye özen göstererek karşılık verdi. Bize mağarayı ve çocuğumuza ebelik eden cariyeyi veren hanıma teşekkür etmeden gidemeyiz, cariye hâlâ her gün gelip çocuğun nasıl olduğunu soruyor. Yusuf cevap vermedi. Basit ama bir o kadar da önemli olan bu inceliği kendisinin düşünemediğini asla itiraf edemezdi, ama tapınağa giderken eşyaları eşeğe yüklemeyi, merasim sırasında yüklediklerini bağlamayı ve sonra da teşekkür ya da vedalaşmayla vakit kaybetmeden Nasıra’ya doğru yola koyulmayı tasarlamıştı. Meryem haklıydı, teşekkür etmeden yola çıkmak edepsizlik olacaktı, ama doğrusu Yusuf zaten edepçe epey eksiği olan bir adamdı. Bu eksiğin yüzüne vurulmuş olması canını sıktı, karısına kızdı. Böyle zamanlarda öfke vicdanı rahatlatmanın ve pişmanlığı bastırmanın tek yoludur. Öyleyse birkaç gün daha kalmaları gerekiyordu, teşekkür edip vedalaşmaları gerekiyordu ve böylece Beytüllahim sakinlerine Celileli, nazik ve sorumluluk sahibi, dindar bir aile oldukları izlenimi vereceklerdi, Kudüs ve çevre illerde yaşayan insanların Celileliler ile ilgili düşüncelerine ters düşen bir izlenim olurdu bu.</p>

  <p>Büyük gün geldi çatta, İsa Meryem’in kucağında tapınağa gidiyor. Meryem başlangıçtan beri yanlarında olan, yardımını hiç esirgemeyen çilekeş eşeğin üzerinde ilerliyor. Eşeği yularından çeken Yusuf’un acelesi var, uzun yola çıkmalarına artık çok az kaldı ama yine de tüm bir iş gününü kaybetmek istemiyor. Sabah erkenden, şafak gecenin karanlığını dağıtırken yola koyulmuşlardı. Rahel’in mezarını geride bıraktılar bile. Yarımdan geçerlerken ön yüzüne günün nar kızılı ışığı vuruyordu, gece göründüğü gibi donuk değildi, ay ışığındaki solgunluğu da kaybolmuştu.</p>

  <p>Bebek İsa az sonra uyandı, annesi yola koyulmadan önce bezini değiştirmişti ama İsa’nın bildiği tek şey vardı, o da zırlamak, dolayısıyla yine zırlamaya başladı, karnı acıkmıştı. Bir gün hepimiz gibi o da konuşmayı öğrenecek, o zaman başka cins bir açlığı ifade edebilecek ve başka şeyler için gözyaşı dökecek.</p>

  <p>Kudüs yakınlarındaki dik yokuşlardan birini hacılar ve tüccarlar arasında tırmanmaya başladılar, insanlar şehre akıyor, herkes ilk varan olmaya can atıyordu, ama ikişerli gruplar halinde devriye gezen Romalı askerlerle ya da Hirodes’in paralı ordusunun birlikleriyle karşılaştıklarında ne olur ne olmaz diye adımlarını yavaşlatıyor, heyecanlarını gizliyorlardı. Hirodes’in ordusunda her milletten insan vardı, zorla askere alınan Yahudiler, İdumeliler, Galatlar, Trakyalılar, Germenler ve Celileliler, okçuluktaki ustalıklarıyla ünlü Babilliler bile. Rende, balyoz, çekiç ve çivi gibi barışçıl silahlarla savaşan bir marangoz olan Yusuf böylelerinin arasına girdiğinde korkuya kapılıyor, öyle hor görüyor ki bu adamları, ne yapacağını şaşırıyor, bir türlü doğal davranamıyor. Yusuf boynu bükük yürüyor, haftalarca bir cariyeden başka konuşacak kimsesi olmadan bir mağarada kapalı kalan Meryem’se, kucağında yeni doğmuş oğlu, biraz zayıf olmasına rağmen kocasına ve Tanrı’ya bir oğul bağışlayabilmiş bereketli bir kadın olarak, anlaşılır bir gururla, heyecanla etrafına bakınıyor. O kadar neşeli ki, kucağında ilk çocuğuyla ilerleyen bu anneyi görünce katı kalpler yumuşuyor, ellerinde silahlar, koca bıyıklı, kaba saba Galyalı askerler bile bu ailenin yanından geçerken gülümsüyor. Yenilenen dünyayı çürük dişlerini göstere göstere gülerek selamlıyorlar, varsın dişleri çürük olsun, mühim olan iyi niyet.</p>

  <p>Tapınak işte orada. Yakından bakıldığında, baş döndüren bir yapı, taş taş üzerine konup bir dağ inşa edilmiş sanki. Yontmaya, kaldırıp taşımaya ya da yerine koymaya hiçbir dünyevi gücün yetmeyeceği, ama yine de orada duran, hiç harç olmadan, kendi ağırlıklarıyla birbirlerine yapışan bu taşlar, tüm dünyanın bu şekilde inşa edilmiş olduğunu düşündürüyor. Aşağıdan bakıldığında pervazlar göğe değiyormuş gibi görünüyor. ilkinden epey farklı, yine de Tanrı’nın bile kurtaramayacağı, aynı yıkım, kargaşa ve kan gölüne mahkûm yeni bir Babil kulesi. Soran sesler olacak. Neden, binlerce kez soracaklar, bir cevap olması gerektiğine inanacaklar, sonra sesler yok olacak, çünkü sessiz kalmak daha iyi. Yusuf eşeği kervansarayın ahır kısmına bağlamaya gidiyor. Fısıh ve diğer dini kutlamalar sırasında burası o kadar kalabalık oluyor ki, sinekleri kovmaya çalışan deve kuyruğunu sallayacak yer bulamıyor, ama şimdi işler daha kolay, sayımın son günü de bitmiş ve yolcuların çoğu çoktan yola koyulmuş. Dışarıda, ortasında tapınağın yer aldığı dört yanı sütunlarla çevrili avluda feci bir kalabalık var, tefecisi, kuşçusu, celebi hepsi burada. Kral Hirodes’in yaptırdığı tapınağı görmeye gelen sayısız yabancı, türlü sebeplerle buraya gelmiş hacılar ve koşuşturan çocuklar da manzarayı tamamlıyor. O kadar geniş bir alan ki, buradan bakıldığında diğer uçtaki kimse ancak bir sivrisinek büyüklüğünde görünüyor, sanki Kral Hirodes’in mimarları Tanrı’nın gözünden bakmaya çalışarak, Rabbin yanında insanın, özellikle de Yahudi olmayan insanın, ne kadar önemsiz bir varlık olduğunun altını çizmek istemiş. Yahudilere gelince, eğer buraya amaçsızca gezinmeye gelmedilerse, hedefleri mekânın orta yeri olmalı, dünyalarının merkezi orası, Kutsallar Kutsalı orada bulunuyor, Yusuf ile Meryem de ona doğru ilerliyor, küçük İsa babası tapınağın kâhyasından iki güvercin aldıktan sonra oraya gidecek, tekele bağlanan bu kârlı ticareti ele alan birine kâhya denebilirse tabii. Zavallı kuşlar onları bekleyen sondan habersiz, havadaki et kokusu ve iplere asılmış kanatlar kimseyi rahatsız etmiyor, insanların sürükleye sürükleye kurban etmeye götürdüğü, dehşet içindeki öküzlerle inekler daha da kanlı ve pis bir görüntü oluşturuyor. Yusuf güvercinleri nasırlı ellerinin avuçlarına, bebeği beşiğe yerleştirir gibi yerleştiriyor, masum yaratıklar, adamın bir kafesin tellerine benzeyecek biçimde kıvırdığı parmaklarını yavaşça gagalıyor. Sanki şöyle söylemeye çalışıyorlar Yusuf’a, Biz memnunuz efendimizden. Ama Yusuf’un elleri güvercinlerin titreyen bedenlerini anlayacak, bunun anlamını çözecek kadar duyarlı değil.</p>

  <p>Tapınağa girişi sağlayan on üç kapıdan biri olan Ahşap Kapı’dan içeri giriyorlar. Taş levhalarda Latince ve Yunanca, Yahudi olmayanların buradan öteye gitmesi kutsal yasaya aykırıdır ve yasayı çiğnemenin cezası ölümdür, yazılı. Yusuf ile Meryem, İsa’yı aralarına alarak içeri giriyorlar, bu üçünün tapınaktan sağ salim çıkacağı kesin, ama garip güvercinler Meryem paklansın, yeniden saf olsun diye canlarını verecekler. Aramızda</p>

  <p>Voltaire’in hiciv sevdalısı havarilerinden biri olsaydı, kendini şöyle bir yorum yapmaktan alıkoyamayacaktı, ister güvercin olsun ister kuzu, isterse başka bir yaratık, bu dünyada kurban edilecek masumlar olduğu sürece saflık da olacaktır. Yusuf ile Meryem sonunda terasa çıkan on dört basamağı tırmanıyor. Kadınların avlusuna ulaşacaklar, solda ayinde kullanılmak için saklanan yağlar ve şarapların bulunduğu kiler, sağda ise Levi soyundan olmayan kâhinlerin odası var. Nezirler olarak anılan bu sabır küpü kâhinlerin saçlarını kesmeleri, ölü bedene yanaşmaları ve şarap içmeleri yasaktır. Avlunun diğer yanındaki girişin iki yanında, iyileştiklerine inanan cüzzamlıların kâhinlerin muayenesini beklediği oda ile odunların saklandığı depo duruyor. Sunağın ateşi asla ama asla çürük ya da kurtlu odunlarla beslenmiyor, bu sebeple odunlar her gün denetleniyor. Meryem buradan öteye geçemez, kıymetli kapı olarak bilinen Nikanor kapısına çıkan on beş basamaklı hilal şeklindeki merdiveni tırmanıp duracak, kadınların İsrailoğullarının avlusuna açılan kapıdan ileri gitmesi yasaktır. Kâhyalar adaklarını sunmaya gelen imanlıları girişte karşılıyor, ama o günlerde dindarlıktan anlaşılan bugün anlaşılandan farklı değildiyse, buradaki hava pek o kadar dindar değil, yanık yağın etrafa yayılan dumanı, taze kan ve buhur kokusu bir tarafa, insanların haykırışları, kurban edilmeyi bekleyen hayvanların iniltileri, böğürtüleri, melemeleri, ve bir de bir zamanlar zevkle şakıyan bir kuşun son çığlıkları kulak tırmalıyor. Meryem kâhyaya paklanmaya geldiğini söylüyor ve Yusuf kâhyaya güvercinleri veriyor. Yusuf kâhyayla beraber kapının arkasında kaybolmadan önce Meryem’in yapacağı tek şey, ellerini kuşların üzerine koymak. Meryem, Yusuf dönene kadar, kucağında bebeği, gelip geçene engel olmamak için bir kenara çekilip bekliyor.</p>

  <p>İsrailoğullarının avlusunda bir ocak, bir de hayvanların kurban edildiği kesimhane var, iki büyük taş masa üzerinde büyükbaş hayvanlar kesiliyor, koçlarla koyunlar ve keçilerle oğlaklar sırada bekliyor. Hemen yakında üzerinde demir kancaların bulunduğu uzun sütunlar var, kesilen hayvanların cesetleri bunlara asılıyor. O yana bakıldığında ellerinde bıçaklar, baltalar, testereler ile dur durak bilmeksizin çalışan kasaplar görülebiliyor. Odunların dumanı, buharlaşan kan, ter, yanık et ve deri kokusu yüzünden nefes almak güçleşiyor. Bu manzarayı seyreden kişinin, bütün insanlarla diğer mahlukatın babası olduğunu iddia etmesine rağmen Tanrı’nın nasıl olup da bunca vahşet, kan ve yıkımdan zevk alabildiğini anlayabilmesi için, herhalde ermiş olması gerekiyor. Yusuf kâhinlerin avlusu ile israiloğullarının avlusunu ayıran sınırın ötesinde bekleyecek, ama oradan bile yüksekliği dört insan boyunu aşan yüksek sunak görülebiliyor. Sunağın ilerisinde asıl tapınak duruyor, Çinlilerin ta o zamandan beri ürettiği iç içe geçmiş kutuları anımsatan bir tasarım bu, her bir kutu diğerinin içinde saklı, insan kutsal tapınağa uzaktan bakıp şöyle söylüyor, işte tapınak karşımda, sonra yabancıların avlusuna girip bir daha, işte tapınak karşımda, şimdi de marangoz Yusuf tırabzana dayanmış, işte tapınak karşımda, diyor, kim aksini iddia edebilir ki, başları Yunan usulü defne yaprağı motifleriyle süslü, duvara yerleştirilmiş dört sütunuyla geniş cephe karşısında duruyor, ilerisinde kapısı olmayan geniş giriş var, gel gelelim kişinin bu tapınaklar tapınağına girmesi, Hereal adlı kutsal mekânı boydan boya geçip, nihayet kutuların sonuncusuna, asıl tapınağa, Debir denen son odaya ulaşması söz konusu bile değil, çünkü bu tüm yasaklan çiğnemek olur. İçi evrenin kendisi gibi bomboş, mezar gibi penceresiz ve karanlık, hiç gün ışığı görmemiş ve tüm taşların birbirinin aynı olacağı yıkım ve yok oluş anına dek de görmeyecek olan taş duvarlı bu korkunç oda, kutsallar kutsalı diye anılıyor. Tanrı ne kadar ulaşılmazsa, o kadar Tanrı. Yusuf’sa sayısız Yahudi çocuğundan birisinin babası. Oğul değil ama baba iki masum güvercinin Ölümüne şahit olmak üzere, en az güvercinler kadar masum olan oğul dışarıda annesinin kucağında bekliyor. İnsan o yaşta düşünebiliyor mu bilinmez ama, bebek İsa eğer düşünebiliyorsa, demek dünya böyle bir yer, diye düşünüyor olmalı.</p>

  <p>Taşocağında yontulup bu devasa yapıya yerleştirildiğinden bu yana asla madeni bir alet değmemiş olan, iri ve kaba taş levhalardan oluşan sunağın yanı başında, keten mintanıyla yalınayak bir kâhin, kendisi gibi Levi soyundan gelen kâhyanın kendisine güvercinleri vermesini bekliyor. Güvercinlerden birini alıp sunağın bir köşesine götürüyor ve sonra ani bir hareketle güvercinin başını boynundan ayın veriyor. Etrafa kan sıçrıyor. Kâhin hayvanın kanından birkaç damlayı sunağın dibine damlatıyor, kanın geri kalanını akıtmak için güvercini bir çanağa yerleştiriyor. Günün sonunda gelip güvercini buradan alacak, artık güvercin onun malı. Diğer güvercinse tam bir kurban olacak, yani yakılacak. Kâhin kutsal ateşe çıkan rampayı tırmanıyor. Sunağın sağ kenarında kuşun kafasını boynundan ayırıyor, kanı dört köşesi koç boynuzları ile süslü kaideye akıtıp hayvanın iç organlarını çıkarıyor. Kimse bu olanlarla ilgilenmiyor, çünkü bu önemsiz bir ölüm. Kâhin hayvanın başını ve gövdesini tuzla ovup ateşe attıktan sonra, Yusuf kaşlarını çatıp başını uzatarak, birbirine karışan onca koku ve duman arasında kendi kurbanının kokusunu tanımaya çalışıyor. Yusuf emin olamıyor. Güvercinin yanan hayvanların yağlarıyla kuduran alevlerin içine atılan, kafasından ayrılmış, bağırsakları çıkarılmış sıska bedeni Tanrı’nın dişinin kovuğuna gitmeyecek. Aşağıda üç kâhin sabırsızlıkla bekliyor. Bir buzağı boynuna yediği satır darbesiyle yere yığılıyor, Ya rabbim, ne kadar da zayıf yarattın bizleri, ölmek ne kolay. Yusuf’un işi bu kadar, şimdi karısıyla çocuğunu alıp evine dönmesi gerekiyor. Meryem artık temiz, en azından dininin gereğini yerine getirmiş olması anlamında. Gerçekte temizlik, saflık gibi şeyler, çoğu insanın, özellikle de kadınların, ulaşmaya can atacağı şeyler değildir. Zamanla ve biraz da perhizle akıntıları yeniden düzene girdi, şimdi bir-iki şey dışında her şey eskisi gibi, dünya iki güvercininden oldu ve karşılığında bunların ölümüne neden olan bir çocuk aldı. Girdikleri kapıdan çıkıyorlar. Yusuf onlardan ayrılıp eşeği getiriyor, Meryem büyükçe bir taşa basıp eşeğe tırmanırken Yusuf oğlunu kucağında tutuyor. Oğlunu ilk kez kucağına almıyor ama bu kez, herhalde başları bedenlerinden ayrılan, bağırsakları çıkarılan güvercinlerin taze hatırası yüzünden, çocuğu annesine verirken elleri titriyor, oğlu için en korunaklı yerin kendi kucağı olduğunu düşünüyor. Şehrin girişine kadar karısıyla çocuğuna eşlik ettikten sonra inşaata dönüyor. Bir gün daha işe gelip bu haftayı noktalayacak ve yarın, Tanrı’nın izniyle Nasıra’ya, evine doğru yola koyulacak. Mika Peygamber de, o zamana kadar saklı tuttuğu sırrı o gece açıkladı. Kral Hirodes, ona işkenceler çektiren kâbusuna teslim olmak üzere uykuya dalarken, peygamberin sövüp saydıktan sonra sisler içinde kaybolmasını bekliyordu. Bunları duya duya sonunda ezberlemişti, artık canını pek sıkmıyorlardı. Ama bu kez hemen ayrılmaya niyeti olmayan peygamber, bu gece ona daha önce hiç söylemediği sözler söyleyecekti, Ey Beytüllahim, Yahudiye’nin illeri içinde değersizsin ama, İsrail’in yeni hükümdarına beşik oldun. Bu sözler odanın içinde derin bir tınıyla yankılandı. Hirodes’in gözleri açık, yatağında bu vahyin anlamını çözmek için kafa patlatıyor. Acaba gerçekten bir anlamı var mı. O kadar dalgın ki derisini kemiren karıncaları ve bağırsaklarında tüneller açan kurtçukları hissetmiyor bile. Vahiy her Yahudi’nin bildiği şeyleri tekrarlamıştı. Ayrıca Hirodes peygamberlerin sözlerini kafaya takacak bir adam da değildi, akrabalarının dalavereleri onu yeterince meşgul ediyordu. Ama bu kez aklını kurcalayan şey başkaydı. Peygamberin sözlerinin başka bir anlamı varmış, o hecelerle seslerin içinde çok yakın ve dehşet verici bir tehdit saklanıyormuş gibi, tuhaf bir huzursuzluk, bunaltıcı bir esrar perdesi. Bu saplantıdan kurtulmaya, yeniden uykuya dalmaya çalıştı, ama bedeni karşı geliyor, her yanı ağrıyor, düşünmek onu biraz olsun rahatlatıyordu. Kral Hirodes tavanı, kenar süslerini, hoş kokular salarak yanan iki meşalenin ışığında titrer gibi görünen kirişleri seyrederek düşündü, düşündü, ama bir cevap bulamadı. Sonra nöbet bekleyen hadımlardan birine seslendi, tapınaktan bir kâhin çağırmasını, kâhinin Mika peygamberin kitabını yanında getirmesini buyurdu. Sonraki bir saat boyunca saray ile tapınak, tapınak ile saray arasında müthiş bir koşuşturmaca yaşandı. Kâhin yatak odasına girdiğinde gün ağarıyordu.</p>

  <p>Kâhin yatak odasına girer girmez, Oku, diye buyurdu Hirodes, ve kâhin okumaya başladı, Tanrı’nın Moreşetli Mika’ya, Yotam, Ahaz ve Hizkiya’nın Yahudiye’ye hükmettiği zamanlarda dedikleri şunlardır. Neden çağrılmış olduğunu henüz anlayamayan kâhin, Hirodes, Bir sonraki bölüme geç, diyene kadar okumaya devam etti, sonra bir sonraki bölüme atladı, Sakın ey yattığı yatakta fenalık düşünen, ama burada durdu, kasıtlı olmasa da öyle bir densizlik etmişti ki korkuyla yutkundu, Hirodes’in okunan bu sözleri unutacağı umuduyla, hızla okumaya devam etti, Her şeyin tamamına varacağı o son gün Tanrı’nın evi dağların üzerinde yükselecek. Devam et, diye kükredi Hirodes, onu ilgilendiren şeyleri duymadığı için sabırsızlanıyordu, sonunda kâhin o bölümü buldu, Ey Beytüllahim, Yahudiye’nin illeri içinde değersizsin ama, İsrail’in yeni hükümdarına beşik oldun. Hirodes ellerini havaya kaldırdı, Bir daha oku şu son cümleyi, diye haykırdı, kâhin de okudu. Sonra bir kez daha, Oku, dedi ve kâhin üçüncü kez okudu. Uzun bir sessizliğin ardından, Bu kadar yeter, dedi kral, Çekilebilirsin. Şimdi her şeyi anlıyordu. Kitap bir doğum vaat ediyor, Mika’nın hayaletiyse bu doğumun gerçekleştiğini bildirerek onu uyarıyordu. Sözleri diğer peygamberlerin sözleri kadar anlaşılırdı ve daha anlaşılır olamazlardı, her şey açıkça ortadaydı, yanlış yorumluyor olsa da gayet iyi anlıyordu. Hirodes düşündü, düşündü, yüzü şekilden şekle girdi. Muhafız başını çağırttı ve derhal yerine getirilmek üzere bir emir verdi. Komutan geri dönüp, Emriniz yerine getirilmiştir, diye rapor ettikten sonra Hirodes, bu kez birkaç saat sonra gün ağarırken yerine getirilecek ikinci bir emir verdi. Öyleyse çok geçmeden verilen emrin ne olduğunu öğrenebileceğiz. Tapınağa varamadan, yolda askerler tarafından hayatına son verilen kâhin ise asla öğrenemedi. Yani verilen ilk emrin ne olduğunu bildiğimizi söyleyebiliriz, muhtemel sebep ve kaçınılmaz sonucu birbirine çok yakın. Mika’nın kitabına gelince, o kayboldu, tek nüsha olsaydı nice olurdu halimiz siz düşünün.</p>
</body>
</html>