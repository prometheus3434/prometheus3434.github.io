<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" type="text/css" rel="stylesheet"/>
</head>

<body>
  <h1 class=" sigil_not_in_toc">♣</h1>

  <p>Güneye doğru giderlerken, Samiriye’yi boydan boya hızla geçtiler, bir taraftan yolu gözlerken, diğer taraftan da korkuyla etraflarını süzüyorlardı. Bu bölgede yaşayan insanlardan bir zarar gelebilirdi, kötülükleri ve tanrı tanımazlıklarıyla tanınan, Nivine hükümdarı Salmanasar’ın on iki kavim dağıldıktan sonra buraya yerleştirdiği Asurlu kolonilerin mirasçılarıydı bunlar. Yahudi kanı taşırlardı ama yine de hepsi kâfirdi, Musa’nın beş kitabını tanımazlardı, Tanrı’nın tapınağı için seçtiği yerin Kudüs değil kendi bölgelerindeki Garizim Dağı olduğunu sanırlardı. Celile’den gelen yolcularımız bu yöreden hızla geçti ama, bu düşman toprağında açık havada iki gece geçirmek zorunda kaldılar, korkudan, yatmadan önce nöbetçi bırakıyorlardı. Samiriyelilerin vahşeti öylesine korkunçtu ki, susuzluktan ölmek üzere bile olsa Yahudiye bir kâse su vermezlerdi. Çok sıkıldılar, erkekler kadınlarla çocukları taciz ve küfürden, ve kim bilir, belki daha büyük kötülüklerden korumak için, alışılmadık bir biçimde ikiye ayrıldı, bir kısmı önlerinden, bir kısmı da arkalarından yürüdü. Ama Samiriye sakinleri zaman içinde ehlileşmiş olmalı, çünkü yol boyunca Celile kafilesi huzursuz bakışlar ve biraz da bağırış çağırıştan başka şey görüp duymadı, mesela çevre tepelerde yolculara taşlarla saldırmak için pusu kurmuş hırsızlar yoktu.</p>

  <p>Ramallah’a varmadan az önce, kafilenin en dindar üyeleri ya da burnu daha iyi koku alanlar, Kudüs’ün kutsal kokusunu duyduklarına yemin ediyorlardı. Burada Şimon ile ailesi kafileden ayrıldı, daha önce de belirttiğimiz gibi, sayıma bu civarda bir köyde katılacaklardı. Yolcularımız oracıkta, yolun ortasında Tanrı’ya şükranlarını sunup, birbirlerine veda ettiler. Evli kadınlar bin bir öğüt verdikleri Meryem’i yol boyunca eğitmiş, tecrübeyle öğrendiklerini onunla paylaşmışlardı. Sonra yine yola koyuldular, bazıları dört günlük yürüyüşün sonunda artık dinlenmek için aşağıya, vadiye indi, diğerleri Ramallah’a doğru, oradaki kervansarayda sığınacak bir köşe bulma umuduyla yola devam etti, çünkü hava kararıyordu. Kudüs’e vardıklarında Nasıra’dan gelenler de ayrılacak, çoğu Berşeba’ya doğru gidecek, oraya ancak iki gün sonra varabileceklerdi, marangoz ile karısı ise hemen yakındaki Beytüllahim’e gidecekler. Kucaklaşmalarla vedalaşmalar arasında Yusuf Şimon’u çağırdı, adamı bir kenara çekti, çekinerek rüyayla ilgili başka bir şey hatırlayıp hatırlamadığını sordu. Daha önce söyledim, benimkisi tam bir rüya gibi değildi. Ne olursa olsun, doğacak çocuğumun kaderini bilmeliyim. Karşıma geçmiş doğmamış çocuğunun kaderini soruyorsun, kendi kaderinden haberdar mısın. Ruhun gözleri daha derini görür, ve seninkiler, Tanrı tarafından seçilmiş kimselerinki gibi, belli gerçekleri görmeye açılmış olduğuna göre, benim karanlıktan başka bir şey göremediğim yerde bir şey görebilirsin. Oğlunun kaderini asla bilmeyeceksin, belki yakında kendi kaderinle yüzleşirsin, ama sorma artık, kaygılanma, bugünü yaşa. Bu sözlerin ardından Şimon sağ elini Yusuf’un başına koydu, Yusuf’u kimsenin duymadığı sözlerle kutsadı, sonra da onu bekleyen akrabalarının yanına döndü, rüzgârlı bir patikadan Şimon’un evinin bulunduğu vadiye iniverdiler, ev karşı yamacın eteğinde, yerden yorgun bacaklar gibi fırlayan kayaların ortasındaydı. Uzun zaman sonra Yusuf, Şimon’un sayılamadan öldüğünü haber alacaktı.</p>

  <p>Nasıra kafilesi çıplak göğün yıldızlarının altında, o ayazda, fark edilmekten korktukları için ateş yakmadan geçirdikleri iki geceden sonra, artık kervansarayın kemerlerinin gölgesinde huzur bulmak istiyordu. Kadınlar Meryem’in eşekten inmesine yardım ederken onu sakinleştirmeye çalıştılar, Merak etme, şimdi geçer, zavallı kızcağız fısıltıyla karşılık veriyordu, Biliyorum, artık daha fazla beklemeyeceğim, karnım daha ne kadar şişecek. Onu bir köşebaşına yerleştirip rahat ettirmeye çalıştılar, sonra gidip yemeği hazırlamaya koyuldular, geç oluyordu ve yolcular yemeği birlikte yemeye karar vermişti. O gece ateşin etrafında sohbet, şakalaşma ya da hikâye yoktu, Kudüs’ün kutsiyeti sessizlik gerektiriyordu, her adam kendi kendine soruyordu, Bana benzeyen ama tanıyamadığım bu adam da kim. Söylenen tabii ki tam bu değildi, insan kendi kendine konuşmaya böyle başlamaz, kendileri de akıllarından geçenlerin farkında değillerdi, ama şüphesiz bugün bizim gibilerin, kamp ateşinin kıvılcımlarını seyrederkenki sessizliği, ancak bu türden sözlerle anlatılabilir, bir sessizlik ki tüm sözlere bedel. Yusuf alevin ışığında, oturduğu yerden Meryem’in yüzünü görebiliyordu, ışığın kızıl aksi kadının yanağını okşuyor, karanlıkta vücut hatlarını ortaya çıkarıyordu, Yusuf o an karısının çekici bir kadın olduğunu anladı, şaşırdı. Doğal olarak şimdi vücudu şişlerle dolu, hatları biçimsizdi, ama Yusuf ona baktığında, doğumdan sonra geri gelecek alımlı genç kadını görüyordu. Aniden, aylar süren mecburi perhizin sonunda adeta isyan eden bedenini şehvet sardı, damarlarında bir arzu dalgası dolaşmaya başladı, onu nefessiz bıraktı. Meryem acı dolu bir çığlık attı, ama Yusuf ona yardıma gitmedi. Yusuf’un başından aşağı kaynar sular dökülmüştü sanki, iki gün önce Meryem’in yanında yürürken gördüğü dilencinin tatsız hatırası adamın beynini kemiriyordu. Meryem hamile olduğunu fark edeli beri bu dilencinin anısı ikisini de rahatsız ediyordu, çünkü Yusuf o adamın dokuz aydan beri karısının aklından çıkmadığını biliyordu. Karısına adamın nasıl biri olduğunu ya da nereye gitmiş olabileceğini soracak gücü de bulamıyordu. Kadın herhalde çılgına dönerdi, Yusuf’un duymak istediği son şeyse şu cevaptı, Adam mı, ne adamı. Eğer Yusuf daha da ısrar edecek olsaydı Meryem şüphesiz diğer kadınları şahit gösterecekti, Aranızda daha önce bizimle yürüyen bir adam gören var mı, muhtemelen onu gördüklerini reddedecek, başlarını sağa sola sallayacaklardı, hatta biri hayıflanarak şöyle de cevap verebilirdi, Sürekli kadın kısmının yanında gezen adam, bir tek şeyin peşinde olabilir. Ama Yusuf Meryem’in gerçekten hayret ettiğine inanmayacaktı, ister bir adam olsun, ister bir hayalet, o gün kadınlar arasında yürüyen her ne ise, Meryem’in onu görmediğine de inanmayacaktı. Kendi gözlerimle gördüm senin yanında yürüdüğünü, diye ısrar edecekti, ama Meryem, ısrar edemeyecekti, çünkü Kutsal yasa kadın kocasına itaat etmeli der, Yanımda yürüyen bir dilenci gördüğünde ısrar ediyorsan, sana karşı gelmeyeceğim, ama inan ki ben öyle birini görmedim. O aynı dilenciydi. Bunu nasıl söyleyebilirsin, sen onu hiç görmedin ki. Ondan başkası olamaz. Herhalde yavaş yürüyen bir yolcuydu o, önce erkekler geçti yanından sonra da biz geçtik, sen dönüp baktığında tesadüfen bizim aramızda görmüş olmalısın. Yaa, demek yanında bir adam olduğunu itiraf ediyorsun. Öyle değil, yalnızca haddini bilen bir eş olarak seni tatmin edebilecek bir açıklama arıyorum. Yusuf kısık gözlerle, yüzünde bir gerçek görebilmek umuduyla Meryem’i seyrediyor, ne yazık, yüzü ayın karanlık tarafı gibi gölgede kalmış, vücut batlarıysa sönmekte olan korun zayıf ışığında hâlâ belirgin. Sonunda Yusuf anlamaya çalışmaktan vazgeçiyor, başı düşüyor, uykuya dalarken, bir de acayip fikir götürüyor yanında, o dilenci belki de gelecekten çıkagelen oğlunun ta kendisi ve şunu söylemek için geldi, Bir gün işte böyle olacağım, ama sen bunu görecek kadar yaşamayacaksın. Yusuf bir tebessümle daldı uykuya, acı bir tebessümle. Meryem’in şöyle dediğini duyduğunu zannetti, Dilerim Tanrı’dan ki bu gece o dilenci başını sokabileceği bir yer bulsun. Çünkü, size doğrusunu söyleyeyim, kocalar ve karılar birbirlerine kocalar ve karılar gibi açılabilseydi, bu dünyadaki pek çok şey çok geç olmadan fark edilebilirdi.</p>

  <p>Geceyi kervansarayda geçiren yolcuların çoğu sonraki sabah erkenden Kudüs’e doğru yola koyuldu, yayan gidecekler birlikte hareket etti, böylece Yusuf, Berşeba’ya giden hemşerilerini gözden kaybetmeden, bu kez tıpkı gördüğü o dilenci gibi karısının yanında yürüyebildi, dilenci mi hayalet mi, her neyse işte. Yusuf Tanrı’nın ona doğacak oğlunu göstermekle büyük iyilik yaptığına ikna oldu, hem gördüğü kundağa sarılı, ufak tefek, şekilsiz bir yaratık da değildi, ne sümüklüydü, ne de pis kokular yayıyordu, koca adamdı o, babasından bile daha uzun boyluydu. Yusuf oğlunun yerini almaktan pek memnun, çünkü şimdi aynı anda hem baba hem çocuk oldu, bu his öylesine güçlü ki gerçek çocuğu, anasının karnında Kudüs’e doğru ilerleyen ufak mahluk, Yusuf için artık neredeyse önemsiz.</p>

  <p>Şehir uzaktan görününce hacılar coşkuyla, Kudüs, Kudüs, diye haykırıyor, işte karşı dağın tepesinde yükseliyor, gerçekten muazzam bir şehir, evrenin merkezi. Gün ortasında ışıl ışıl olan, güneş batarken altına dönüşen, ay ışığında ise fildişi rengine bürünen kristal bir taç. Kudüs, Ey Kudüs. Tam bu anda, sanki oraya Tanrı tarafından yerleştirilmiş olan tapınak ortaya çıkıyor, yolcularımızın yüzlerini, saçlarını ve mintanlarını okşayan esinti de Tanrı’nın işi olabilir, çünkü göğe baktığımızda, bulutlar arasından çıkan koca bir el görebiliyoruz, parmaklar çamurlu, avuç içinde ise bu dünyadaki her adamın, hatta her yaratığın hayat ve ölüm çizgileri görünüyor, ama bizim için artık, Tanrı’nın kendisinin hayat ve ölüm çizgilerini aramanın vakti geldi.</p>

  <p>Huşu ile titremeye başlayan yolcularımız avuç açıyor, şükranlarını sunabilmek için hep bir ağızdan duaya başlıyorlar ama herkes kendinden geçmiş, herkes ayrı telden çalıyor, aralarında metanetini koruyan birkaç kişi var, ama onlar da kendilerini zor tutuyorlar, Tanrı ile özel olarak, yüz yüze konuşmalarına izin verilmiş gibi, göğe bakarak içtenlikle dua ediyorlar.</p>

  <p>Bayırdan aşağı iniyorlar, vadiyi geçtikten sonra onları kutsal şehrin kapılarına götürecek son bir yokuş tırmanmaları gerekecek ve o yokuşu tırmanırlarken tapınak karşılarında giderek daha da yükselecek, Antonia kalesi de öyle, hatta o mesafeden bile, korkunç kalenin surlarında nöbet tutan Romalı askerlerin parlayan kalkanları seçilebilecek. Nasıra kafilesi burada veda etmek zorunda, çünkü Meryem çok yoruldu ve şehir surlarının görüş alanına girmesiyle iyiden iyiye hızlanan adımlara ayak uyduramıyor. Ve böylece Yusuf ile Meryem yolun ortasında baş başa kaldılar, kadın gücünü toplamaya çalışıyordu, adam ise gecikmeden dolayı telaşlanıyordu, hedefe varmaya çok az bir mesafe kalmıştı. Güneş suskun yolcularımızın üzerinde parlıyor, Meryem kendine hâkim olamıyor, çığlığı basıyor. Yusuf kaygıyla soruyor, Ağrın çoğalıyor mu, zavallı kadının ağzından ancak şu söz çıkabiliyor, Evet. Derken anlayabileceğinin ötesinde bir şey oluyor, yüzüne bir inançsızlık ifadesi çöküyor. O acıyı kendi bedeninde hissettiğinden emin, ama acı sanki bir başkasına ait. Kime ait öyleyse, içindeki çocuğa tabii ki. Bir başkasının acısını nasıl olur da hissedebilir, bu nasıl aynı zamanda onun da acısı olabilir. Akustiğin garip bir hilesi gibi, türediği sesten daha güçlü bir yankı. Yusuf telaşla soruyor, Sancın hâlâ kötü mü, ve Meryem nasıl cevap vereceğini bilemiyor. Hayır dese yalan söylemiş olur, evet dese, o da doğru değil, hiçbir şey söylememeye karar veriyor, acı orada, onu hissediyor, ama o kadar uzaktan uzağa hissediyor ki, sanki karnında acı ile kıvranan, yardımına gidemediği çocuğunu dışarıdan seyrediyor. Kimse ona emir vermedi, Yusuf kırbacını göstermedi ama eşek Kudüs’e giden yolu hızla kat etmeye devam ediyor, dolu bir yemliğin yanında uzunca bir süre aylaklık edeceği umuduyla koşuyor. Beytüllahim’e kadar daha çok yollan olduğunu bilmiyor, dahası, oraya vardıklarında da işler pek öyle kolay olmayacak. Jul Sezar örneğin, bir keresinde tüm haşmetiyle demişti ki, Geldim, gördüm, yendim, sonunda kendi oğlu katili oldu, tek gerekçesi öz oğul değil evlatlık olmasıydı. Baba ile oğul arasındaki çekişme, miras kalan suç, mirasın reddi ve masumların katli dünyamızda öteden beri yer etmiştir ve sonu gelecek gibi değildir.</p>

  <p>Şehir surlarından içeri girerlerken, Meryem artık çığlıklarına hâkim olamıyordu, sanki vücuduna bir kargı saplıyorlardı. Ama çığlıkları sadece Yusuf duyabiliyordu, pazar yerine dönen şehirde çok sayıda hayvanla bir arada yaşayan kalabalıktan çıkan ses, hayvanların sesini bile bastırıyor, kimse kimseyi duyamıyordu. Yusuf kararım verdi, Sen bu halde yola devam edemezsin, yakında bir baraka bulalım, yarın ben Beytüllahim’e gidip doğum yapmak üzere olduğunu söylerim, eğer şartsa kaydını daha sonra da yaptırırsın, Roma yasalarını iyi bilmiyorum, kim bilir, belki yalnızca aile reisi kayıt yaptıracaktır, öyleyse bu işimize gelir. Meryem onu rahatlatmaya çalıştı, Sancım dindi, ve doğruyu söylüyordu, ona çığlık attıran sancı bir sızıya dönmüştü, rahatsızlık veriyordu ama katlanılabilir bir şeydi, nasıl demeli, bu sanki başörtüsü takmak gibiydi. Yusuf rahatladı. Kudüs’ün dar sokaklarının kargaşasında sığınacak bir yer arama fikri onu çok kaygılandırmıştı. Sığınacak bir yer aramak, hele şu halde, ne korkunç olurdu, karısı doğurmak üzereydi ve her ne kadar itiraf edemese de, her adam gibi o da sorumluluktan fazlasıyla korkuyordu. Nasıra’dan büyük olmayan Beytüllahim’e vardıklarında her şeyin kolay olacağını düşündü, küçük yerlerde insanlar daha insan canlısı oluyordu.</p>

  <p>Bir kez Beytüllahim’e doğru yola koyulduktan sonra, artık Meryem’in sancısı mı var, sıkıntısını gizlemeye mi çalışıyor önemi kalmayacak, biraz dişini sıkarsa çok geçmeden varacaklar. Eşek kıçına bir şaplak yiyor, hızlanması için değil, zaten bu kalabalıkta daha hızlı gitme şansı yok, Yusuf’un rahatladığını ifade eden bir hareket bu. Tüccarlar dar sokakları doldurmuş, farklı diller konuşan, farklı milletlerden onca insan, durmadan birbirlerine tosluyorlar, ama her ne hikmetse, ne zaman bir Romalı yetkili ya da bir deve sürüsü görünse yol açılıveriyor, kalabalık Kızıl Deniz gibi ikiye yarılıyor. Nasıralı çift ve eşekleri yavaş adımlarla, pazar yerini dolduran cahil, düşüncesiz adamların arasından ilerliyor, onlara şöyle demek anlamsız olurdu, Bakın bu adamın adı Yusuf, yanındaki, karnı burnunda giden kadın ise onun kansı, adı Meryem, sayım için Beytüllahim’e gidiyorlar. Tanıştırma girişimimize ilgisiz kaldılarsa, bunun sebebi içinde yaşadığımız dünyada, her köşe başında, hemen her yaşta ve kim bilir ne kadar zor koşullar altında yaşayan sayısız Yusuf ve Meryem bulunmasıdır. Bunlar bebek bekleyen tek Yusuf ve Meryem değil, kim bilir, belki de aynı saatte, aynı cinsiyette, yani tercihen erkek, iki bebek daha doğacak ve belki de bu bebekleri birbirinden yalnızca bir yol ya da bir ekin tarlası ayıracak. Gel gelelim bu bebeklerin kaderleri, hepsine Yeşua adı konsa bile ki bu isim İsa ile aynı anlamdadır, birbirinden farklı olacak. Bizi doğmamış bir çocuğun adını bilmeye çalışmakla suçlayan varsa açıklayalım, asıl suç marangozda, bir süre önce, doğan ilk oğluna bu ismi koymaya karar verdi.</p>

  <p>Güney kapısından çıkan yolcularımız Beytüllahim’e ilerliyor, yakında hedefe varacaklarına seviniyorlar, yorucu yolculuğun sonunda artık dinlenebilecekler. Meryem’in dertleri henüz bitmedi, çünkü nerede ve ne zaman gerçekleşeceği bilinmeyen doğumun acısını o çekecek. Tevrat’a göre Beytüllahim Davut’un memleketi ve Yusuf kökünün o soyda olduğunu iddia ediyor, ama ya tüm akrabaları ölmüş ya da Yusuf onlarla bağını kaybetmiş ki bu da bizi şu sonuca götürüyor, henüz şehre varmadık ama, bu çift orada kalacak bir yer bulmakta güçlük çekecek. Beytüllahim’e vardıklarında Yusuf gördüğü ilk kapıyı çalıp şöyle söyleyemeyecek, Çocuğumun burada doğmasını istiyorum, evin kadını güler yüzle karşılamayacak onu, içeri buyur Yusuf Efendi, su kaynıyor, döşeği yere serdim, temiz giysimiz de var, kendini evinde hisset. Kurdun ot yeyip kuzu ile gezdiği altın çağlarda olaylar böyle gelişebilirdi. Ama bu demir çağı, vahşi ve iç karartıcı. Mucizeler mazide kaldı ya da henüz gelmedi. Aslında mucize, gerçek mucize, kim ne derse desin iyi değildir, çünkü gerçek mucize düzeni, onu geliştirmek amacıyla da olsa sarsmak demektir. Yusuf onu bekleyen sorunlarla yüzleşmek için sabırsızlanmıyor, ama yolda sancılar tekrar başlarsa ne yapacağını kara kara düşünüyor, bir hırsla dürtüyor eşeği, aptal hayvan, yürü. Çektiği çileyi bir eşek biliyor, Tanrı hep insanları düşünüyor, hem bütün insanları da değil, çünkü bazıları eşekler gibi, hatta daha kötü yaşıyor ve Tanrı onlara yardım etmek için bir şey yapmıyor. Kafileden biri Yusuf’a Beytüllahim’de bir kervansaray olduğunu söylemişti, bu kalacak yer sorununa çözüm olabilir. Gel gelelim bu mahzun marangoz, hamile karısının pek meraklı celeplerle çobanların diline düşmesini, o meraklı bakışlara maruz kalmasını istemiyor. Bu adamlardan bazıları gözettikleri hayvanlardan daha kaba, hem de çok daha kaba, bunların bir fazlası var çünkü, Tanrı bunlara konuşma becerisi vermiş, en azından hayvanlar sessiz duruyor. Yusuf sonunda sinagogdaki ihtiyarlara danışmaya karar veriyor ve bunu daha önce yapmadığı için kendine kızıyor. Biraz rahatladığını hissediyor, Meryem’e sancısının devam edip etmediğini soracak gibi oluyor, ama sonra vazgeçiyor ve hiçbir şey söylemiyor, çünkü çocuğun ana rahmine düşüşünden doğuma kadarki sürecin tamamı kirlidir. Kadının korkunç rahmi, o iblis beşiği, o labirent, kan ve su, patlayan zar, bebekle çıkan o artıklar, ey Tanrım, neden oğlumun bu pislikle dünyaya gelmesine mâni olmuyorsun. Dün, bugün ve yarın, başlangıçta, ortada ve sonda hepimizi kutsal ışığınla yaratsaydın, soylularla basit insanları, krallarla marangozları ayırmasaydın hem senin için hem de bizim için ne iyi olurdu. Böylece Yusuf, aklının daha ciddi şeylerle meşgul olduğunu hissettirerek, ilgisizce sordu, Nasıl hissediyorsun. Tam zamanında gelen bir soru, çünkü Meryem çektiği acıyla, daha doğrusu onu çeken acıyla ilgili yeni bir şey hissetmeye başlıyor.</p>

  <p>Yaklaşık bir saattir yoldalar, Beytüllahim artık uzakta olamaz. Kudüs’ü Beytüllahim’e bağlayan yol bomboştu, oysa Kudüs’e bu kadar yakınken, burada gidiş gelişin çok daha yoğun olması beklenirdi. Yol ayrımında, bir yolun Berşeba’ya bir yolun Beytüllahim’e gittiği noktada sanki dünya çekilmiş, örtünmüştü. Dünyanın bu halini, gözlerini yuman ve böylece gelip geçenin ayak seslerini dalların arasına gizlenen kuşların şarkısını dinler gibi dinleyen bir adama benzetebiliriz, dallarda gizlenen kuşlara da biz böyle görünüyor olmalıyız.</p>

  <p>Sağda Rahel’in, Yakup’un on dört yıl beklediği gelinin mezarı var. Yedi yıllık hizmetinin karşılığında Lea’yı almıştı, yedi yıl daha sabrettikten sonra ise sevdiği kadını, kendisinin Bünyamin adını koyduğu oğlunu Beytüllahim’de doğurup ölen Rahel’i aldı. Bünyamin sağ kolumdan olan oğlum demektir, Rahel son nefesini verirken ona haklı olarak, kederimin oğlu anlamına gelen Benoni ismini layık görmüştür. Tanrı korusun, bu bir lanet olmasın. Evler görünmeye başladı, Nasıra’dakiler gibi bunlar da çamur rengi, ama bu sanki yeşille gri karışımı daha mat bir çamur. Meryem bayılmak üzere, eşek sırtında, vücudu her an biraz daha öne yatıyor. Yusuf yardıma geliyor, Meryem dengede durabilmek bir kolunu Yusuf’un omzuna doluyor. Bu dokunaklı sahneye tanıklık edecek kimsenin olmaması ne kötü. Bu halde vardılar Beytüllahim’e.</p>

  <p>Meryem’in haline rağmen Yusuf yakında bir kervansaray olup olmadığını sordu, en azından bir sonraki sabaha kadar dinlenebilirlerdi. Meryem sancıya zor dayanıyordu ama henüz doğumun yakın olduğunu gösteren bir işaret yoktu. Vakit daha erkendi ve celeplerle çobanların çoğu henüz dışarıdaydı, ama kasabanın diğer ucundaki, yine pis ve gürültülü, yarı ahır yarı pazar kervansarayda sessiz bir köşe bulamadılar. Çiftimiz geri döndü. Yusuf Meryem’i bir incir ağacının altında sessiz bir yere bıraktı ve ihtiyarlara danışmaya koştu. Sinagogda bekçiden başka hiç kimse yoktu, o da sokaktaki çocuklardan birini çağırdı, Yusuf’u çocukla beraber, belki bir yardımı dokunur diye ihtiyarlardan birinin evine gönderdi. Masumlara, en azından onları hatırladığı zamanlarda destek olan Talih, bu son dakikada Yusuf’u, karısını bıraktığı meydana götürdü. Yusuf neredeyse canından olan kadını incir ağacının cılız gölgesinden tam zamanında kurtardı, halbuki incir ağacı yörede bolca bulunur ve bu ağacın gölgesinin cılız olduğunu en baştan akıl etmeleri gerekirdi. Böylece, lanetli ruhlar gibi, tekrar yollara düşüp ihtiyarı aramaya başladılar, ama yaylaya gitmişti ve epey bir süre geri gelmeyecekti. Bunu öğrenen marangoz Tanrı’dan sabır diledi ve bağırdı, Yok mudur Tanrı hakkı için hamile kanına sığınacak yer bulacak biri. Tüm istediği sakin bir köşeydi, kendi yorganlarını getirmişlerdi. Kim bilir, belki de burada kadına doğumda yardım edecek bir ebe bile yoktu. Bunları dile getirmiş olmanın verdiği utanç ile marangozun yüzü kızardı. Cariye içeri girip evin hanımına olanları anlattı, geri döndüğünde ise o evde kalamayacaklarını, evin hanımının sığınacak başka bir yer aramalarını buyurduğunu söyledi. Kasabada böyle bir yer bulma ihtimali olmadığından, evin hanımı çevre tepelerde bir mağara aramalarını öneriyordu. Peki ebe ne olacak, diye sordu Yusuf ve cariye, hanımı izin verirse ve marangoz da kabul ederse kendisinin yardıma gelebileceğini söyledi, çünkü birçok doğumda bulunmuştu. Ne kötü zamanlar bunlar, hamile bir kadın kapıya geliyor, biz de onu avludan geri çevirip, kurt gibi, ayı gibi mağarada doğurmasını tembih ediyoruz. Vicdanımız sızladı, kalktık oturduğumuz yerden, kapıya gidip, başları üzerinde bir çatıya böylesine muhtaç olan bu çifti kendi gözlerimizle görmek istedik. Zavallı kızın süzgün yüzü yüreğimizi burktu, neden onları içeri alamayacağımızı anlatmaya başladık, ev ziyarete gelen çocuklar yüzünden bayağı kalabalıktı, hatta torunlar da vardı, yeğenler de. Gördüğünüz gibi, burada hiç yer yok, ama cariye sizi ahır olarak kullandığımız bir mağaraya götürecek. Orada hayvanımız yok şimdi, rahat edebileceğiniz bir yer. Genç çift bu cömert teklifi minnetle karşıladı, ve sonra köşemize çekildik, üstümüze düşeni yapmıştık ve artık vicdanımız rahattı.</p>

  <p>Bu gidiş gelişler, bu oturup kalkmalar, bu rica minnet sonunda mavi göğün rengini soldurdu ve güneş dağın ardında kaybolmaya başladı. Salomi adlı cariye onlara rehberlik etti. Ateş yakabilmek için koz, içinde su ısıtacağı bir toprak çanak, bir de hastalanmasın diye, yeni doğan çocuğu temizlemek için tuz almış. Meryem yanında bez getirmiş, Yusuf’un da göbek bağını kesmek için bıçağı vardı, belki de cariye Salomi bu iş için dişlerini kullanacaktı, her ne ise, artık doğuma hazırlardı. Ne olursa olsun ahırın evden aşağı kalır yanı yoktur, yemlikte geceleyen, yemlikle beşik arasında bir fark olmadığını bilir. Eşek de bir fark görecek değildi, sonuçta ister cennette olsun ister burada dünyada, ot ottur. Mağaraya vardıklarında akşam güneşinin altın rengi ışığı tepelere vuruyordu. Mağaraya varmaları vakit aldıysa sebebi, yollarının uzun olması değil, artık başını sokabileceği bir yer bulan Meryem’in sancılarına teslim olmasıydı. Yavaş ilerlemelerini rica etmişti, çünkü eşek her tökezlediğinde kadının içi dışına çıkıyordu, dışarıda solmakta olan ışık mağaranın karanlığıyla boy ölçüşemiyordu, ama cariye yanında getirdiği közün üzerine yerleştirdiği otlar ve kuru dalların yardımıyla öyle bir ateş yaktı ki, sanki mağaranın içinde şafak yeniden söktü. Sonra duvardaki bir çıkıntıda duran kandili yaktı, Meryem’e uzanması için yardım etti ve Süleyman’ın yakındaki kuyularından birinden su çekmeye gitti. Döndüğünde Yusuf’u çılgına dönmüş halde buldu. Zavallı adamı suçlamamalıyız, bir adamın böyle bir telaşla başa çıkması beklenemez, yapabileceği tek şey karısının elini tutup her şeyin yolunda gitmesini umut etmektir. Ama Meryem tek başına. O dönemde bir Yahudi erkeği karısına böyle yakınlık gösterseydi, yer yerinden oynardı. Cariye içeri girdi, cesaret verici birkaç söz söyledi, sonra kadının bacaklarının arasına eğildi, çünkü içeri bir şey girerken ya da dışarı bir şey çıkarken, kadının bacakları ayrık olmalı. Salomi bugüne kadar kaç çocuk doğurttuğunu artık hatırlamıyordu ve onun için zavallı Meryem’in sancıları diğer kadınların sancılarından farklı değildi, çünkü Tanrı ilk günahtan sonra Havva’ya şöyle söylemişti, Acını ve çocuklarını çoğaltacağım, bu dünyaya çocuklarını acı ile getireceksin, yüzyıllar acıyla, sancıyla geçti ama Tanrı henüz doymadı, işkence devam ediyor. Yusuf birden yok oldu, Meryem’in çığlıklarına dayanamadığı için mağaranın girişinden de uzaklaştı, kaçtı ama acıyı çeken sanki Meryem değil toprakmış gibi, çığlıklar peşini bırakmadı. Öyle bir gürültü koptu ki yakındaki çobanlar gelip Yusuf’u sorguya çekti. Sanki toprak bağırıyor, marangoz da cevap veriyordu, Karım şuradaki mağarada doğum yapıyor. Biri sordu, Sen bu yöreden değilsin, öyle değil mi. Değilim, Nasıra’dan geldik, Celile’dedir, sayıma katılacağız, varır varmaz karım fenalaştı ve şimdi orada. Solan ışıkta bu dört adamın yüzlerini seçmek artık mümkün değil, yakında tamamen gözden kaybolacaklar, sadece sesleri gelecek. Yiyecek bir şeyin var mı, diye sordu çobanlardan biri. Var biraz, diye cevap verdi Yusuf, sonra bir ses dedi ki, Çocuk doğduğunda haber et, biraz koyun sütü getiririm, diğer bir ses girdi araya, Ben de peynir getiririm. Sonra uzun bir sessizlik, ve üçüncü çoban konuşuyor. Sesi sanki yerin dibinden geliyor, Size ekmek getireyim.</p>

  <p>Yusuf ile Meryem’in oğlu her çocuk gibi anasının kanına bulanmış halde, sular damlatarak doğdu ve sessizce acı çekmeye başladı. Sonra ağladı, çünkü ağlattılar, tek sebep buydu, ağlattılar. Şimdi yemliğin içinde örtülere sarınmış yatıyor, eşek bağlı olduğu ip kısa tutulduğundan yemliğe yanaşamıyor, dolayısıyla bebeği ısıracak gibi değil. Yusuf yaklaşırken Salomi dışarıda doğumdan artakalanları gömüyordu. Adam içeri girene kadar dışarıda bekledi, serin geceyi içinde hissetmek istiyor, sanki doğumu yapan kendisiymiş gibi yorgun hissediyordu. Hayali buydu, ama asla kucağına kendi çocuğunu alamayacaktı.</p>

  <p>Bayırdan aşağı üç adam iniyor. Bunlar çobanlar. Mağaraya birlikte giriyorlar. Meryem uzanmış, Yusuf dirseğini yemliğin bir köşesine dayamış oğlunu seyrediyor. İlk çoban öne çıkıp şöyle söylüyor, işte benim koyunumdan süt, kendi ellerimle sağdım. Meryem gözlerini açıyor ve gülümsüyor. Sıra ikinci çobanda, Bu peyniri kendim yaptım. Meryem başını sallıyor ve yine gülümsüyor. Üçüncü çoban heybetli omuzlarıyla bir an tüm mağarayı kaplıyor, yeni doğan bebeğin ana babasına bakmadan şöyle söylüyor, Hamuru kendi ellerimle yoğurdum, ekmeğimi toprağın altındaki ateşle pişirdim. Adamın ağzından bu sözler çıkınca, Meryem onun kim olduğunu anlıyor.</p>
</body>
</html>