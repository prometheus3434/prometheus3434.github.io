<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p3"><span class="t5">&nbsp;</span></p>

  <h1 class="h11"><a id="ncx511"></a>Sekizinci Bölüm</h1>

  <p><span class="t1">&nbsp;</span></p>

  <h2 class="h22" id="sigil_toc_id_16"><a id="ncx513"></a>1</h2>

  <p>Alevler söndü. İnsan savaşçılar -kaleden üç yüz kişi, iki yüz Kefaretçi ve yaklaşık üç yüz Göçebe- tünelin ağzında toplandı. Gecenin geri kalanı bölümü boyunca mahsur kalan Meklere ne yapacaklarını tartıştılar. Güneşin doğuşuyla, karıları ve çocukları hâlâ içeride olan Hagedorn Kalesi'nden gelen adamlar, onları getirmek için gittiler. Geri döndüklerinde, yanlarında bir grup kaleli bay da vardı: Aralarında Beaudry, O. Z. Garr, Isseth ve Aure de bulunuyordu. Bir zamanki eşitlerini; Hagedorn, Xanten, Claghorn ve diğerlerini çabucak ama Meklerle sanki eşitleriymiş gibi savaşarak prestij kaybettiklerini ima eden kesin ve ciddi bir tarafsızlıkla selamladılar.</p>

  <p>"Şimdi ne olacak?" diye sordu Beaudry Hagedorn'a, "Mekler kapana kısıldılar, ama onları dışarı çıkaramazsınız. Kas-arabalarında şurup depolamış olabilirler; aylarca hayatta kalabilirler."</p>

  <p>O. Z. Garr, bir askeri teorisyen bakışıyla durum saptaması yaptı ve bir hareket planı önerdi. "Topları getiriniz -ya da astlarınıza getirtiniz- ve onları kas-arabalarına yükleyiniz. Bu yaratıklar yeteri derecede güçsüz düştüklerinde topları içeri yollayınız ve kalenin işlerini görecek kadarını sağ bırakıp hepsini temizleyiniz; eskiden dört yüz tane kadar çalışıyordu, bu kadarı yeterli olacaktır."</p>

  <p>"Ha!" diye bağırdı Xanten. "Böyle bir şeyin asla tekrarlanmayacağını sana bildirmek, bana çok büyük bir zevk veriyor. Eğer sağ kalan Mek olursa, onlar uzay gemilerini tamir edecekler, bakımlarını bize öğretecekler; sonra da biz onları ve Köylüleri kendi dünyalarına geri götüreceğiz."</p>

  <p>"Ondan sonra, hayatlarımızı nasıl sürdüreceğimizi sanıyorsunuz?" diye buz gibi bir tonla sordu Garr.</p>

  <p>"Şurup üreteçleriniz var. Kendinize birer kese takın ve şurup için."</p>

  <p>Garr başını geriye attı, Xanten'e soğuk bir tavırla, yukarıdan aşağı baktı. "Bu sizin düşünceniz; yalnızca sizin küstah fikriniz. Diğerlerininkini de duyalım. Hagedorn -siz bir zamanlar bir baydınız. Sizin de felsefeniz bu mu, medeniyet yok mu olmalı?"</p>

  <p>"Yok olması gerekmiyor," dedi Hagedorn, "hepimizin -bizim kadar sizin de- onun için emek harcaması koşuluyla. Artık kölelik olamaz. Buna ikna oldum."</p>

  <p>O. Z. Garr topukları üzerinde dönüp, kaleye giden sokağa daldı; en gelenekselci yoldaşları da onu izledi. Birkaçı kenara çekilip, Xanten ile Hagedorn'a bir iki kötü bakış atarak, alçak sesle aralarında konuşmaya başladılar.</p>

  <p>Kalenin surlarının üstünden aniden bir çığlık duyuldu: "Mekler! Kaleyi alıyorlar! Alt katlara girdiler! Saldırın! Bizi kurtarın!"</p>

  <p>Aşağıdakiler şaşkınlıkla yukarı baktılar. Daha bakar bakmaz kalenin kapıları kapandı.</p>

  <p>"Bu nasıl olabilir?" diye sordu Hagedorn. "Hepsinin tünele girdiklerinden eminim!"</p>

  <p>"Çok açık," dedi Xanten acı bir sesle. "Kalenin altını oyarlarken, aşağı katlara bir tünel açmışlar!</p>

  <p>&nbsp;Hagedorn sanki tek başına kayalığa saldıracakmış gibi ilerlemeye başladı, sonra durdu. "Onları dışarı atmalıyız. Kalemizi yağmalamalarına asla izin veremeyiz!"</p>

  <p>"Ne yazık ki," dedi Claghorn, "duvarlar, Mekleri engellediği kadar bizi de engelliyor."</p>

  <p>"Kuş-arabalarıyla yukarıya birilerini gönderebiliriz! Bir kere yerimizi sağlamlaştırdık mı, onları tek tek avlayıp yok ederiz."</p>

  <p>Claghorn kafasını salladı. "Surlarda ve uçuş-güvertesinde bekleyip yaklaşan Kuşları vurarak düşürürler. Ufacık bir yeri ele geçirsek bile, çok fazla kan dökülecektir: Her Mek için birimiz öldürülecek. Üstelik hâlâ sayıca bizden üçe ya da dörde bir üstünler."</p>

  <p>Hagedorn inledi: "Malım mülkümün arasında eğlendiklerini, elbiselerimle çalımlı çalımlı yürüdüklerini, kokularımla yıkandıklarını düşünmek bile beni hasta ediyor!"</p>

  <p>"Dinleyin!" dedi Claghorn. Yükseklerden enerji topunun çatırtılarını ve insanların çığlıklarını duydular. "Surlarda direnenler var!"</p>

  <p>Xanten, olayların dehşetinden bu kez seslerini kesmiş ve içlerinde korkuyla karışık bir saygı duygusu oluşmuş Kuşların yanına gitti. "Beni saçma menzili dışında ama Meklerin ne yaptıklarını görebileceğim, kalenin üzerinde bir yere uçurun!" .</p>

  <p>"Dikkat, dikkat et!" diye vırakladı Kuşlardan biri "Kalede kötü şeyler oluyor."</p>

  <p>Kuşlar kayalığın etrafında büyük bir daire çizerek, onu kalenin üzerine, Mek saçma-tüfeklerinin erişemeyeceği bir yere çıkardılar. Biraz önce çalışmaya başlayan topların yanında otuz kadar erkek ve kadın duruyordu Büyük Binaların, Kubbeli Bina'nın ve Saray'ın arasında topların taşınamayacağı her yerde Mek kaynıyordu. Plaza cesetlerle doluydu: Baylar, bayanlar ve çocukları -Hagedorn Kalesi'nde kalmayı tercih edenlerin neredeyse hepsi.</p>

  <p>Bir topun arkasında O. Z. Garr duruyordu. Xanten'i fark ettiğinde histerik bir öfkeyle haykırdı, topu ona çevirdi ve ateş etti. Kuşlar çığlıklar atarak yana kaçmaya çalıştılar, ama atış ikisini parçaladı. Kuşlar, araba, Xanten birbirlerine dolaşarak düştü. Bir mucize kabilinden hayatta kalan dört kuş dengelerini tekrar buldular ve yerden otuz metre yüksekte çılgınca acı veren bir güçle düşüşü yavaşlattılar, düzeldiler, bir an havada asılı kaldılar ve sonunda yere indiler. Xanten sendeleyerek arapsaçı gibi karışmış iplerden kurtuldu. İnsanlar koşarak yanına geldi.</p>

  <p>"Bir şeyin var mı?" diye haykırdı Claghorn.</p>

  <p>"Bir şeyim yok. Ama çok korktum." Xanten derin bir nefes aldı ve kayalığın bir çıkıntısına oturdu.</p>

  <p>"Yukarıda ne oluyor?" diye Claghorn sordu.</p>

  <p>"Hepsi ölmüş," dedi Xanten, "birkaç tanesi hariç, hepsi. Garr çıldırmış. Bana ateş etti."</p>

  <p>"Bakın! Mekler surlarda!" diye bağırdı A. L. Morgan.</p>

  <p>"Bakın!" diye bağırdı bir başkası. "İnsanlar! Atlıyorlar! Hayır, hayır, atılıyorlar."</p>

  <p>Bazıları insandı, bazıları da düşerken yanlarında bazı Mekleri de çekiyorlardı; hepsi korkunç bir yavaşlıkla düşüp öldüler. Düşmeler durdu. Hagedorn Kalesi artık Meklerin elindeydi.</p>

  <p>Xanten kendisine hem çok tanıdık, hem de çok yabancı gelen bu silueti bir kez daha inceledi.</p>

  <p>"Dayanamazlar. Sadece güneş kolektörlerini yok etmemiz yeter, o zaman kendilerine şurup yapamazlar."</p>

  <p>"Öyleyse hemen harekete geçelim," dedi Claghorn. "Meklerin akılları başlarına gelip Kuşları toplarla vurmayı düşünmeden."</p>

  <p>Emir vermek için gitti ve her biri insan kafası büyüklüğünde kayalar taşıyan kırk Kuş yükselip, kalenin etrafında bir daire çizdiler. Biraz sonra da geri dönüp güneş kolektörlerinin yok edildiğini rapor ettiler.</p>

  <p>Xanten, "Bütün yapacağımız, ani bir çıkış hareketine karşı tünel ağızlarını kapatmak. Sonrası sabır işi."</p>

  <p>"Peki ahırlardaki Köylülere ve Feynlere ne olacak?" diye sordu Hagedorn yıkılmış bir sesle.</p>

  <p>Xanten hafifçe kafasını salladı. "Daha önce Kefaretçi olmayanların da, artık Kefaretçi olmaları lazım." Claghorn homurdandı: "İki aydan daha fazla dayanamazlar."</p>

  <p>Ama iki ay geçti, üç ay geçti ve dört ay geçti: En sonunda bir sabah büyük kapılar açıldı ve bitkin bir Mek tökezleyerek ilerledi. "İnsanlar: biz açlıktan ölüyoruz," dedi. "Hazinelerinizi koruduk. Hayatlarımızı bağışlayın, yoksa ölmeden önce her şeyi yok edeceğiz."</p>

  <p>Claghorn cevapladı: "Bizim şartlarımız da şöyle: Hayatlarınızı bağışlayacağız. Siz kaleyi temizleyecek, cesetleri kaldırıp gömeceksiniz. Uzay gemilerini tamir edecek ve onlar hakkında bildiğiniz her şeyi bize öğreteceksiniz. Sonra sizi Etamin Dokuz'a yollayacağız."</p>

  <p><span class="t1">&nbsp;</span></p>

  <h2 class="h22" id="sigil_toc_id_17"><a id="ncx554"></a>2</h2>

  <p>Beş yıl sonra, Xanten ve Glys Meadowsweet iki çocuklarıyla birlikte, Sande Nehri yakınındaki evlerinden kuzeye doğru bir yolculuk yapmaya niyetlendiler. O civara uğramışken, artık sadece iki-üç düzine insanın yaşadığı Hagedorn Kalesi'ni de ziyaret fırsatı buldular. Hagedorn da hâlâ orada yaşıyordu.</p>

  <p>Hagedorn yaşlanmıştı, ya da Xanten'e öyle göründü. Saçları beyazdı; bir zamanlar candan ve geniş olan yüzü incelmiş, nerdeyse solmuştu. Xanten onun ruh halinin ne olduğunu pek anlayamadı...</p>

  <p>Devasa kayalık ve kaleyi arkalarına alarak, bir kestane ağacının gölgesinde durdular. "Artık burası büyük bir müze," dedi Hagedorn. "Ben müze müdürüyüm ve bu, benden sonraki bütün Hagedornların da işi olacak; çünkü burada korunup saklanacak, değeri hesaplanamaz bir hazine var. Kaleye daha şimdiden bir eskilik havası çöktü. Binalar hayaletlerle yaşıyor. Onları sık sık görüyorum, özellikle de şölen akşamlarında... Ah Xanten, ne güzel zamanlardı değil mi?"</p>

  <p>"Doğrusu, evet," dedi Xanten. İki çocuğunun başlarını okşadı. "Ama gene de o günlere dönmeyi istemiyorum. Artık, kendi dünyamızda insanız, daha önce hiç olmadığımız kadar."</p>

  <p>Hagedorn üzüntüyle başını salladı. Sanki eline ilk defa bakma fırsatı geçmiş gibi yukardaki muazzam yapıya baktı. "Geleceğin insanları Hagedorn Kalesi hakkında ne düşünecekler? Hazineleri, kitapları, pelerinleri hakkında?"</p>

  <p>"Gelecekler ve şaşırıp hayran kalacaklar," dedi Xanten. "Bugün benim hissettiklerime çok benzer şeyler hissedecekler."</p>

  <p>"Orada hayran kalacak çok şey var. İçeri gelmek ister misiniz, Xanten? Hâlâ sıra sıra asil esans şişelerimiz var."</p>

  <p>"Teşekkür ederim, ama istemem," dedi Xanten. "Eski hatıraları uyandırmak istemiyorum. Biz yolumuza gideceğiz; hemen."</p>

  <p>Hagedorn üzüntüyle kafasını salladı. "Çok iyi anlıyorum. Bugünlerde ben bile sık sık hayallere dalıyorum. İyi o zaman, güle güle, keyifle evinize dönünüz."</p>

  <p>"Öyle yapacağız, Hagedorn. Teşekkürler ve Allahaısmarladık!"</p>

  <p><span class="t1">&nbsp;</span></p>

  <p class="p7"><span class="t15">S O N</span></p>
</body>
</html>
