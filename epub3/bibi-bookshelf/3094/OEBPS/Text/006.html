<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p3"><span class="t5">&nbsp;</span></p>

  <h1 class="h11"><a id="ncx176"></a>Üçüncü Bölüm</h1>

  <p><span class="t1">&nbsp;</span></p>

  <h2 class="h22" id="sigil_toc_id_5"><a id="ncx178"></a>1</h2>

  <p>Kalelerin asil halkı, kendilerine bütün güvenlerine rağmen, bazılarının batıl itikat diye alay ettikleri nedenlerle gece vakti kırlarda başıboş dolaşmaktan hoşlanmazlardı. Yıkık harabelerin yanında mecburen geceleyen gezginler daha sonra ne hayaller görmüşler: eski çağlardan kalma müzik sesleri, ay-kasvetlilerinin iniltilerini ya da hayalet avcıların boru seslerini duymuşlar. Diğerleri soluk pembe ve yeşil ışıklar, ormanda koca adımlarla koşan hayaletler görmüşler. Artık ıslak ve soğuk bir harabe olan Hode Manastırı'nın Beyaz Cadı'sının ortalığı dehşete veren çığlığı da meşhurdur…</p>

  <p>Buna benzer yüz vaka biliniyordu ve inatçılar bunlarla alay etseler de, hiçbiri gereksiz yere gece vakti kırlarda seyahat etmezdi. Gerçekten de, eğer hayaletler hakikaten trajik ve üzücü olaylara sahne olan yerlere dadanıyorlarsa, o zaman Yaşlı Dünya'nın tüm bölgelerinin sayılamayacak kadar çok hayalet ve hortlağın yuvası olması gerekiyordu -özellikle de Xanten'in kas-arabasıyla geçtiği her kayanın, her çayırın, her dere ve bataklığın insan tecrübelerinden oluşan kalın bir kabukla kaplandığı bu bölgenin.</p>

  <p>Ay iyice yükseldi; araba eski yol boyunca kuzeye ilerledi. Çatlak beton dilimler ay ışığında soluk soluk parlıyordu. Xanten iki defa kenarda yanıp sönen turuncu ışıklar gördü ve bir kere de bir servi ağacının gölgesinde ayakta duran uzun boylu, sakin bir siluetin sessizce onun geçişini izlediğini gördüğünü sandı. Xanten, tutsak Mek'in bir dolap çevirmek için plan yaptığını çok iyi biliyordu. Çıkıntıları olmadan Mek kendini kişiliksiz ve sersemlemiş hissediyor olmalıydı, ama Xanten kendi kendine uyuklamaması gerektiğini hatırlattı. Yol bazı yapıların hâlâ ayakta durduğu bir şehirden geçiyordu. Göçebeler bile bu eski şehirlerde barınmazlardı. Havadaki mikroplardan, ya da belki de hüznün kokusundan korkuyorlardı.</p>

  <p>Ay en yüksek noktasına erişti. Manzara gümüş renginin, siyahın ve grinin yüzlerce tonuyla uzayıp gidiyordu. Xanten etrafa bakındı ve uygar yaşamın kayda değer bütün zevklerine rağmen, hâlâ Göçebe yaşantısının basitliği ve ferahlığı lehinde söylenebilecek birçok şey olduğunu düşündü. Mek sinsi bir hareket yaptı. Xanten kafasını bile çevirmedi. Kamçısını havada şaklattı. Mek tekrar sakinleşti.</p>

  <p>Bütün gece, ay batıdan batarken kas-arabası eski yol boyunca ilerledi. Doğuda ufuk yeşil ve limon sarısı karışımı bir renkte parlıyordu. Solgun ayın gözden kaybolmasıyla, güneş uzaktaki dağların çizgisinin üzerinde yükseldi. Tam o anda, Xanten sağ tarafında tütmekte olan bir duman fark etti.</p>

  <p>Arabayı durdurdu. Koltuğun üzerinde ayağa kalktı ve boynunu uzatıp yaklaşık çeyrek mil ilerdeki Göçebe kampına göz attı. Üç ya da dört düzine çeşitli boyda çadır ve bir düzine harap olmuş kas-arabası seçebildi. Reis'in yüksek çadırının üzerinde gördüğü siyah işareti tanıyormuş gibiydi. Eğer yanılmıyorsa, bu daha kısa bir zaman önce Hagedorn arazisinden izinsiz geçerken, O. Z. Garr tarafından defedilen kabile olmalıydı. Xanten koltuğuna yerleşti, elbiselerini düzeltti, kas-arabasını harekete geçirdi ve kampa doğru sürdü.</p>

  <p>Yüz kadar siyah pelerinli, sansar gibi ince, uzun adam yaklaşmasını izledi. Bir düzine kadarı ileri çıkarak oklarını yaylarına yerleştirip, kalbine nişan aldılar. Xanten onlara tepeden bir bakış attı, arabayı Reis'in çadırına doğru sürdü ve durdu. Ayağa kalktı. "Reis," diye bağırdı. "Uyanık mısınız?"</p>

  <p>Reis çadırını kapatan bezi araladı, dikkatle dışarı baktı ve bir süre sonra ileri çıktı. Diğerleri gibi başını ve gövdesini aynı biçimde saran bol kumaştan siyah bir elbise giyiyordu. Kare şeklinde bir açıklıktan yüzü görünüyordu: çekik mavi gözler, komik uzun bir burun, uzun bir çene, çarpık ve haşin.</p>

  <p>Xanten başıyla kısa bir selam verdi. "Şuna dikkatle bakınız." Ani bir hareketle başparmağını arabanın arkasındaki Mek'e doğrulttu. Reis göz ucuyla on saniye kadar Mek'e baktı ve tekrar Xanten'i dikkatle incelemeye devam etti. "Bu yaratığın ırkı baylara karşı isyan etti," dedi Xanten. "Hatta Dünya'daki bütün insanları katledecekler. Bu nedenle, biz Hagedorn Kalesi'ndekiler, siz Göçebelere şunu teklif ediyoruz: Hagedorn Kalesi'ne gelin. Sizi besleyeceğiz, giydireceğiz ve silahlandıracağız. Sizi disiplinle ve resmi savaş sanatlarıyla talim ettireceğiz. Gücümüz dahilindeki en iyi önderleri sağlayacağız. Sonra da Mekleri imha edeceğiz, onları Dünya'dan silip atacağız. Seferden sonra, size öğreteceğimiz teknik becerilerle kalelerde çalışarak ilginç ve kazançlı meslekler edinebilirsiniz."</p>

  <p>Reis bir an için cevap vermedi. Sonra, rüzgâr ve güneşten yıpranmış yüzü vahşi bir sırıtmayla aydınlandı. Xanten'i şaşırtıcı bulduğu, tonu hiç değişmeyen bir sesle konuştu: "Demek en sonunda hayvanlarınız sizi paralamak için isyan ettiler! Bu kadar uzun zaman tahammül etmiş olmaları bile çok yazık! İyi, zaten hepsi bize göre aynı. Her ikiniz de yabancı yaratıklarsınız ve eninde sonunda kemikleriniz beraberce beyazlayacak."</p>

  <p>Xanten anlamamış gibi yaptı. "Eğer sizi yanlış anlamadımsa, bir yabancı saldırısı karşısında bütün insanlar yan yana savaşmalıdır ve zaferden sonra da birbirlerine fayda sağlayacak biçimde işbirliği içinde olmalıdır dediniz. Doğru anlamış mıyım?"</p>

  <p>Reis'in sırıtması hiç azalmadı. "Siz insan değilsiniz. Yalnızca Dünya'nın toprağı ve Dünya'nın suyu olan bizler insanız. Siz ve acayip köleleriniz, hepiniz yabancısınız. Size birbirinizi katletmekte başarılar dileriz."</p>

  <p>"İyi o zaman," dedi Xanten. "Öyleyse sizi doğru duymuşum. Sizden sadakat beklemek boşuna, bu çok açık. O zaman kendi çıkarınız için çalışmaya ne dersiniz? Mekler, kalelerin asillerini yenmeyi beceremeyince, dönüp Göçebelere saldırarak onları karıncalar gibi öldüreceklerdir."</p>

  <p>"Eğer bize saldırırlarsa, biz de onlarla savaşırız," dedi Reis. "Bize dokunmazlarsa canları ne isterse yapmalarına da karışmayız."</p>

  <p>Xanten düşünceli bir tavırla gökyüzüne bir göz attı. "Biz, şu anda bile, bir grup Göçebeyi Hagedorn Kalesi'nin hizmetine kabul etmeye razı olabiliriz, bu kurulabilecek daha büyük, daha yetenekli bir grubun çatısını kurmaya hizmet edebilir."</p>

  <p>Kenarlardan bir yerden başka bir Göçebe, saldırgan ve alaylı bir sesle bağırdı: "Sırtımıza şurup doldurabileceğiniz keseler de dikeceksiniz değil mi?"</p>

  <p>Xanten sakin bir sesle cevapladı: "Şurup son derece besleyicidir ve vücuda gerekli tüm gıdaları sağlar."</p>

  <p>"Peki o zaman neden kendiniz de onu kullanmıyorsunuz?"</p>

  <p>Xanten cevaplamaya tenezzül etmedi.</p>

  <p>Reis konuştu: "Eğer bize silah vermek isterseniz, alma ve bizi tehdit eden her ne olursa olsun ona karşı kullanırız. Ama bizden sizi savunmamızı beklemeyin. Eğer hayatlarınız için endişedeyseniz, kalelerinizi terk edin ve Göçebe olun."</p>

  <p>"Hayatlarımız için endişelenmek mi?" diye haykırdı birden Xanten. "Ne saçmalık! Asla! Hagedorn Kalesi, Janeil ve diğer kalelerin çoğu gibi zapt olunmazdır."</p>

  <p>Reis başını salladı. "Ne zaman istesek Hagedorn'u alabilir ve siz züppeleri daha yatağınızda mışıl mışıl uyurken öldürebiliriz."</p>

  <p>"Ne!" diye kızgınlıkla bağırdı Xanten. "Ciddi misiniz?"</p>

  <p>"Tabii. Karanlık bir gecede bir adamımızı büyük bir uçurtmayla uçururuz ve mazgalların üstüne indiririz. Bir ip sarkıtır, merdivenleri yukarı çeker ve on beş dakikada: kale alınmış olur."</p>

  <p>Xanten çenesini tuttu. "Zekice bir fikir, ama uygulanamaz. Kuşlar böyle bir uçurtmayı fark ederler. Ya da rüzgâr kritik bir anda kesilebilir... Zaten bütün bunlar söz konusu değil. Mekler uçurtma uçurtmazlar. Janeil ve Hagedorn'a karşı harekete geçmeyi planlıyorlar; hüsrana uğradıktan sonra da gidip Göçebeleri avlayacaklardır."</p>

  <p>Reis geriye bir adım attı. "Ya sonra? Biz Hagedorn'un adamlarının benzer girişimlerinden kurtulup hayatta kaldık. Hepsi korkaklar. Teke tek, eşit silahlarla sizin gibi köpeklere toz attırırız."</p>

  <p>Xanten kaşlarını zarif bir küçümsemeyle kaldırdı. "Korkarım kim olduğunuzu unutuyorsunuz. Şu anda Hagedorn'un bir klan şefiyle konuşmaktasınız. Sizi bu kırbaçla cezalandırmaktan sadece yorgunluk ve sıkıntı alıkoyuyor beni."</p>

  <p>"Hıh!" dedi Reis. Parmağıyla okçularından birine işaret etti. "Bu küstah lord bozuntusunu şişle."</p>

  <p>Okçu okunu attı, ama böyle bir hareketi bekleyen Xanten enerji silahını ateşleyerek oku, yayı ve okçunun ellerini yok etti. "Öyle görünüyor ki size, toplumda sizden üstün olanlara karşı saygılı olmayı öğretmem gerekecek," dedi. "Sonunda kamçıya başvuracağım galiba." Reis'i saçlarından yakalayıp, kamçısını çabucak dar omuzlarının etrafına iki üç kez doladı. "Bu size yeter! Sizi savaşmaya zorlayamam, ama en azından edepli bir saygı isteyebilirim." Yere atladı ve Reis'i kaldırıp arabanın arkasındaki Mek'in yanına attı. Sonra, kas-arabasını geri çevirip omuzlarının üzerinden bir göz atmak haricinde pek fazla bir şey yapmadan kampı terk etti. Koltuğunun arkalığı sırtını oklardan koruyordu.</p>

  <p>Reis doğrulmaya çabaladı, hançerini çekti. Xanten hafifçe kafasını çevirdi. "Dikkat edin! Yoksa sizi arabanın arkasına bağlarım ve arkadan toz toprak içinde koşarsınız."</p>

  <p>Reis tereddüt etti, dişlerinin arasından tükürürmüş gibi bir ses çıkardı ve bir şey yapmadan oturdu. Bıçağına baktı, çevirdi ve bir homurtuyla kınına soktu. "Beni nereye götürüyorsun?"</p>

  <p>Xanten arabayı durdurdu. "Daha uzağa değil. Sadece kampınızı ok yağmurundan kaçınmak için kafamı sağa sola eğmeden, asilce terk etmek istemiştim. İnebilirsiniz. Hâlâ adamlarınızı Hagedorn Kalesi'nin hizmetine sokmayı kabul etmiyorsunuz, öyle mi?"</p>

  <p>Reis bir defa daha dişlerinin arasından tükürürmüş gibi ses çıkardı. "Mekler kaleleri yok ettiklerinde, biz de Mekleri yok edeceğiz ve Dünya yıldızlardan gelen artıklardan temizlenecek."</p>

  <p>"Siz dik başlı vahşilersiniz. Peki o zaman, ininiz ve kamp yerinize geri dönünüz. Bir dahaki sefere de Hagedorn Kalesi'nden bir klan şefine saygısızlık yapmadan önce dikkatlice düşününüz."</p>

  <p>"Hıh," diye mırıldandı Reis. Arabadan aşağı atladı, gururlu bir edayla gerisin geri kamp yerine doğru uzun adımlarla ilerledi.</p>

  <p><span class="t1">&nbsp;</span></p>

  <h2 class="h22" id="sigil_toc_id_6"><a id="ncx215"></a>2</h2>

  <p>Öğlene doğru Xanten, Hagedorn topraklarının ucundaki Uzak Vadi'ye geldi. Yakında bir Kefaretçi köyü vardı Kefaretçiler, kale halkı tarafından hoşnutsuzlar ve sinir hastaları olarak tanımlanıyordu; her halükârda ilginç bir gruptular. Birkaçı kıskanılabilecek mevkilere ulaşmışlardı zamanında; diğer bir grup herkesçe saygı gören bilgili kişilerdi; ama geri kalanlar ne saygındı ne de meşhur bunlar en aşırı ve acayip felsefelere sahip kişilerdi. Şimdi hepsi Köylülerinki kadar aşağı seviyede işler yapıyorlardı ve hepsi -kale standartlarına göre- pislik, sefalet ve aşağılanmadan sapıkça bir tatmin alıyormuş gibi görünüyorlardı.</p>

  <p>Beklenebileceği gibi inançları asla birbirinin aynı değildi. Bazılarına en yakışan tanım "nonkonformist" ya da "bağlantısız"dı; diğer bir grup "pasif kefaretçi" idi, geri kalan bir azınlık ise hâlâ dinamik bir değişim programı savunuyordu.</p>

  <p>Kaleyle köy arasında pek az ilişki vardı. Kefaretçiler çoğu zaman meyve ve cilalı tahta karşılığı alet, çivi ve ilaç alırlardı; ya da kalenin asil halkı gruplar halinde gidip Kefaretçilerin danslarını ve şarkılarını izlerlerdi. Xanten bu nedenle birçok kez köyü ziyaret etmiş ve onların oyunlarındaki sade büyüden ve samimiyetten etkilenmişti. Köyün yakınından geçerken, üzerinde keçilerle sığırların otladığı çimenlik ve uzun böğürtlen çalılarının arasında kıvrılarak uzanan patikayı izlemek için döndü. Arabayı gölgelik bir yerde durdurdu ve şurup kesesinin dolu olduğunu gördü. Dönüp tutsağına baktı. "Size ne oluyor böyle? Eğer şuruba ihtiyacınız varsa istediğiniz kadar alın. Ama hayır, keseniz yok. O zaman nasıl besleneceksiniz? Çamurla mı? Rezilce bir durum. Korkarım burada sizin zevkinize uyabilecek seviyede hiç kimse yok. İster midenize şurup indirin, ister ot çiğneyin, siz bilirsiniz; sadece arabadan fazla uzaklaşmayın, bir gözüm üzerinizde olacak."</p>

  <p>Mek bir köşede kamburunu çıkarmış oturuyordu, ne anladığını belirtecek bir işarette bulundu, ne de Xanten'in teklifinden istifade etmeye kalktı.</p>

  <p>Xanten su yalağına gitti ve ellerini kurşun borudan damla damla akan suyun altına soktu, yüzünü yıkadı, sonra da avucuyla bir iki yudum su içti.</p>

  <p>Döndüğünde, köyden gelmiş bir düzine insanla karşılaştı. İçlerinden birini iyi tanıyordu. Bu kişi Kefaretçi belasına bulaşmamış olsaydı, bir Godalming, hatta bir Aure bile olabilirdi.</p>

  <p>Xanten nazik bir selam verdi, "A. G. Philidor; benim, Xanten."</p>

  <p>"Ah, tabii, Xanten. Ama ben burada artık A. G. Philidor değilim, sadece Philidor'um."</p>

  <p>Xanten reverans yaptı. "Özür dilerim; teklifsizliğim! İzin derecesini yeterince ciddiye alamamışım."</p>

  <p>"Bana kelime oyunu yapma," dedi Philidor. "Niye bize kırpılmış bir Mek getirdin? Evlat edinelim diye mi? Bu sözle asillerin fazlalık çocuklarını köye evlat edinilmeye getirmelerini kastediyordu.</p>

  <p>"Kelime oyunu yapan kim bu defa? Haberleri duymadınız mı?"</p>

  <p>"Haberler buraya en son gelir. Göçebeler bile bizden daha fazla bilgi sahibi."</p>

  <p>"Şaşırmaya hazırlanın öyleyse. Mekler kalelere karşı isyan ettiler. Halcyon ve Delora yıkıldı; herkes öldürüldü; belki diğerleri de şu anda aynı kaderle yüz yüzedirler."</p>

  <p>Philidor kafasını salladı. "Şaşırmadım."</p>

  <p>"Bu sizi kaygılandırmıyor mu peki?"</p>

  <p>Philidor düşündü. "Şu kadarıyla ilgilendiriyor: Bizini zaten pek uygulanabilir olmayan planlarımız, eskisine göre çok daha hayalci olmuş demektir."</p>

  <p>"Bana öyle geliyor ki," dedi Xanten, "yakında ciddi bir tehlikeyle karşılaşacaksınız. Mekler kesinlikle insanlığın bütün izlerini yeryüzünden silmeye niyetliler. Kaçamayacaksınız."</p>

  <p>Philidor omzunu silkti. "Tehlike yok değil tabii... Toplanıp ne yapacağımıza karar veririz."</p>

  <p>"Size cazip bir teklif yapabilirim," dedi Xanten. "Bizi ilgilendiren ilk şey, hiç şüphe yok ki bu isyanı bastırmak. Etrafta toplam iki ya da üç bin, belki de daha çok kişiden oluşan, en az bir düzine Kefaretçi topluluğu var. Ben disiplinli bölüklerden oluşan bir ordu toplayıp, onları Hagedorn Kalesi'nin cephaneliğinden silahlandırmayı ve Hagedorn'un en deneyimli askeri teorisyenlerinin komutasına vermeyi teklif ediyorum."</p>

  <p>Philidor inanamayan gözlerle ona baktı. "Yani sen bizden, Kefaretçilerden, sizin askeriniz olmamızı mı istiyorsun?"</p>

  <p>"Niye olmasın ki?" diye masum bir ifadeyle sordu Xanten. "Sizin hayatlarınız da en az bizimki kadar tehlikede."</p>

  <p>"Hiç kimse bir kereden fazla ölemez."</p>

  <p>Bu kez de Xanten şaşırmıştı. "Ne? Bu konuşan bir zamanlar Hagedorn'lu bir bay olan kişi mi? Cesur ve gururlu bir insan tehlike karşısında böyle bir tavır mı takınacaktı? Tarihin bize verdiği ders bu mu? Olamaz, olamaz! Size bu konuda ders vermem gerekmiyor herhalde, siz de en az benim kadar bilgi sahibisiniz." Philidor başıyla onayladı. "Bildiğim kadarıyla insanlık tarihinde sadece bilimsel başarılar, katliamlar ve zaferler yok. Bu karmaşık, bir trilyon parçadan oluşan bir mozaik, her insanın vicdanıyla yaptığı hesaplaşmaların bir ifadesi. İnsan ırkının gerçek tarihi budur işte."</p>

  <p>Xanten eliyle gösterişli bir işaret yaptı. "A. G. Philidor, korkunç bir şekilde basitleştiriyorsunuz işi. Beni ahmak mı sanıyorsunuz? Birçok çeşit tarih vardır. Bunlar karşılıklı birbirlerini etkilerler. Siz ahlakı vurguluyorsunuz. Ama ahlakın nihai temelleri hayatta kalmak üzerine kuruludur. Hayatta kalmayı sağlayan şey iyidir, yok olmaya yol açacak olanlar ise kötü."</p>

  <p>"İyi söyledin!" dedi Philidor. "Ama izin ver de bir kıssayla cevaplayayım seni. Milyonlarca kişiden oluşan bir millet, hepsine ölümcül bir hastalık bulaştıracak tek bir yaratığı yok etse haklı olur mu? Evet diyeceksin. Bir örnek daha: Açlıktan ölmek üzere olan on hayvan, yemek için seni avlayabilir. Hayatını kurtarmak için onları öldürecek misin? Tekrar evet diyeceksin, ama burada sayı olarak kurtarabileceğinden fazlasını yok ediyorsun. Bir tane daha: Adamın biri tek başına bir vadide derme çatma bir kulübede yaşıyor. Gökyüzünden yüz uzay gemisi gelir ve onu yok etmeye kalkar. O tek kişi, saldıranlar ise yüz bin kişi olmasına rağmen, kendini savunmak için hepsini öldürse haklı olur mu? Belki buna da evet diyorsun. Ya bütün bir dünya, bütün bir ırk, bu tek insanın karşısına çıksa? Hepsini de öldürmeli mi? Ya saldıranlar da onun gibi insanlarsa? Ya yok edilmezse dünyaya hastalık yayacak yaratık o ise? Gördüğün gibi, her soruna cevap verecek bir mihenk taşımız yok ortada. Aradık ve bir tane bile bulamadık. Bundan dolayı, hayatta kalma, mücadelesine karşı günah işleyecek bile olsak; biz hiç olmazsa kendimize huzur verecek bir ahlakı seçtik -en azından ben; çünkü sadece kendi adıma konuşabilirim. Hiçbir şeyi öldürmem. Hiçbir şeyi yok etmem."</p>

  <p>"Hıh," dedi Xanten küçümsemeyle. "Eğer bir Mek birliği bu vadiye girip, çocuklarınızı öldürmeye başlarsa, kendinizi savunmayacak mısınız?"</p>

  <p>Philidor dudaklarını ısırarak başını çevirdi.</p>

  <p>Başka bir adam konuştu: "Philidor ahlakı tanımladı. Ama kim mutlak olarak ahlak sahibidir ki? Philidor, ben ya da sen, böyle bir durumda ahlakı bir kenara bırakabiliriz."</p>

  <p>Philidor, "Etrafına bak," dedi. "Burada tanıdığın kimse var mı?"</p>

  <p>Xanten gruba göz gezdirdi. Yakınında çok güzel bir kız duruyordu. Beyaz bir önlüğü vardı ve omuzlarından bukle bukle dökülen siyah saçlarına kırmızı bir çiçek takmıştı. Xanten kafasını salladı. "O. Z. Garr'ın kaledeki haremine katmak istediği bakireyi görüyorum."</p>

  <p>"Tamamıyla doğru," dedi Philidor. "O zamanki olayları hatırlıyor musun?"</p>

  <p>"Hem de çok iyi," dedi Xanten. "İleri Gelenler Meclisi'nde şiddetli bir itiraz oldu; bu durum nüfus planlama kanunlarımıza aykırıydı. O. Z. Garr kanunun boşluğunu bulup işin içinden sıyrılmaya çalıştı. 'Benim Feynlerim var,' dedi. 'Zaman zaman altı hatta sekiz tane kadar Feyn beslerim ve hiç kimse buna itiraz etmez. Bu kızı Feyn olarak kabul edeceğim ve onu diğer Feynlerle beraber besleyeceğim.' Ben ve diğerleri buna karşı çıktık. Neredeyse bu yüzden bir düello bile olacaktı. Kız benim gözetimime verildi ve ben de onu Uzak Vadi'ye getirdim."</p>

  <p>Philidor başıyla onayladı. "Anlattıklarının hepsi doğru. Biz Garr'ı caydırmaya çalıştık. Bizi dinlemeyi kabul etmedi; otuz Mek'ten oluşan av ekibiyle üstümüze saldırmakla tehdit etti bizi. Biz de kenara çekilip karışmadık. Ahlaklı mı davranmıştık? Güçlü müydük, zayıf mı?"</p>

  <p>"Bazen," dedi Xanten, "ahlakı bir yana bırakmak daha iyi. O. Z. Garr bir bay ve siz yalnızca Kefaretçiler olsanız bile... Mek olayında da aynı şey geçerli. Kaleleri ve Dünya'daki bütün insanları yok ediyorlar. Eğer ahlak kayıtsız şartsız boyun eğme anlamına geliyorsa, o zaman ahlaktan vazgeçilmelidir."</p>

  <p>Philidor acı acı güldü. "Ne kadar olağanüstü bir durum. Mekler tıpkı Köylüler, Kuşlar ve Feynler gibi gezegenlerinden alınıp buraya getirildiler, değiştirildiler ve insanların zevki için köleleştirildiler. Doğrusu durumun böyle olması bizim suçumuz, bunun kefaretini bizim ödememiz gerekir; sen ise kalkıp bu suça ortak olmamızı istiyorsun!"</p>

  <p>"Geçmişi kara kara düşünmek bir hatadır," dedi Xanten. "Ama gene de kara kara düşünmeyi tercih edeceksiniz, size ya Meklerle şimdi savaşmanızı ya da en azından kaleye sığınmanızı öneriyorum."</p>

  <p>"Ben istemiyorum," dedi Philidor. "Ama belki diğerleri öyle yapmayı tercih edebilirler."</p>

  <p>"Öldürülmeyi mi bekleyeceksiniz?"</p>

  <p>"Hayır. Ben ve mutlaka başkaları da, uzaktaki dağlara çekileceğiz."</p>

  <p>Xanten kas-arabasına tırmandı. "Eğer fikrinizi değiştirirseniz Hagedorn Kalesi'ne geliniz."</p>

  <p>Köyden ayrıldı.</p>

  <p>Yol, vadi boyunca, bir tepenin kenarından dolaşarak ve bir yardan geçerek devam ediyordu. İleride, gökyüzünde dev bir siluet gibi Hagedorn Kalesi duruyordu.</p>

  <p><span class="t1">&nbsp;</span></p>
</body>
</html>
