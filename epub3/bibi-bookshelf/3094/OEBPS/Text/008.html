<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p3"><span class="t5">&nbsp;</span></p>

  <h1 class="h11"><a id="ncx317"></a>Beşinci Bölüm</h1>

  <p><span class="t1">&nbsp;</span></p>

  <h2 class="h22" id="sigil_toc_id_10"><a id="ncx319"></a>1</h2>

  <p>"İyi, o zaman," dedi Hagedorn meclise. "Bu seferlik olmak üzere resmiyeti bırakalım. O. Z. Garr, toplarımız ne âlemde?"</p>

  <p>O. Z. Garr Overwhele Ejderleri'nin muhteşem gri-yeşil üniformasını giymişti, sorguçlu miğferini tepesindeki tüyler dik dursun diye, dikkatle masaya yerleştirdi. "On iki topun, dördü doğru dürüst çalışıyor gibi görünüyor. Dördü elektrik kabloları kesilmek suretiyle sabote edilmiş. Dördü ise ne kadar dikkatle incelersek inceleyelim anlaşılamayan bir biçimde bozulmuşlar. Biraz mekanik yeteneğe sahip olan altı adet Köylüyü emrim altına aldım ve onlara yapacakları işi ayrıntılı olarak anlattım. Şu anda kabloları birbirine eklemekle meşguller. Toplarla; ilgili şu andaki bilgilerimin tamamı budur."</p>

  <p>"Eh, fena haber sayılmaz," dedi Hagedorn. "Teklif ettiğiniz silahlı Köylü birliklerine ne oldu?"</p>

  <p>"Proje ilerliyor. A. F. Mull ve I. A. Berzelius şu anda askere alma ve eğitim açılarından Köylüleri inceliyorlar.</p>

  <p>F. Mull, I. A. Berzelius ve benim gibiler tarafından eğitilip yönetilecek olsalar bile, böyle birliklerin askeri etkinliği konusunda iyimser bir tahmin yapamam. Köylüler, nazik, zayıf bir ırk, yabani otları dibinden koparıp sökmek için fevkalade uygunlar; ama savaşacak yürekleri yok."</p>

  <p>Hagedorn bakışlarını mecliste dolaştırdı. "Başka önerisi olan var mı?"</p>

  <p>Beaudry, kızgın ve kaba bir sesle konuştu: "Alçaklar kas-arabalarımızı çalmamış olsalardı, topları arabalara yükleyebilirdik. Köylüler en azından bu işe yarayabilir. O zaman Janeil'e gidip köpekleri arkadan havaya uçururduk."</p>

  <p>"Bu Mekler su katılmadık iblislermiş meğerse," diye atıldı Aure. "Niyetleri ne olabilir acaba? Bu kadar yüzyıl sonra niye birdenbire delirdiler ki?"</p>

  <p>"Hepimiz kendimize aynı soruları soruyoruz," dedi Hagedorn. "Xanten, siz keşiften bir tutsakla döndünüz. Onu sorguya çekmeye kalktınız mı?"</p>

  <p>"Hayır," dedi Xanten. "Doğrusunu söylemek gerekirse, o zamandan beri onu hiç düşünmedim."</p>

  <p>"Niçin onu sorguya çekmeye kalkmadınız? Belki de bir iki ipucu sağlayabilirsiniz."</p>

  <p>Xanten başını sallayarak onayladı. "Deneyebilirim. Ama açıkça belirtmeliyim ki, bir şey öğreneceğimi sanmıyorum."</p>

  <p>"Claghorn, siz Mek uzmanısınız," dedi Beaudry, "Bu yaratıkların ayrıntılı bir plan yapabileceklerini düşünüyor musunuz? Ne kazanacaklarını umuyorlar? Kalelerimizi mi?"</p>

  <p>"Kesinlikle ayrıntılı ve titizce bir plan yapabilirler," dedi Claghorn. "Beni esas şaşırtan acımasızlıkları -hem de gereğinden çok daha fazla. Bizim maddi varlığımızda gözleri olduğunu hiç tahmin etmezdim. Medeniyetin doğal sonucu olarak düşündüğümüz, iyiyi-kötüyü ayırt etme duygusuna ve benzeri şeylere hiçbir ilgi göstermiyorlar. Sık sık yürüttüğüm tahminlere göre -ki bu tahminlere 'teori' adını vererek abartmak istemiyorum- Meklerin beyin yapısal mantığı bizim sandığımızdan çok daha önemli. Bizim kendi beyinlerimiz mantıki yapıya gerek duymadığı için olağanüstüdür. Düşüncelerimizin nasıl rastgele bir tarzda düzenlendiği, kaydedildiği, endekslendiği ve hatırlandığı düşünülürse, herhangi bir mantıklı davranış bile bir mucize gibi görünür. Belki de mantıki davranamıyoruz; belki de düşünce tamamıyla, bir duygunun bir diğerini izlemesi ve bir üçüncünün onaylanmasıyla meydana gelen bir seri tepkidir. Mek beyni ise tam tersine, dikkatli bir mühendislik ürünü gibi görünen harika bir yapı. Kabaca bir küp şeklinde ve her biri elektrik direncine sahip ince birer tel şeklinde molekülü olan organik liflerle birbirlerine bağlanmış mikroskobik hücrelerden oluşur. Her hücre, silisyum dioksitten bir zar, çeşitli iletkenlik ve dielektrik özellikleri olan, akışkan ve karmaşık metal oksitler karışımı bir çekirdekten oluşur. Beyin düzenli bir sırayla fazla miktarda bilgi depolamaya uygundur. Meklerin sahip oldukları kapasitede, kasıtlı olarak unutulmadığı müddetçe, hiçbir bilgi kaybolmaz. Beyin aynı zamanda bir telsiz alıcı-vericisi olarak çalışıyor, büyük ihtimalle bir radar vericisi ve sektörü de olabilir. Ama bu ancak bir spekülasyon.</p>

  <p>"Mek, beyninin eksik tarafı duygusal çeşitliliğinin olmamasında. Bir Mek, bizim algılayabileceğimiz bir kişilik farkı olmaksızın, bir diğerinin tamamıyla aynıdır. Bu açıkça, onların iletişim sisteminin bir işlevidir: bu koşullar altında bağımsız bir kişiliğin gelişmesi düşünülemez. Bize iyi ve sadakatle hizmet ettiler, ya da biz öyle sandık, koşulları hakkında hiçbir şey hissetmediler, ne barış gururu, ne gücenme, ne utanma, ne de benzeri başka bir şey. Bizi ne sevdiler, ne nefret ettiler, ne de şimdi ediyorlar. Her birimiz her şey hakkında bir şeyler hissettiğimiz için bu duygusal boşluğu hayal etmemiz çok zor. Biz karışık duygular içinde yaşıyoruz. Onlar ise bir buz parçası kadar duygusuzlar. Karınları doyuruldu, oturacak yerleri sağlandı ve bu durum da onları tatmin edecek bir şekilde sürdürüldü. Peki niye isyan ettiler? Bir sürü tahmin yürüttüm; ama formüle edebildiğim tek neden o kadar tuhaf ve mantıksız görünüyor ki bunu ciddiye almayı reddediyorum. Ama eğer her şeye rağmen, doğru açıklama buysa..." Bunu söylerken sesi hafifleyerek kesildi.</p>

  <p>"Eee?" diye emredici bir tonda sordu O. Z. Garr. "Sonrası, ne?"</p>

  <p>"Sonrası -hepsi aynı. Kendilerini insan ırkını yok etmeye adamışlar. Tahminlerim hiçbir şey değiştirmiyor." Hagedorn, Xanten'e döndü. "Bütün bunlar size sorgulamanızda yardımcı olabilir."</p>

  <p>"Ben de, eğer isterse, Claghorn'a bana sorgulamada yardımcı olmasını teklif etmek üzereydim," dedi Xanten. "Nasıl isterseniz," dedi Claghorn, "gene de bana göre, edineceğimiz bilgi, her ne olursa olsun, gereksiz olacaktır. Bizim ilgilenmemiz gereken tek şey onları püskürtmek için bir yol bulmak ve hayatlarımızı kurtarmak olmalıdır."</p>

  <p>"Bir önceki oturumda söz ettiğiniz 'panterleri' saymazsak," diye sordu Hagedorn, "bize önerebileceğiniz etkili bir silah yok mu? Beyinlerinde elektriksel titreşimler yaratacak bir alet ya da benzer bir şey?"</p>

  <p>"İşe yaramaz," dedi Claghorn. "Bu yaratıkların beyinlerindeki belirli organlar sigorta gibi çalışıyor. Bununla birlikte, eğer bu doğruysa, o zaman boyunca iletişim kuramayabilirler." Bir an derin düşünceye daldıktan sonra dikkatle ekledi. "Kim bilir? A. G. Bernal ve Uegus bu tip yansıtıcılar konusunda derin bilgiye sahip teorisyenlerdir. Belki böyle bir ihtiyaç doğarsa buna benzer bir ya da bir kaç alet yapabilirler."</p>

  <p>Hagedorn kuşkuyla başını salladı ve dönüp Uegus'a baktı. "Bu mümkün mü?"</p>

  <p>Uegus kaşlarını çattı. "Yapmak mı? Böyle bir cihazı kolaylıkla tasarlayabilirim. Ama gerekli parçalar nerede? Depolara dağılmış, karmakarışık halde hepsi; bazıları çalışıyor, bazıları çalışmıyor. İşe yarar bir şey başarmak için bir çırak gibi, bir Mek gibi çalışmam gerekir." Öfkeleri ve sesi kalınlaştı. "Bunu açıkça belirtmek zorunda kaldığıma bile inanamıyorum. Bana ve yeteneklerime bu kadar az mı değer veriyorsunuz?"</p>

  <p>Hagedorn aceleyle onu teskin etmeye çalıştı. "Tabi çok değer veriyoruz! Hiç kimse sizi aşağılayacak bir şey söylemek istemedi."</p>

  <p>"Asla!" diye onayladı Claghorn. "Bununla beraber şu andaki acil durumda, gelişen olayların bizim için küçük düşürücü bir etkisi olması kaçınılmaz, bu yüzden erken davranıp olayları kendimiz geliştirmeliyiz."</p>

  <p>"Çok iyi," dedi Uegus; dudaklarında muzip bir gülümseme dolaşıyordu. "Benimle beraber depoya geleceksiniz. Size alınacak ve taşınacak parçaları göstereceği siz de bu zahmetli işi icra edeceksiniz. Buna ne diyorsunuz? "</p>

  <p>"Eğer gerçekten yarar sağlayacaksa hemen evet derim. Bununla beraber, bir düzine farklı teorisyenin her birine amelelik yapacaksam bu biraz zor olur. Benimle birlikte çalışmak isteyen var mı?"</p>

  <p>Hiç kimse cevap vermedi. Salonda o kadar büyük bir sessizlik vardı ki, sanki oradaki bütün baylar nefeslerini tutmuşlardı.</p>

  <p>Hagedorn tam konuşmaya başlıyordu ki, Claghorn araya girdi. "Pardon, Hagedorn, ama burada en sonunda basit bir ilkede takıldık kaldık ve bunun hemen halledilmesi gerekiyor."</p>

  <p>Hagedorn umutsuzca mecliste etrafına bakındı. "Konuyla ilgili yorumu olan var mı?"</p>

  <p>"Claghorn, karakterine uygun davranmak zorunda," dedi O. Z. Garr sesinin en yumuşak tonuyla. "Ona ne yapacağını söyleyemem. Ama Hagedorn'lu bir bay olarak da kendimi asla küçük düşüremem. Bu benim için nefes almak kadar doğal bir inanç; eğer bu konuda taviz verirsem, bir bay kopyasına, kendimin gülünç bir maskesine dönüşürüm. Burası Hagedorn Kalesi ve biz insan medeniyetinin eriştiği en yüksek noktayı temsil ediyoruz. Bu nedenle her hangi bir taviz, aşağılanmaya dönüşür. Standartlarımızda herhangi bir gerilemeyi kabul etmek onursuzluk olur. Burada 'acil' kelimesinin kullanıldığını duydum. Ne acınacak duygusallık! Fare gibi ısırıp diş gıcırdatan Mekleri 'acil' kelimesiyle yüceltmek bana göre Hagedornlu bir baya yakışan bir davranış değildir!"</p>

  <p>Meclis masasının etrafında bir mırıltı dolaştı.</p>

  <p>Claghorn koltuğunun arkasına yaslanmış, çenesini göğsüne gömmüş, rahat bir poz takınmıştı. Parlak mavi gözleri yüzden yüze gezindi ve sonra sakin bir ilgiyle incelediği O. Z. Garr'a döndü. "Sözlerinizi açıkça bana yönelttiniz," dedi, "ve sözlerinizdeki garezi görüyorum, ancak bu önemsiz bir mesele." Elmas ve zümrütten yapılmış büyük avizeye bakmak için kafasını çevirdi. "Daha önemli olan, benim elimden geleni yapmış olmama rağmen, meclisin tamamının sizin bakış açınızı destekliyor gibi görünmesi. Ne daha fazla ısrar edebilirim, ne şikâyet edebilirim, ne de imalı konuşabilirim. Şimdi Hagedorn Kalesi'ni terk ediyorum. Buradaki havayı boğucu buluyorum. Meklerin saldırısı karşısında sağ kalacağınızı umut ediyorum, bununla beraber bunu başarabileceğinizden şüpheliyim. Onlar akıllı ve becerikli bir ırk, endişeden ya da önyargılardan etkilenmiyorlar; biz ise onların yeteneklerini çok uzun süredir küçümsedik."</p>

  <p>Claghorn koltuğundan doğruldu, fildişi tabletini kılıfına soktu. "Hoşça kalın."</p>

  <p>Hagedorn aceleyle ayağa fırladı ve yakarırcasına kollarını ileri uzattı. "Kızgınlıkla çekip gitmeyin, Claghorn. Sizin bilgeliğinize, sizin uzmanlığınıza ihtiyacımız var.</p>

  <p>"Eminim vardır," dedi Claghorn. "Ama aslında ihtiyacınızın cevabı, az önce yaptığım öneride. Siz o öneri kabul edene kadar konuşacak ortak bir zeminimiz yok, daha fazla tartışma ise boş ve sıkıcı olacak." Kısa ve herkesi kapsayan bir selam verdi ve salonu terk etti.</p>

  <p>Hagedorn yavaşça koltuğuna oturdu. Diğerleri huzursuz hareketler yaptılar, öksürdüler, avizeye baktılar, fildişi tabletlerini incelediler. O. Z. Garr yanında oturan B. F. Wyas'a bir şeyler mırıldandı; Wyas ciddi bir biçim de başıyla onayladı. Hagedorn kısık bir sesle konuştu. "Claghorn'u arayacağız, onun biraz fazla kuraldışı olsa da derin sezgilerini... Biraz ilerleme kaydettik. Uegl bence siz tartıştığımız yansıtıcı üzerinde biraz düşünün. Xanten, siz tutuklu Mek'i sorguya çekecektiniz. O. Z. Garr, siz tabii ki enerji toplarının tamiriyle ilgileneceksiniz... Bu küçük meseleleri bir yana bırakacak olursak kendimize ya da Janeil'e yardım etmek için genel bir hareket planı geliştirmediğimiz görülüyor."</p>

  <p>Marune konuştu: "Ya diğer kaleler? Hâlâ ayaktalar mı? Bundan hiç haberimiz yok. Ben Kuşları tek tek bütün kalelere yollayıp durumlarını öğrenmeyi teklif ediyorum."</p>

  <p>Hagedorn başıyla onayladı. "Evet, bu bilgece bir teklif. Belki siz de bununla ilgilenirsiniz, Marune."</p>

  <p>"Öyle yapacağım."</p>

  <p>"İyi. Şimdi dağılacağız."</p>

  <h2 class="h22" id="sigil_toc_id_11"><a id="ncx361"></a>2</h2>

  <p>Aure'li Marune'nin yolladığı Kuşlar birer birer döndüler. Raporları benzerdi:</p>

  <p>"Sea Island terk edilmiş. Mermer sütunlar sahil boyunca yıkılmış. İnci Kubbe çökmüş. Cesetler Su Bahçesi'nde yüzüyorlar."</p>

  <p>"Maraval ölüm kokuyor. Baylar, Köylüler, Feynler -hepsi ölmüş. Ne yazık! Kuşlar bile gitmiş!"</p>

  <p>"Delora: a ros ros ros! Kasvetli bir manzara! Hayat izi yok!"</p>

  <p>"Alume harap. Büyük tahta kapı parçalanmış. Yeşil Alev söndürülmüş."</p>

  <p>"Halcyon'da hiçbir şey yok. Köylüler bir çukura atılmışlar."</p>

  <p>"Tuang: sessizlik."</p>

  <p>"Morninglight: ölüm."</p>

  <p><span class="t1">&nbsp;</span></p>
</body>
</html>
