<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON YEDİNCİ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Koca adımlarının elverdiği en yüksek hızla ve hiç durmadan yol almasına rağmen, Büyük Bataklık'ın ortasındaki tapınağın bulunduğu adadan, doğuya, yüksek düzlüklere ulaşması Draffut'un bir buçuk gününü almıştı. Dük Fraktin’in topraklarındaki yamaçların dikleştiği bölgeye ulaştığında gece olmak üzereydi. Doğuda gökyüzünü yüzlerce kilometre uzaktan görülebilecek şekilde aydınlatan volkanik ateşler, yalandan bakıldığında gerçekten olağanüstü görünüyordu.</p>

  <p>Bataklığı ardında bırakır bırakmaz, Draffut, püskürmeden kaçan insanlara rastlamıştı. Çoğu, şimdi toplu bir kaçışın yaşandığı, Dük Fraktin’in yücelerdeki köylerindendi. Köylüler gruplar halinde, tek başlarına ya da aileleriyle beraber dağdan aşağıya, tanımadıkları topraklara doğru yol alıyorlardı, çoğu tanımadıkları bu bölgede kaybolmuştu. Draffut'un yalanından geçen bu insanların bazıları ona bunun Vulcan'ın gazabı olduğunu haykırıyordu - sanki Draffut'un kendisi önündeki yanan göğü göremiyormuş gibi.</p>

  <p>Draffut bu insanların onu uyarmayı mı çalıştığını, yoksa tanrılarla arabuluculuk yapmasını mı istediklerini anlayamadı. Belki ikisini de istiyorlardı. Eğer karşılık verirse cevabı, "Vulcan'la bunu konuşacağım," oluyordu. İnsanların üzerine basmamaya dikkat ediyordu. Yolun büyük bölümünde ona hiçbir şey söylemediler. Onu görünce şaşırıp korkuyor, bazen de paniğe kapılıp ayaklarının altına kaçışıyor, çiftlik hayvanlarım ya da arabalarını üzerine sürüyorlardı. Draffut dikkatle hepsinin etrafından dolaşıp yukarıya, doğuya doğru yoluna devam etti.</p>

  <p>Yol boyunca, Dük'ün topraklarına girmeden karşılaşmaya başladığı Fraktin’in ordusunun küçük birliklerine karşı dikkatli olmaya gerek duymuyordu. Yaya ya da binekli, askerler onu gördüklerinde, sanki ölümcül düşmanlarıymış gibi çil yavrusu gibi dağılıyorlardı. Draffut, bir zamanlar askerlerin onu sevinçle karşıladığı ve yardım istediği günleri hatırlamaktan kendini alamadı. Ama bu uzun çağlar ve savaşlar önce, dünyanın diğer ucunda olmuştu.</p>

  <p>Elli bin yıldan uzun süren yaşamında Draffut, kaçan yığınlarla insanı ve bunun gibi yanan gökleri yeteri kadar sık görmüştü. Ama daha önce çok nadiren ayakları altındaki toprağın böylesine sarsıldığını hissetmişti.</p>

  <p>Çıplak dağ eteklerine ulaştığında durmadan tırmanmaya devam etti. Şimdi gürül gürül yanan ateş kuleleri tam kafasının üstündeydi ve kül parçaları durmaksızın etrafına yağıyordu. Burada onu yok edebilecek güçler olduğunu, artık bir zamanlar olduğu gibi ölümsüz olmadığını düşündü. Çağlar boyu yavaş yavaş kazandığı güçlerini, aynı şekilde yavaş yavaş da olsa yitiriyordu. Yine de kişisel bir korku hissetmiyordu. Yapısı gereği Draffut bundan daha büyük şeyleri özümleyebilirdi.</p>

  <p>Çöken karanlığın içinde dağların yanıp, sarsılan acısı Draffut'u eski anılara götürdü. Anılardan biri çok eski olan, başka bir kıtada Yaşam Gölü'nü akıtmak için yıkılan bir dağa aitti... bunlar Ardneh’in en güçlü olduğu dönemlerdi. Ardneh ile asla karşılaşmamış olan Draffut'un tüm bildiği dünya tarihinin bildik insan yorumuydu. Ardneh uzun zamandan beri ölü olduğuna göre bunun pek fazla önemi yoktu ...</p>

  <p>Şimdi cevaplanması gereken soru, kendilerine tanrı diyen bu türedi varlıkların, bu yeni güçlü yaratıkların nereden ortaya çıktıklarıydı. Ardneh en kudretli zamanlarında bile asla tanrı olduğunu iddia etmemişti, kötü Orcus bile bunu yapmamıştı. Hatta Draffut geçmişe baktığında, geçen binlerce yılın ardından, tanrı kelimesinin bile insanlar arasında unutulmuş olduğunu hissetti.</p>

  <p>Eğer geçmişinde çok gerilere giderse, karşısına bütün anıların kaybolduğu, kopuk kopuk sahneler ve anlamsız izlenimlere dönüşüp bulanık bir dönem çıkıyordu. Bunların, zekâsının, beyninin ve bedeninin şimdikinden çok farklı olduğu zamanlardan kaldığını biliyordu. Ama son birkaç bin yılın anıları Draffut'un hafızasında kesinlikle netti. Ardneh ve Orcus'un birbirleriyle savaştıkları günleri çok iyi hatırlayabiliyordu. O günlerde, son zamanlarda böbürlenip, kılıç yapan, kendilerine tanrı ya da tanrıça diyen sonradan görmelerin hiçbiri dünyada dolaşmıyordu. İnsan mitolojisinin geçmişinden gelen isimler taşıyorlardı ama kimdi onlar? Ne hakla kendilerine, savaşların dehşetiyle insanlığı işin içine sokan oyunlar tasarladılar? Draffut bunu ortaya çıkarmak için daha fazla bekleyemezdi.</p>

  <p>Dağın eteklerinde biraz tırmanmıştı ki yolunun üç dört metre genişliğindeki yavaş yavaş akan lavlarla kapanmış olduğunu gördü. Lavların üzerindeki hava sıcaktan titreşiyordu. Gecenin içinde, erimiş akıntının ötesindeki cehennemsi parlaklıkta, girdaplanan buharın ve kaynayan havanın ortasında sanki bir insan orada durabilir ve yaşayabilirmişçesine, insan olamayacak kadar büyük iki ayaklı bir şekil duruyordu. Aşağı yukarı Draffut'la aynı büyüklükteydi. Draffut’a bakıp sessizce bekliyordu.</p>

  <p>Etrafı kasıp kavuran sıcaklığın içinde ancak silüetini görebiliyordu. Durdu ve bir zamanlar Ardneh’in de Orcus'un da anlayabildikleri kadim bir dilde selam verdi. Karşılık yoktu.</p>

  <p>Bunun üzerine Draffut eski güçlerinden toplayabildiği kadarını toplayıp sağ elinde yoğunlaştırdı. Sonra eğildi ve elini, ağır ağır akan, kabuk bağlamış, fokurdayan lav akıntısına daldırdı. Kendini yakmadan, parmaklarının arasından damlalar dökerek bir avuç dolusu erimiş kaya çıkardı. İradesini biraz daha zorlayarak elindeki bir avuç magmaya geçici olarak hayat verdi, böylece biraz önceki ölü kaya dirilip kelebek gibi narin canlıların, küçük, sessiz ve ani hareketlerini yaparak, yükselen sıcak havanın içinde yukarı doğru yükseldi.</p>

  <p>Lav akıntısının karşısında duran ne kıpırdadı ne de konuştu. Ama kendisine benzeyen bir diğeri ona katıldı. Draffut izlerken başkaları da ortaya çıktı. Tanrılar onun yaptıklarını izlemek ve sessizce değerlendirmek için bir araya toplanıyorlardı.</p>

  <p>Onlardan bundan fazlasını istiyordu. Doğrulup ellerinde tüten kayaları silkeledi. Seyredenlerin sessizliğinden yaptıklarından etkilenip etkilenmediklerini anlamak olanaksızdı.</p>

  <p>Bir kükremeyle onlara meydan okudu: "Neden insanlara gerçekleri anlatmıyorsunuz? Bundan korkuyor musunuz?"</p>

  <p>Grubun içinde bir kıpırtı oldu, görüntüler sıcakta dalgalanıyordu. Her şeyi kaplayan toprağın gürültüsünden Draffut aralarında neler konuştuklarını duyamıyordu. Sonunda insan sesinden daha yüksek bir ses ona doğru gürledi: "Onlara sen anlat, tüylü köpek."</p>

  <p>Bir tanrıçaya ait olması gereken yüksek ve net bir ses onu izledi: "Elli bin yıldan daha uzun zaman önce, insan efendilerinin peşinden Hayat Gölü'nün olduğu mağaraya girmeden önce neye benzediğini, ne olduğunu biliyoruz, Yaratıktanrı. Şimdi büyüklük taslamaya kalkma."</p>

  <p>Sonra kavgacı başka bir erkek sesi: "Evet, onlara kendin anlat - ama bir köpeğin, bir kancığın oğlunun anlattıklarına inanacaklar mı? Bazılarının seni bir tanrı sanmasına aldanma. Bunu düzeltebiliriz!"</p>

  <p>Draffut kızgınlığının giderek önünde toprağı kavuran lavdan daha sıcak olana dek arttığını hissedebiliyordu. Yeniden kükredi: "Tanrı olmaya en az sizin kadar hakkım var. Hatta daha fazla! İnsan dünyasına gerçekte ne olduğunuzu açıklayın!"</p>

  <p>Dalgalanan ısının ardında sayıları hâlâ artıyordu. Başka bir ses yükseldi: "Onlara gerçekte ne olduğumuzu sen söyle. Ha, haaa!"</p>

  <p>"Söyleyeceğim. Öğrendiğim zaman söyleyeceğim."</p>

  <p>"Ha, haaa! Biz tanrıyız ve tüm bilmen gereken de bu. Tanrılara meydan okumak, bir kancığın oğlunun işi değildir."</p>

  <p>Draffut tek bir adımla lav nehrinin karşısına geçti. Şimdi son konuşanı tanıyabileceği kadar iyi görebiliyordu. "Sen Vulcan'sın. Ve şimdi bana kılıçlar hakkında bazı cevaplar vereceksin."</p>

  <p>Vulcan bu açık hakarete yeteri kadar cesurca cevap verdi. Ama aynı zamanda da grubun içinde biraz geriye sinmiş gibi gözüktü. Toz ve duman bulutunun ortasındaki tanrı ve tanrıçalar arasında itişme kakışma oldu. Sonra başka bir şekil Vulcan’ı yana iterek onun arkasından ileri çıktı. Miğferli ve elinde kocaman bir mızrak taşıyan devasa, kaslı bir adam yamaçtan yeni dökülen, ısıdan kıpkırmızı lavların yanında durdu.</p>

  <p>"Buraya batıdan geliyorum," dedi Mars. Sesi, Draffut'un daha önce duyduklarından hiç birine benzemiyordu, içinde davulların, trompetlerin ve birbirine vuran metallerin sesleri vardı. "Savaş beni oraya çekiyor. Kuşatılmış bir kale ve saldıran ordunun içinde birinin ustaca büyülerle bana kurbanlar sunduğunu görüyorum. Artık bana kendini adamış tapanlardan birinin dualarına cevap verme vaktim geldi sanırım."</p>

  <p>Konuşmacının arkasındaki gruptan, bu duyuruyla ilgili çeşitli yorumları dile getiren uyumsuz bir koronun sesi yükseldi. Draffut bunların alkıştan, hevesli küçümsemelere kadar değiştiğinin farkına vardı.</p>

  <p>Mars hiçbirini umursamadı. Korkunç bakışlarını yolunda duran Draffut'tan ayırmamıştı. Mars dedi ki: "O kaleye gideceğim, zevk için insan öldürerek biraz zaman geçireceğim."</p>

  <p>Draffut sadece şunu söyledi: "Hayır, bunu yapmayacaksın."</p>

  <p>Bu noktada, tanrıların arka saflarından birisi Draffut’a yanan büyük bir kaya fırlattı. Havada inanılmaz bir yavaşlıkla geliyor gibiydi ama tam hedefe nişanlanmıştı. Onu yakalamak büyük güç harcamasına neden oldu ama bir yerlerden geri gönderecek gücü de buldu - ama hedefi görünmeyen atıcı değildi. Onun yerine uzun mızrağını atmaya hazırlanan Mars’a doğru yöneltti. Kaya ve mızrak havada karşılaşıp, patlayarak milyonlarca parçaya bölündüler.</p>

  <p>Savaş Tanrısı elinde beliren başka bir mızrakla, savaşmak için uzun adımlarla ilerledi.</p>
</body>
</html>
