<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON ÜÇÜNCÜ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Nestor o ilk hamleyi zamanında karşılayıp, hayatını kurtardıktan sonra hızla ayağa kalktı ve kendisine saldıran larva karşısında geriye çekildi. Yaratık üzerine geldikçe, geri çekiliyordu. Karşısındakiyse, Nestor'un daha önce, gözünde canlandırdığı gibi topallayarak ilerlemeye devam ediyordu. Nestor'un dikkatli adımları, şimdi onu üstünde yürüdüğü damın çökmüş kısmına doğru götürüyordu. Solunda, yedi metre aşağısında, taş döşeli avlu uzanıyordu, sağındaysa eğilmiş, yıkılmış taş blokların oluşturduğu yığın kesinlikle üzerine basılamayacak kadar berbattı.</p>

  <p>Nestor'un ardından topallayarak gelen yaratık, olmayan suratından, acı çekerken ya da sevişirken çıkabilecek hafif iniltimsi çığlıklar atıyordu. Neredeyse hiçbir hattı olmayan yüzünde sadece kara gözleri Nestor’a kilitlenmiş bir şekilde hareket etti. Yeniden ilerlemeye başlayan larva, silahları olan kollarını başının yanına kadar kaldırmış, bir kılıç darbesini karşılamaya ya da tekrar saldırmaya hazırlanıyordu. Kolları kanca ve bıçak şeklinde olmaktan öte, aynı zamanda bronz kadar serttiler. Nestor bu metalik sertliği artık iyi biliyordu; ilk darbesi yaratığın kolunda yalnızca küçük bir çentik açabilmişti. Böyle bir darbe normal bir insanın kolunu koparabilirdi.</p>

  <p>Çatının kenarında birkaç adım atan Nestor, geri çekilmenin daha tehlikeli olacağına karar verip, durdu. O iyi bir savaşçıydı ve elindeki kılıç her ne kadar sahip olduğu güçleri sergilemiyor olsa da, üstün bir savaş aracıydı. Peki, neden hiç düşünmeden geri çekilmişti ve niçin midesinde bir buz kalıbı gibi büyük bir dehşet hissi vardı? Hissettiği korkunun, düşmanının şimdiye kadar sergilemiş olduğu güçlerden değil, kendine has garip doğasından kaynaklandığını fark etti. Rakibinin hamleleri güçlü ve hızlıydı ama şimdiye kadar karşılaştığı birçok insandan daha iyi değildi. Ayrıca, larvanın bir de belirgin zayıflığı vardı - iki silahı olmasına rağmen, bunlar kollarından daha uzun değillerdi. Nestor eğer sinirlerine ve adımlarına hakim olabilir, kendi müthiş silahını da gerektiği gibi kullanabilirse, böyle bir saldırganın onu alt edememesi gerekirdi.</p>

  <p>Öte yandan larvanın da bazı avantajları olduğu kesindi: şeytani bir kararlılık ve korkunç bir dayanıklılık. Nestor yerini korudu, karşı saldırısını yapıp, yaratığın gövdesine sert bir kılıç darbesi indirdiğinde sanki donmuş çamura vurmuş gibi oldu. Kılıcın vurduğu noktada gri kabuk çatladı ve daha koyu gri renkte bir madde dışarı akmaya başladı. Ama bu larvayı sakatlamadı, hiçbir şey hissetmemiş gibiydi. Kılıcın kendisine yapmaya başladıklarından sonra bile güvenliğini düşünmeden Nestor'un üzerine geliyordu.</p>

  <p>Nestor karşısındakine yukarıdan bir darbe vuracakmış gibi yapıp, ayağına vurdu. Şimdi yaratığın topallaması daha da kötüleşmişti. Nestor, o şeyin ne yapacağını denemek için geri bir adım atınca, larva takip etti. Yürüyüşü biraz yavaşlamıştı.</p>

  <p>Tabii ki kritik bir anda Nestor'u şaşırtmak için, gücünün bir kısmını saklıyor olabilirdi. Ama Nestor buna inanmıyordu. O şekilsiz yüzün ardında zekâ olduğunu hayal etmekte güçlük çekiyordu. Larva garip çığlıkları ve tıslamalarıyla durmaksızın ona doğru gelmeye başladı.</p>

  <p>Nestor, bu sefer koluna, yeni bir darbe daha vurup ilerlemesini durdurdu. Bu, savaşçının bütün gücü ve ağırlığını verdiği çok güçlü bir darbeydi; şimdi yaratığın bileği, yani silahlarından biri, bütün sertliğine rağmen kopmak üzere olan kolundan sallanıyordu. Kesikten kan yerine gri bir çamur yavaşça akıyordu.</p>

  <p>Artık güveni yerine gelen Nestor kararını verdi ve larvaya aniden saldırdı. Yaratığı, ağırlığını daha zayıf gibi görünen bacağına vermişken yakaladı ve sert göğüs plakasını parçalayan güçlü bir kılıç darbesiyle onu geriye, çatının kenarına sürdü. Geri giden ve dengesini yitiren yaratık, biri zaten kopmuş olan kollarını kullanıp kılıcı yakalamaya çalıştı ama bunun için gereken ellere sahip değildi, onun yerine ölümcül bir eldivene benzeyen silahı sallandı. Yine de, Nestor zırha çok derin giren kılıcının saplanıp kalacağını düşünerek bir an korktu. Ama gri gövdenin ağırlığını vermesiyle birlikte kılıç vücudundan çıktı.</p>

  <p>Hiçbir özel yetenek ya da büyü düşüşünü engelleyemedi, taş döşeli avlu tam yedi metre aşağıdaydı. Çatının kenarına kadar gelerek yere çarpan vücuda bakan Nestor, gri kütlenin tamamen çatlaklarla dolduğunu görebiliyordu. O şeye hayat vermiş olması gereken çeşitli tonlardaki gri sıvının çoğu içerden dışarı akıyordu.</p>

  <p>Nestor ilk kez rahat bir nefes almıştı ki yaratık kımıldandı. Yavaşça eklemlerini oynattı sonra ayağa kalktı. Düşmanı olan insanı görebilmek için başını yukarı kaldırdı. Sonra ani bir hareketle Nestor'un altından tapınağa girdi. Nestor yaratığın peşinden geldiğine emindi.</p>

  <p>Koyu bulutlar güneşi örtmeye başlamasına rağmen, üzerinde durduğu kırık çatıda terliyordu. Kendini bir kabuslar krallığına girmiş gibi hissediyordu. Ama çarpışmanın önceliği hâlâ damarlarında zonkluyordu, tekrar kendi kendine yarattığı korkuya kapılmadan önce, eğer geliyorsa yaratığın yukarı çıkacağı merdiveni aramaya koyuldu. Bu sefer işini bitirmek zorundaydı.</p>

  <p>Nestor, üstünü otların bürüdüğü yarı yıkık merdivenlerin başında, larva aşağıda karşılaştılar. Bir keşişkuşu bir yerlerde yaptıkları gürültüyü taklit ediyordu. Önce bir bacağını sonra diğerini metodik olarak sürükleyerek, her yerinden gri sıvılar akan yaratık yok denecek kadar kısa duraklamalarla yukarı çıkmaya başladı. Kalan tek silahı olan kıvrık bıçağını havaya kaldırmıştı.</p>

  <p>Büyük bir dikkatle izleyen Nestor, larvanın küçük, yuvarlak ağzının içinde sivri bir dile benzeyen küçük bir noktanın belirdiğini gördü. Hızla eğilmesiyle birlikte, başının yarımdan geçen küçük bir okun havayı yararken çıkardığı sesi duyabildi. Sonra Nestor rakibini merdivenlerin ortasında karşılamak için ileri atıldı. Karşısındaki şeyi birbiri ardına gelen kılıç darbeleriyle merdivenlerden geri sürdü ve sonunda bir taş köşeye çarpıp yıkılmasını sağladı.</p>

  <p>Yere düşmesine rağmen, Nestor düşmanını parçalamayı sürdürüyordu. Larvanın iki kolu da işe yaramaz hale gelip bacaklarından biri de tamamen kopunca, gövdesine saldırdı. Yaratığın gövdesi en sonunda parçalanmış ve içindeki gri sıvılar ortaya dökülmüştü. Nestor kusmamak için kendini zorladı; yükselen koku, bataklık çamuru ve çürümüş leş kokuşuydu.</p>

  <p>'Tüm şeytanlar adına, kalbi de yok," diye kendi kendine söylendi. "Lanet şeyin durdurulacak bir kalbi yok." Dahası iç organ denilebilecek bir şey de görülmüyordu, sadece değişik renk ve yoğunluklarda o gri sıvı vardı.</p>

  <p>Yaratığın kırık kolları hâlâ Nestor'un ayaklarına vurmaya ya da bacaklarını kavramaya çalışıyordu. Yerinde kalan gri bacak hâlâ gövdeyi ayağa kaldırmaya çalışıyordu. Bildiği bütün şeytanların isimlerini sayıp döken Nestor, bu kabusu sona erdireceğine yemin etti ve çıldırmış gibi, odun kırarcasına yaratığa saldırmaya başladı. Bazı darbeleri o kadar savruktu ki avlunun taşlarından parçalar etrafta uçuşuyordu.</p>

  <p>Kafasının tamamen kopması, sonunda yaratığı durdurmuştu. Aynı anda larvaya yaşam veren büyü de etkisini kaybetmişti. Dış yüzeyinin gri kaplamaları hemen ufalanmaya başladı. İçinden akan grilik incelip su ve çamur halinde dönüştü.</p>

  <p>Bu onun özüydü. İri yağmur damlaları düşmeye başlamıştı bile. Yağmur beyaz bir perde gibi ortalığı kapladı. Larvadan geriye kalanlar çözünüp avlu taşlan arasında gözden kayboluyordu.</p>

  <p>Nestor altında bir süre durup yağmurun kendini serinletmesini bekledi. Yüzünü delinmiş gökyüzüne kaldırıp temizlenmeye, arınmaya çalışıyordu. Yağış çok şiddetlenmesine rağmen kılıcın da temizlenmesi için bekledi. Ejderdoğrayan'la olan deneyimi sayesinde kılıcın pas tutacağını sanmıyordu.</p>

  <p>Nestor kendini yeterince temiz hissettiğinde, tapınağa döndü. Tam kapının içinde durdu, duvara yaslandı. Yağmur suları saçlarından ve giysilerinden yere damlarken devam eden yağmuru seyredip, dinliyordu. Kılıcıyla biraz önce yok ettiği şey şimdi yağmurla birlikte hızla toprağa karışan bir çamur yığınından başka bir şey değildi.</p>

  <p>"Draffut - tanrı ya da değil, Yaratıktanrı, şifa veren, her neysen ya da değilsen - evcil hayvanını yok ettiğim için üzgünüm. Yo hayır, bu iki kere yanlış oldu. O senin evcil hayvanın değildi, tabii ki. Büyü deneyin ya da her neyse. Aslında gerçekten üzgün değilim, o iğrenç bir şeydi. Böyle bir yaratık gizlice gelip de kanca ve bıçakla saldırdığında yapacak başka bir şey yok - o da ne?"</p>

  <p>Duyduğu, heyecanla dolup taşan konuşmalara benzeyen insan sesleriydi. Nestor sessizce bekleyerek dinledi ve sesleri tekrar duydu. Yakınlarda bir yerdeydiler. Konuşulanları anlamıyordu ama bunlar sessiz olmaya çalışan, panik içindeki insanların seslerine benziyordu.</p>

  <p>Şimdi ne olacaktı?</p>

  <p>Sesler tekrar duyuldu. Nestor hâlâ duyduğu kelimeleri anlayamıyordu. Bu bilmediği bir dil olmalıydı. Gelenler büyük ihtimalle bataklıkta yaşayan vahşilerdi.</p>

  <p>Varlıklarından hâlâ biraz şüphe ettiği tanrılara, daha fazla savaşamayabileceğinden ötürü umutsuz dualar ederek kılıcının kabzasını sıkıca kavrayan Nestor, yıkık bir odadan geçerek sağanak yağmura doğru görebileceklerini görmek için ilerledi. Biraz ilerleyip duruyor, sesleri duyana dek bekledikten sonra yeniden ilerliyordu.</p>

  <p>Tapınağın yıkık bir köşesini dönen ve burnundan sular damlayan yarı yatmış bir tanrı heykelinin yanından geçen Nestor şimdi kuzeydoğu yönünü açıkça görebiliyordu. O yönde bataklığın kollarından biri adanın merkezine diğerlerinden çok daha fazla sokulmuştu. Nestor oturduğu yüksek yerden bu bataklık girişini ve birkaç kanonun oraya varmış olduğunu görebiliyordu. Sonuncuları çamurlu sahilde ilerlemeye devam ediyordu. Yaklaşık bir düzine, düz siyah saçlı ve neredeyse çıplak bakır renginde derili insan kıyıya çoktan çıkmış ya da çıkıyordu. Bu bir savaş birliği değildi. Aralarından sadece birkaç tanesinin yayları ve sopaları vardı - başka bir şey taşımıyorlardı. Aralarında kadın ve çocuklar vardı hatta grubun çoğunluğunu onlar oluşturuyordu. Üzerlerindeki her şey eski püskü görünüyordu - İmparatorun çocuklarıydı bunlar, bu insanlar Nestor'un daha önce görmediği doğuştan kaybedenlerdendi.</p>

  <p>Kadınlardan biri tapınağın ötesinde kalan bataklığı işaret edip, Nestor'un bilmediği bir dilde bir şeyler söyledi. Sonra, sahilde toplanmış küçük grubun tamamı alçak çalıların arasından tapınağa doğru koşmaya başladı. Henüz Nestor'un varlığından haberleri yoktu; o da ne yapacağına karar verene kadar gizlenmek üzere biraz daha eğildi.</p>

  <p>Bir plan yapamadan önce, büyük, sürünen bir kertenkeleye benzer bir şeyin, insanların arkasında bataklıktan çıktığını gördü. Çalılardan pek belli olmasa da, Nestor hayvanın insanlarla aynı yönde ilerlediğini ama onların peşinde olmadığını fark etti. Yanlarından geçip giderken kimse ona dikkat bile etmemişti. Bu hep yaptıkları bir ziyaret miydi. Yoksa bir şeyden mi kaçıyorlardı... ?</p>

  <p>Daha uzakta, kuzeydoğuda, Nestor'un yağmurdan hâlâ bulanıklaşmış görüş alanının sınırında, bataklığın derinliklerinden gelen başka bir siluet ortaya çıkıyordu. Bunun da iki bakır tenli adamın kürek çektiği bir başka kano olduğunu anladı. İki kadın da hızı arttırabilmek için ellerini suya daldırarak suyu yarıyorlardı. Kıyıdaki insanlar durup izlemek için yürüyüşlerini kestiler.</p>

  <p>Bindikleri kano biraz daha yaklaşınca, Nestor peşlerinden gelen gri düz bir şekli fark etti. Bir an için bunun bataklık suyunda sürüklenen kütüklerin yarattığı bir dalga olduğunu sandı. Ama sonra dalga sandığı şeyin, biraz önce yok ettiği larvaya benzeyen ve yüzerek, yürüyerek bataklıkta kendilerine yol açan yüzlerce benzer larva olduğunu anladı. Bu ilk safın ilerisinde bir ikinci ortaya çıktı; sağa sola bakan Nestor iki yönde de sonunu göremedi. Onlarca belki de yüzlercesi adaya doğru geliyordu. Şimdi çıkardıkları, ses denemeyecek garip tıslama ve uğultularını duyabiliyordu; ilerleyişlerinin kalabalık şapırtılarını, kütük gibi kol ve bacak ormanının sele kapılmış ağaçlar gibi ses çıkaran birbirine çarpışlarını duyabiliyordu.</p>

  <p>Küçük, büyük tüm hayvanlar ve kuşlar, larvaların önünden kaçarak bataklıktan uzaklaşıyorlardı. Yaklaşan dehşet daha da yakınlaştı ve yavaşlayan yağmur Nestor'un manzarasını daha netleştirdi. Artık, ilerleyen larvaların safları boyunca uçlarında kargılar, bıçaklar, gürzler, sopalar ve kancalar olan kollarını görebiliyordu. Havaya kalkan kolların hiçbiri birbirine benzemiyordu ama uçlarındakilerin silah oldukları kesindi.</p>

  <p>Nestor yüz metre kadar sağında insan boyunda bir ejderin, çamurdan çıkıp bir tepeciğe tırmandıktan sonra ilerleyen larva güruhunun önündeki koya dönüp, onlara meydan okurcasına hırıltılı sesler çıkardığını gördü. Bir an içinde ejderin çevresi yarım düzine larvayla sarıldı. Önce birini, sonra bir diğerini ve bir diğerini daha geriye fırlattı ama inip kalkan ölümcül kollarıyla çok daha fazlası gelmeye devam ediyordu. Daha uzakta bir yerde büyük bir yerde-yürüyen böğürtüsü duyuluyordu. Nestor onun savaşmayı seçip seçmeyeceğini ve eğer kalırsa neyi başarabileceğini merak etti.</p>

  <p>Adaya ulaşan insanlar son kanoya bağırıp, el sallıyorlardı. Nestor’a kürekçiler kendilerini izleyen dehşetle aralarını açıyorlarmış gibi geldi. Ama sonra kanolarının altı suyun dibinde bir kütüğe ya da çamur yığını gibi iri bir şeye çarptı. Bir an sonra tüm çılgınca kürek çekişlerine karşın oraya takılıp kalmışlardı.</p>

  <p>Nestor şimdi kadınların ikisinin de vücutlarına bağlı bebekler taşıdıklarını görebiliyordu. Kanodaki dört yetişkin de tüm güçleriyle saplandıkları yerden kurtulmaya uğraşıyor ve neredeyse de bunu başarıyorlardı ki gri dalga onlara yetişti ve ilk elsiz kollar uzandı. İnsanların çığlıklarıyla birlikte kano devrilip içindekiler yok oldu.</p>

  <p>Kıyıya ulaşmış olanlar yenilenen bir panik dalgasıyla kafalarını bu sahneden çevirdiler. Betimlemeye gerek bırakmayan bir korkuyla birbirlerine bağırarak tapınağa yöneldiler.</p>

  <p>Nestor kendini gösterip göstermeme konusunda daha fazla tereddüt etmeden tam önlerine atladı. Ne kanolarla gelen insanlar ne de Nestor yaklaşan bu tehditten kaçamayacaklardı, özellikle de küçük bir adanın üzerinde. Beraberce yapabilecekleri tek şey direnmek ve Nestor'un inanmaya yönlendirildiği kadar güçlüyse, Köykurtaran’ın gizli güçlerinin harekete geçmesini beklemekti. Bu umudu arttıran başka bir faktör de, tapınağın içindeki keşif gezisi sırasında bulduğu, sadece tek bir yanı açık olan yüksek bir odaydı; üç ya da dört azimli savaşçı burayı savunabilirdi.</p>

  <p>Korku içindeki kaçışlarını, karşılarına çıkan eli kılıçlı bir adamın karşısında durduran bu insanlar büyük ihtimalle Nestor'un seslenişini onun kendilerini anladığı kadar anlamışlardı; Ama en ufak bir umuda satılmaya hazır olduklarından, herhangi bir emri ya da bağırışı, el işaretlerini izlemeye hazırdılar. Nestor'un coşkulu el sallamalarına itaat ederek ona doğru koşup onu geçtiler. Sonra öne geçmesine ve yolu göstermesine izin verdiler; onları yıkılmış merdivenlerden, yan yatmış bloklardan ve üst üste yığılmış molozlardan geçirerek kafasında tasarladığı yere götürüyordu.</p>

  <p>Burası bir zamanlar çok yüksek olan yapının ayakta kalan en yüksekteki odalarından biriydi. Oraya ulaşmanın tek yolu yüksek, engebeli bir moloz yığınına tırmanmaktı. Nestor bütün grubu buradan yukarı çıkarıp, herkesi yüksek odada toplayınca, gönülsüz bir şekilde durup etraflarına şaşkın bir şekilde bakınmaya başladılar.</p>

  <p>Kılıç tutan ve boş eliyle işaret yapan Nestor, "Korkarım ki buraya kadar," dedi. "Yapabileceğimizin en iyisi bu."</p>

  <p>Yetişkinlerin yüzündeki kavrayışı ve yenilenen dehşetle ardından gelen umutsuzluk ifadesini görebiliyordu.</p>

  <p>Nestor bu bakışlardan uzaklaşıp odanın kuzeye bakan açık tarafından aşağı bir göz attı. Bu savunmak için çok geniş bir aralık değildi. Bir kapı girişinden biraz daha genişti; ama bir adam ve kılıcın kapatabileceğinden biraz fazlaydı. Bu yüksek yerden şimdi kalbini sıkıştıran bir manzara görebiliyordu: Bataklığa kuzeyden gelen larva safları hem doğu ve hem de batıya doğru, adanın eninden daha geniş bir yığın halinde bataklığın içinde belirsiz uzaklıklara yayılıyorlardı. Kesinlikle binlerce olmalıydılar.</p>

  <p>Arkasındaki insanlarda bir hareketlenme oldu ve Nestor arkasını döndü. Sığınmacıların arasındaki dövüşebilecek yaşta dört beş erkek ellerindeki sopa ve yaylarla birlikte sağ ve sol yanında yavaş yavaş, olması gerektiği gibi yerlerini almaya başlamışlardı. Nestor onlara baktı, onlar da Nestor’a. Neyse ki taktik belirlemek için tartışmaya gerek yoktu.</p>

  <p>Düşman dalgası bir süre önce adaya ulaşmış, şimdi üzerinde yayılıyordu. Gri yaratıklar, belki de gözden kaybolan avları yüzünden akın akın tapınağa geliyorlardı. Moloz yığınının dibinde Nestor'un görüş alanına girdiklerinde saflar daha da sıklaşmış gibi gözüktü. Orada arkalarından gelen, yüzleri olmayan yüzlerce benzerleriyle birlikte çoğalmaya devam ederek, yukarıda kendilerini bekleyen kararlı direnişten haberdarmışçasına beklediler. Binlerce larvanın çıkardığı ses, inleme, tıslama, aptalca gülme ve akort edilmemiş gayda tonlarının dünyayı doldurması gibiydi.</p>

  <p>Gri Güruh'un safları kendilerini güçlendirmek için yüksek moloz yığını tepenin dibinde kısa bir süre durdular. Sonra tırmanmaya başladılar.</p>

  <p>Nestor'un arkasındaki çocuklarıyla beraber gelmiş olan kadınlar da silahlanıyordu. Geriye bir göz attığında yerdeki sivri taşları toplayıp, atmaya ve saldırmaya hazır olduklarını gördü.</p>

  <p>Nestor birden, kendisi de dahil olmak üzere savaşçıların, daha önce bu konu hakkında konuşmuş olsalar da olmasalar da, kendi ölümleri hakkındaki bütün merak, sıkıntı ve endişelerini düşündü. Şimdi bu kadınlarsa onur ve cesaret hakkında bir fikirleri olmasa da bu duruma iyi göğüs geriyorlardı herhangi bir...</p>

  <p>Ona göre binlerce larvanın sesi zamanın geldiği konusunda bir daha endişelenmeyecek şekilde onu temin etti.</p>

  <p>Tam arkasında bir bebek ağlamaya başladı.</p>

  <p>Aynı anda da Nestor'un sağ elinde bir şey hafifçe homurdandı. Kılıcın kabzası. Kendi hayal gücü müydü? İyimser bir düşünce mi yoksa? Hayır...</p>

  <p>Gri dalga, topallayan, yamru yumru bacaklarının üzerinde, elsiz kollarının oluşturduğu ölü ormanı uzatarak, çılgın bir çeşitliliğe sahip olan öldürücü silahlarıyla nişan alarak ve dehşet şarkılarının çığlıklarıyla tırmanıyordu.</p>

  <p>Nestor ağzını açtı ve onlara bilmediği, hafızasının derinliklerinden fırlayıp gelen bir savaş çığlığı attı. Şimdi etrafındaki okçular, hedeflerine hiçbir zarar vermeden saplanan ilk oklarını savurdular. Diğerleri bir şeyler mırıldanıp sopalarını salladılar. Nestor kılıcı iki eliyle tuttuğunu fark etti. Sanki kendi kanı gibi doğal bir şekilde kılıcın gücünün kollarına aktığını hissedebiliyordu. Kılıç koruma pozisyonu aldı. Bunu o kadar yavaşça yapmıştı ki Nestor bunun kendi refleksi mi yoksa kılıcın gücü mü olduğundan emin olamadı. Şimdi havadaki kılıcın etrafındaki ısınan havanın ve buharın, metalin içine akıyormuşçasına hareket ettiğini görebiliyordu.</p>

  <p>Ama ne bunlara hayret edecek ne de kurtulma şansının olup olmadığını düşünecek zamanı vardı, omzunun üstünden larvaların fırlattığı küçük bir ok geçmişti ve hantalca tırmanan gri düşman yığını neredeyse ulaşabileceği bir mesafedeydi.</p>

  <p>Yine, daha önce hiç duymadığı çok eski savaşlardan kalma bir şeyler haykırdı. Kafasının içinde bilinmeyen bir ses fısıldadı, <i>Köykurtaran</i>, kılıcın onun için adlandırıldığını biliyordu.</p>

  <p>Köykurtaran sevinçle çığlık attı ve önündeki sırayı meyve keser gibi düzgünce doğradı; silah tutan kolları çim biçer gibi kesiyordu.</p>
</body>
</html>
