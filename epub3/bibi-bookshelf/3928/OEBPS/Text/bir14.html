<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ON DÖRDÜNCÜ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>"Burası, Ekselansları," dedi mavi beyaz giysiler içindeki teğmen. "Ejder sürüsünün bize saldırdığı yer burasıydı."</p>

  <p>Dük Fraktin yapraklarından hâlâ sabah ki yağmurun süzüldüğü bir ağacın altında binek hayvanını durdurdu ve hızlı bir hareketle eyerden indi. Kaslarını germek için kollarını iki yana uzatarak saatler süren yolculuğun sonunda vücudunu gevşetmeye çalıştı. Sonra etrafına bakındı.</p>

  <p>Teğmenine emin olup olmadığını sormadı; buna hiç gerek yoktu. Bulunduğu yerden koca bir yerde-yürüyen leşini görüp kokusunu alabiliyordu. Hayvanın ölüsü kırk metre kadar uzakta, ağaçların arasında yatıyordu. O yöne dikkatle bakan Dük ölü ejderin yakınında yatan ölü bir adamı ve biraz uzağında da kendi süvarilerinden birinin binek hayvanının sertleşmiş, dört ayağı havada duran leşini görebildi.</p>

  <p>Savaşın berbat sonucu, diye düşündü Dük ve yeniden gerindikten sonra katliam yerine doğru sakince yürümeye başladı. Yaklaşmakta olan, hatta neredeyse yanı başlarında bir savaş vardı ve Dük de eski yetilerini, mümkün olan en kısa zamanda tekrar kazanmanın akıllıca olacağına karar verdi.</p>

  <p>Yürürken, sağ eliyle Zaratan’ı içinde bulunduğu güzel kınından hafifçe çıkardı. "İzlediğiniz araba," diye sordu teğmenine, "o nerede? Bana devrildiğini ve siz içindekilere ulaşamadan ejderlerin saldırdığını söylemediniz mi?"</p>

  <p>"Öyle oldu, Ekselansları." Ve o talihsiz devriyenin sağ kalan iki askeri kendi aralarında alçak sesle şu lanetli arabanın nerede olabileceğini tartışmaya koyuldular. Dük sabırsız bir dikkatle dinlerken, gözleri çevreyi tarıyordu. En iyi büyücülerinin verdiği haberlerde kılıçlardan birinin, belki de iki tanesinin o arabanın içinde olabileceği de vardı.</p>

  <p>Adamlarının tartışması bitmeden, Dük'ün dikkati güneybatı yönünden bir arabanın yaklaşmakta olduğunu bildiren bir raporla gelen süvariye yöneldi. Yaklaştıkça, bunun iki yaşlı yük hayvanının çektiği eski püskü bir çiftlik arabası olduğu görülüyordu. Dük ilk bakışta, ileri gözcülerinden bazılarının neden böyle bir şey için son hızla geri gelip kendisine haber verdiklerini anlayamadı.</p>

  <p>Ama arabanın çökük oturağının ortasında kimin oturduğunu görünce durumu anladı ya da anlamaya başladı.</p>

  <p>"Çok naziksiniz," dedi Leydi Marat, arabadan inmesi için elini uzatan Dük’e. Davranışları sanki aşağılanmaya uğramış olan o değilmiş gibi gururluydu. Ama sözleri tam tersini yansıtıyordu. "Dün terk ettiğim kale, sizin gücünüz karşısında baş eğdiğinde, sizden, bana intikam için fırsat tanıyacağınıza dair söz vermenizi rica ediyorum."</p>

  <p>Fraktin başını hafifçe eğdi. "Bu sözü verilmiş sayın, sevgili leydim. Savaşın gerekleri ve benim isteklerim çatışmadığı sürece, yerine getirileceğinden emin olabilirsiniz. Şimdi, bana aktaracak önemli bilgileriniz olduğunu sanıyorum?"</p>

  <p>Ama Leydi Marat anlatmaya başlayamadan, çalan bir borunun sesi Dük'ün dikkatini başka tarafa çekti. Kuzeydoğudan yürüyüşe geçmiş olan uzun piyade kolunun başının şimdi konuştukları yere ulaştığını gördü. Dük Fraktin, birliğin başındaki subayın selamına karşılık verdi ve Leydi Marat'la olan konuşmasına geri döndü. Onlar konuşmaya devam ederken piyadelerin darmadağın, rap rap yürüyüş sesleri yanlarından geçmeye devam etti.</p>

  <p>Dük, Leydi Marat’a serinletici bir şeyler sunmak istedi. Ama söylediğine göre Leydi Marat intikamına bir başlangıç oluşturacak olan raporunu sunana kadar beklemeyi tercih ediyordu. Kaledeki herkes için ama özellikle de arabasını elinden alan ve kendisine saygısız davranan şövalye için planları vardı.</p>

  <p>Dük Fraktin raporu dikkatle dinleyerek, her şeyden önemlisi, ejder avcılarının arabasının burada ejderler tarafından yok edilmeden Sör Andrew’in kalesine ulaşmış olduğunu öğrendi.</p>

  <p>"Benim uçan kuryem Sör Andrew'un kalesinden bir kılıçla ayrıldı, öyleyse?" diye sordu. "Bundan emin misin?"</p>

  <p>"Evet, sevgili kuzenim. Bundan kesinlikle eminim. Ama hangi kılıç olduğunu söyleyemem."</p>

  <p>Dük, ilk kez olmamakla birlikte kadını çekici bulmaya başlıyordu. Ama şu anda düşünmesi gereken daha önemli işleri olduğu için bu düşünceleri bir tarafa bıraktı. "Peki uçan haberci şimdi nerede? Bana ulaşmadı."</p>

  <p>Leydinin herhangi bir açıklaması yoktu. Yaratık Terbiyecisi, Dük'ün subayları arasından çağrıldığında, öyle bir ejderin sıradan bir kılıçla bir iki yara alsa bile çok uzaklara uçabileceğini söyledi. Habercinin ortalıkta görünmemesi hakkındaysa tek söyleyebildiği, herkesinde bildiği gibi ejderlerin güvenilmez olabilecekleriydi.</p>

  <p>Dük şimdi atından inen başka birine danışıyordu, "Şansım hakkında ne söyleyebilirsin, Mavi Cüppeli? Ya da kuşandığım bu kılıcın taşıdığı söylenen güçler hakkında?"</p>

  <p>Büyücü ellerini sakinleştirici bir şekilde iki yana açtı. "Sadece şunu, Ekselansları: eğer şu anda yarımızda Zaratan olmasaydı şansınız ne olabilirdi, bunu bilemeyiz."</p>

  <p>"Bu cevabı tatmin edici bulmadım, Mavi Cüppeli. Daha çok... sen ne bakıyorsun öyle, seni salak?" Sözler Leydi Marat’nın refakatçilerinden birine yönelmişti. Adam, arabayı sürmekte olan askerdi. Leydinin hizmetindeyken yaralandığı için Dük'ün cerrahı tarafından tedavi ediliyordu.</p>

  <p>Cerrah, Dük'ün sesini duyunca başım kaldırıp ellerini hastadan çekti. Soruyu duyan asker bir şeyler söylemeye başladı, Dük'ün yüzüne ikinci bir defa bakıp arkasından uçuşan sargılarla kendini bitkince yere attı. "Binlerce kez özür diliyorum, Ekselansları, sadece hatırladım... sizi panayırda gördüğümü hatırladım."</p>

  <p>"Ne? Panayırda mı..Dük konuşurken, kendisine olmadığı bir yerde göründüğünü söyleyen başka birinin tamdık sesi yankılandı. "Açıkla bunu, dostum."</p>

  <p>Adam, o gece, Sör Andrew'un panayırında olanları, kendisiyle birlikte diğer gizli ajanların nasıl Ejderdoğrayan’a ellerini uzattıklarını karmakarışık bir şekilde anlatmaya koyuldu. Kılıcın bunun ardından nasıl kaybolduğunu ve göğe yükselen kurye ejderin gizemli, büyülü şekil değiştirmesini anlattı.</p>

  <p>Dük, düşünceli, başını salladı. "Ya beni? Beni nerede gördüğünü sandın?"</p>

  <p>'Tam orada, panayır meydanında, efendim. Sizi şimdi olduğunuz kadar açık bir şekilde gördüm. Ama o gördüğümün yalnızca, büyüyle yapılmış bir görüntü olduğunu anlıyorum. Ama kurye havaya ilk yükseldiğinde onu geri çağırdığınızı duydum. Sonra da kılıcı ona sapladınız."</p>

  <p>Dük, onaylamasına başını sallayan Leydi Marat’a döndü. "Bunlar raporuma ekleyecek olduğum önemli ayrıntılardı," dedi Leydi Marat.</p>

  <p>Dük sonra gözleri kapalı olan büyücüye baktı. Mavi cüppeli tek başınaymış gibi mırıldanıyordu: "Sör Andrew'un kalesinde bir kılıcın daha varlığını biliyorduk. Artık hangisi olduğunu da biliyoruz. Gözbulandıran ya da Gizlilik Kılıcı. Bu-"</p>

  <p>Dük kolunu kaldırarak sessiz olunmasını emretti. "Durun."</p>

  <p>Yukarıda belli belirsiz yağan yağmurun altında bir şeyler oluyordu. Başım geriye atmış olan Yaratık Terbiyecisi bir şeyleri çağırıyordu. Şimdi bir tür habercinin - Dük uçan yaratıklar ve melez ejderler hakkında pek az şey biliyordu - havada daireler çizerek alçaldığı görülebiliyordu. İşte, diye düşündü Dük Fraktin, ama bu kılıçlardan biriyle ortadan kaybolan kurye olamayacak kadar küçük bir yaratıktı. Bu gözcülük yapıp rapor veren küçük bir uçucuydu.</p>

  <p>Hatta indiğinde terbiyecisinin bileğine konabilecek kadar küçüktü, terbiyeci, onu toplanan insanlardan biraz uzağa götürdü, böylece Dük haberleri gizlilik içinde alabilecekti.</p>

  <p>Terbiyeci önce ejderin acı veren bir şekilde başardığı, neredeyse anlaşılmaz konuşmayı dinledi sonra Dük’e tercüme etmek için dönüp kısık bir sesle her seferinde birkaç kelimeyle habercinin söylediklerini aktardı. "Ekselansları, bu haberler adı Nestor olan ejder avcısı hakkında."</p>

  <p>"Evet, evet, onu tanıyorum. Bir keresinde bana ters düşmüştü. Ama şu an ki durumumuzla ne ilgisi var?" Bu soruyu ejdere çevirmek de zor ve yavaş bir işti. Dük bazen, Yaratık Terbiyecisi’nin yetenekli bir adam olmasına rağmen yıllardır yaptığı bu konuşmalar sonucunda yarı delirmiş olabileceğini düşünüyordu.</p>

  <p>Bir süre sonra cevap geldi. "Bu Nestor, Büyük Bataklığa götürülmüş, efendim. Bizimkilerden biri olmayan, dev bir uçan ejder tarafından taşınmış oraya."</p>

  <p>"Bir uçucunun taşıdığı yetişkin bir insan ha? İnanılmaz. Yine de ... başka ne söylemeye çalışıyor?"</p>

  <p>Hayvanla eğiticisi arasında bir konuşma daha oldu. "Gri Güruh, diyor efendim. Bana Gri Güruh'un uyandırıldığını ve Sör Andrew'un topraklarına doğru yürüyüşe geçtiğini söylüyor."</p>

  <p>Ağaçlardan damlayan yağmur suları ve askerlerin bitmeyen rap rap sesinden başka her şey bir an sustu. Sonunda Dük derin bir nefes aldı: "Birisi büyük bir kumar oynuyor, öyleyse. Kimin tarafından uyandırılmışlar?" Cevabı tahmin edebilmesine rağmen soruyu sormuştu.</p>

  <p>Yeniden hayvansı sesler çıktı ve adam cevap verdi: "Bir kadını izleyen insanlar tarafından, efendim. Bir savaş-yaratığına binen ve insanlardan oluşan bir orduyla bataklığı geçen bir kadın."</p>

  <p>Dük yavaşça başını salladı ve adama gidebileceğini belirten bir işaret yaptı. Terbiyeci hayvanı üzerine uyku ilacı sürülmüş, uçan yaratığı birazdan rüyalara daldıracak bir kertenkeleyle ödüllendirdi.</p>

  <p>Bu sırada, kendisini bekleyen Leydi Marat’a ve adamlarına doğru yürüyen Dük, büyük bir toplantıya hazırlanıyordu. İşler değişmişti. Artık önünde, planladığı gibi güçsüz bir kalenin istilası yoktu.</p>

  <p>Dük’e öyle geliyordu ki tanrılar bir kez daha insanların işine karışıyorlardı.</p>
</body>
</html>
