<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>BEŞİNCİ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Arabanın hoplayıp zıplayan oturağında giderken, Mark, yeni başlayan sersemliğinden cıyaklamaya benzer bir çığlıkla sıyrıldı. Bu sefer ses hemen arkasından geliyordu. Çabucak arkasına baktı. Barbara, arabanın arkasında çömelmiş vaziyette, küçük ama sağlam bir ahşap kafesin bez örtüsünü yeni kaldırmıştı. Kafesin içinde - Vulcan'ın çekici ve Ardneh’in kemikleri adına! - gelincik boyutlarında, ancak bir ejder olabilecek bir yaratık duruyordu. Mark daha önce hiç ejder görmemişti ama daha başka ne bir yılan gibi pullu ve kanatlı olabilirdi ki?</p>

  <p>Mark'ın baktığını fark eden Barbara, ona gülümsedi. Ejder ile her ne yapıyorsa, işine Mark’a bir kap su ve içmeyi bitirdikten sonra bir parça meyve verecek kadar ara verdi. Mark yerken Barbara yeniden ejder besleme işine döndü. Ona büyükçe toprak bir çanaktan çıkardığı bir şeyler verdi. Mark ağzındakini çiğneyerek tekrar önüne döndü.</p>

  <p>Ben’in elinde küçük bir testi vardı. "Brandi?"</p>

  <p>"Hayır teşekkürler." Mark daha önce güçlü bir içki içmemişti ve üzerinde nasıl bir etki yapabileceği konusunda hiçbir fikri yoktu. Sürekli ve aşırı içkiden bir iki köylünün öldüğünü görmüştü. Nestor'dan bir kaş çatışı gören Ben, testiyi uzağa koydu.</p>

  <p>"O gömleğindeki kan mı, Einar?" diye sordu arkadan Barbara. "Sen iyi misin?"</p>

  <p>"Hayır, bayan. Yani, evet, kan lekesi ama eski bir leke. Ben iyiyim."</p>

  <p>Ben’in merakı neredeyse gözle görülür şekilde artıyordu. "Sahip olduğun kılıç iyi bir kılıç."</p>

  <p>"Evet," diye katıldı Nestor. Şimdi, artık daha hızlı sürüyor, dikkatini yola vermekle beraber sık sık da arkasına bakıyordu. "Gerçekten hoş bir kılıç oradaki."</p>

  <p>"Babamdan kaldı." Mark söylediğinin bir yanlış anlamaya sebeb olacağım düşündü. Yoksulluk içinde yollarda sürünen, yanında pratikte hiçbir fayda sağlamayan bir hediye veya miras taşıyan bir soylu piçini yolda bulmak pek sık rastlanılan bir şey değildi. Mark, İyi Yürekli Sör Andrew'un emrinde çalışan zırhçı amcası öyküsünü tekrarladı. Gerçi kibarlıkla başlarını salladılar ama ona ne kadar inandıklarını bilemezdi.</p>

  <p>Ben sempatiyle kafasını salladı. "Ben de yetimim. Bu artık beni endişelendirmiyor." Koltuğun arkasından, daha önce tuttuğu lavtayı çıkartıp bir iki tıngırdattı. Mark lavtanın biraz akortsuz olduğunu düşündü. Ben devam etti: "Ben aslında bir ozanım. Burada Nestor'un yanında çıraklık yapıyorum ta ki gerçekten istediğim işe iyi bir başlangıç yapabilecek hale gelene dek. Hazır olduğumda işi bırakabileceğime dair bir anlaşmamız var."</p>

  <p>Nestor bunu doğrular gibi başını salladı. "İyi çalışıyorsun," diye belirtti. "Ayrılman beni çok üzecek."</p>

  <p>Ben tekrar tıngırdattı ve şarkısına başladı:</p>

  <div class="quote">
    <p>Bu şarkısıydı...</p>

    <p>Hayır, bu şarkı ki</p>

    <p>Cesur genç Einar’ın türküsüdür</p>

    <p>O ki olabildiğince özgür yürüyen ...</p>
  </div>

  <p>Sonra durakladı. "Bu isim için kafiye bulmak zor." Bir an için düşünüp yeniden denedi:</p>

  <div class="quote">
    <p>Genç Einar yollarda yürüyordu,</p>

    <p>Bir tarlakuşu kadar özgür</p>

    <p>Bir gün iki adamla karşılaştı</p>

    <p>Onların istedikleri...</p>
  </div>

  <p>"Aslında pek iyi olmadı," diyerek, bir an düşündükten sonra alçakgönüllülükle kabul etti.</p>

  <p>"Hoplayıp zıplarken çalmak zor olmalı," dedi anlayışla Barbara. Aslında bir veya iki tane bariz yanlış nota çıkmıştı.</p>

  <p>Mark, Ben’in sesinin, bugüne dek şarkı söylerken dinlediği birçok insandan daha iyi olmadığını düşündü. Ama kimse bu konuda bir yorum yapmadı ve elbette Mark da bundan bahseden ilk kişi olmak istemedi.</p>

  <p>&nbsp;</p>

  <p>Günün geri kalanı boyunca, Nestor arabayı oldukça hızlı sürdü. Görünmeyi pek istemiyordu ve bunu da, yol bir kilometre boyunca bir sis kuşağı içinde kalınca memnuniyetini dile getirerek belirtti. Her an dikkatle izlemedeydi ve Barbara ile Mark'ın sırayla, ejderin kafesinin yanından arabanın arkasını kontrol etmelerini istedi. Nestor hiçbir şey söylemese de Mark bunu Dük'ün askerlerine karşı yaptıklarını tahmin etti. Ejder sağa sola sallanan, üstü kapalı kafesin içinde kesik kesik cıyaklamasına devam ediyordu. Bu Mark’a bir tavşanın okla vurulduğu zaman çıkardığı garip sesi anımsattı. Kafesin yanında, içinde canlı kurbağalar olan, üstü ağır bir tülle örtülmüş toprak çanak duruyordu. Mark’a bunların ejderin yemeği olduğunu söylemişlerdi, o da bunları ejdere birer ikişer yediriyordu. Ejderin minik nefesi alevlenmek için daha çok gençti, Mark'ın elinde buharlaşıyordu. Oyuncak bir bebeği andıran gözleri kara kara parlıyordu.</p>

  <p>"Ne zaman Dük Franktin’in topraklarından çıkacağız?" diye sordu Mark bir ara. Tepelerin etekleri şimdiden geride kalmıştı ve yol bulutlu gökyüzünün altında, ard arda işlenmiş topraklardan geçiyordu. Biçilmeye neredeyse hazır tarlalar yerlerini ağaçlıklara ve kırlara bırakmıştı. Daha yeni küçük bir köyün içinden geçmişlerdi.</p>

  <p>"Yarın, " dedi Nestor kısaca. "Belki daha önce." Sis şimdi tamamen kalkmıştı ve artık her zamankinden daha keskin bakışlarla etrafı gözlüyordu. Mark ejderle ilgili birkaç soru sorduğunda, aldığı cevap onu Sör Andrew'un panayırında sergileyip birkaç kuruş kazanmak için götürdükleri oldu. Mark'ın anladığı kadarıyla, bu aynı zamanda Nestor'un ejder avlamaktaki ustalığının da reklamı olacaktı. Sör Andrew Bataklık bölgesindeki topraklan kontrol eden bir uç beyiydi. O ve ona bağlı kasabaların, Mark’a söylendiğine göre, kronik ejder problemleri vardı.</p>

  <p>Mark çok uğraştı ama ne kadar güçlü olursa olsun, bir adamın tavşan avlar gibi ejder avlamasını beyninde canlandıranındı. Duyduklarına göre, gerçek ejder avları, çok sayıda eğitilmiş hayvan ve insanı içeren büyük girişimlerdi. Nestor cesur ve usta olabilirdi fakat hiç o kadar güçlü görünmüyordu. Ben, elbette en azından ikisine yetecek kadar güçlü görünüyordu.</p>

  <p>İkindiye doğru Nestor daha yavaş sürmeye başladı; önünde kıvrılan yolun ilerisinde ne olduğunu görmek için daha da tedirginleşmiş görünüyordu. Karşı yönden gelen, denkler taşıyan bir seyyar satıcıya soru sormak için iyice yavaşladı: "Askerler?"</p>

  <p>Bir göz kırpma ve hafifçe kafa sallama Nestor'un ihtiyacı olan cevaptı. Bir sonraki en uygun yerde yoldan çıkıp çitsiz bir tarladan yan yola geçti.</p>

  <p>"Dük'ün askerleriyle karşılaşmak için çok erken," diye mırıldandı, sanki birisi ondan açıklama beklermiş gibi. "Bu yolun aşağısında bir yerlerde bir çay var. Belki su arabayı geçirebilecek kadar sığdır. Diğer yakada Mavi Tapınak toprakları var, eğer doğru hatırlıyorsam.</p>

  <p>Çayı bulmak zor olmadı, unutulmuş topraklarda kıvrıla kıvrıla akıyordu. Arabayı geçirecek uygun bir yer tespit etmek biraz daha zordu. Nestor, Ben ve Barbara’yı yürüyerek dere boyunca uygun bir yer aramaları için gönderdi ve başarılı oldular. Derenin diğer tarafına geçer geçmez rahat bir nefes verdi ve arabayı çayın Dük Franklin tarafından bakınca görülmeyeceği biçimde bir korunun içine sürdü. Sonra kamp zamanı geldiğini söyledi. Ben ve Barbara vakit kaybetmeden, iyi bildikleri rutin işlere başladılar; yük hayvanlarının bakımını yaptılar ve ateş için odun toplamaya çıktılar.</p>

  <p>Mark yardım edecekken Nestor onu kenara çağırdı. "Einar sen benimle gel. Ejder için biraz kurbağaya ihtiyacımız var ve sana göstermek istediğim özel bir yakalama yöntemim var."</p>

  <p>"Tamam, ben yayımı getireyim, belki bir tavşan görürüz."</p>

  <p>"Atış için karanlık olacak ama getir."</p>

  <p>Nestor arabanın arkasından Mark’a sıradan bir balık ağı gibi görünen bir şey çıkardı. Tahta kenarlarında, Mark'ın büyülü olduğunu düşündüğü semboller vardı. Gerçi çoğu zaman bu dekoratif emeklerin arkasında hiçbir güç olmazdı. Nestor ağı taşırken, Mark da yayında bir ok sürülü olarak ağaçların arasına doğru yürüdü. Bayır aşağı tekrar nehir kıyısına indiler.</p>

  <p>Yürürlerken Nestor sordu: "Einar, amcanın ismi ne? Sör Andrew'un yaranda zırhçı olanın. Belki onu tanıyorumdur."</p>

  <p>"Adı Mark." Bu cevap Mark'ın önceden planlamadığı bir cevaptı ama en azından çabuk söylemişti.</p>

  <p>"Hayır, onu tanımıyorum." Puslu bir alacakaranlık yerden sızarcasına ortalığı kaplıyordu. Nehir kıyısına bir tavşan veya hayvana rastlamadan varmışlardı; Mark ok ve yayını kaldırdı.</p>

  <p>"Her neyse," dedi Nestor, "şu kılıcın, pek bakıma ihtiyacı varmış gibi durmuyordu." Konuşurken akıntıyı inceliyordu ve sesinden ne düşündüğünü anlamak imkânsızdı. Bir taştan diğerine atlayarak akıntının ortasına kadar ilerledi. Burada ağını suyun güçlü aktığı bir bölgeye yerleştirdi, tahta çerçevesini de kayalara sıkıştırarak yerini sağlamlaştırdı. Sırtını gererek ayağa dikildi, hâlâ suyun akışını inceliyormuş gibi görünüyordu. "Amcanın onun bakımını yapacağını söylememiş miydin?"</p>

  <p>Mark bir an durakladı ve bir iki desteksiz söz söyledi.</p>

  <p>Bu sefer Nestor onun söylediklerine pek dikkat ediyormuş gibi değildi. "Veya belki kılıcını panayırda satmak gibi bir niyetin vardır. Satmak istersen orası tam yeri ve zamanı. Güvenilir alışverişler hiçbir yerde olmadığı kadar Sör Andrew'un gözü önünde yapılır. Böyle bir şeyi alacak bir iki kişi bulabilirsin."</p>

  <p>"Nasıl satacağımı bilemem ve zaten istemezdim. O babamındı." Sözlerinin bu kısmı tamamen gerçekti ve bunları söylemek Mark’ı rahatlattı.</p>

  <p>"Öyle bir kılıcın, sanırım, güzel olmasının yanında bazı özel güçleri de olmalı." Nestor hâlâ dereye bakıyordu.</p>

  <p>Mark sessiz kaldı.</p>

  <p>Sonunda Nestor doğrudan ona baktı. "Şimdi onu getirebilir miydin? Buraya getirip bakmama izin verir misin?"</p>

  <p>Mark itiraz etmek için bir sebep bulamadı. Hiç ses çıkarmadan geri dönüp arabaya doğru ağır ağır yürüdü. Oraya varınca kılıcını alıp yine kaçabilirdi. Fakat er ya da geç, birisine güvenmesi gerekecekti.</p>

  <p>Ben ve Barbara zorlu bir işle meşguldü. Ejder'in kafesini arabadan indirmişlerdi; içindeki cıyaklayıp, pençe atmaya ve onları ısırmaya uğraşırken kafesini temizlemeye çalışıyorlardı. Mark arabaya tırmanır ve sarılı kılıcıyla arabadan çıkarken ona merakla baktılar. Ama hiçbir şey söylemediler.</p>

  <p>Mark kılıcı Nestor’a getirdiğinde korunun karanlığı artıyordu.</p>

  <p>Nestor ise akıntının yanında bir kayaya oturup hayallere dalmış gibiydi. Ama kaslı ve ince yapılı Nestor çevikçe uyandı, kılıcı kucağına aldı ve sargılarını dikkatle açtı. Yakından incelemek için hâlâ yeterli ışık mevcuttu. Kılıcın keskin tarafı boyunca dikkatle göz gezdirdi ve bir yaprakla deneme yaptı. Kılıcın üste bakan keskin tarafına hafifçe sürtünen yaprak iki düzgün parça halinde aşağı düştü.</p>

  <p>Nestor, bir parmağıyla, kabzadaki belli belirsiz şekli izledi. Sonra, bir karara varmış gibi davranarak kılıcı Mark’a verdi ve ayağa kalktı. Ağını sudan çıkararak, gözlerini yakaladığı çırpınan küçük yaratıklara dikti. Ağ şaşırtıcı sayıda yüzen ve sürünen yaratıklarla doluydu. Belki de çerçevenin etrafındaki büyülü semboller gerçekten etkiliydi.</p>

  <p>Nestor elini yaratıklar kütlesinin ortasına daldırdı, kıvrım kıvrım kıvrılan birini çekip aldı ve gerisini suyun içinde sallanmaya bıraktı. "Bebek ejder," dedi ve avuç büyüklüğünde gri renkli, kıvranan yaratığı Mark'ın incelemesi için yukarı kaldırdı. Kanatları yoktu ve kafesin içindekinden çok daha küçüktü. "Bu civardaki akıntılarda bunlardan çok bulursun. Avlanacak kadar büyüyebilecek her birisi için milyonlarca yumurta bırakılır."</p>

  <p>Sonra Köykurtaran’ı geri alarak Mark’ı şaşırttı. Nestor kılıcı yatay olarak, düz kısmı yukarı bakacak şekilde uzattı. O düz kısmın üstüne de yumurtadan yeni çıkmış ejderi koydu. Özgür kalan yavru, tıslayarak küçücük bir meydan okuyuşta bulunup minnacık tırnağını savurdu. Nestor, kılıcı keskin kenarı üste gelecek şekilde çevirdi ama yaratık bir şekilde asılı kaldı. Pulları, bir bebeğin tırnağından daha küçük ve kâğıt kadar ince de olsa, keskin taraftan onu koruyordu. Kılıç yarım turunu devam ettirip ejdere yeniden üstünde durabileceği bir yer sağlayınca, yavru tekrar tısladı.</p>

  <p>Nestor bu sonuç üzerinde biraz düşündü, sanki beklediği şey değilmiş gibi. Sonra bileğinin ufak bir dönüşüyle, minik yaratığı yere fırlattı, bir sonraki saniyede, kılıcın ağırlığıyla ucu tamamen toprağa gömülünceye dek yaratığı bastırdı. Mark, Nestor'un kılıcı sanki yıllardır kullanıyormuş gibi tuttuğunu düşündü.</p>

  <p>"Bir tane daha azaldı," dedi, düşünceli bakışlarını Mark’a çevirerek. Ucu hâlâ ayaklarının dibinde toprağa gömülü olarak kabzasını Mark’a doğru eğdi ve kılıcı geri verdi. "Sence bu kılıcın öldürdüğü ilk ejder mi?"</p>

  <p>"Sanırım," dedi Mark, sorunun ne anlama geldiğini bilmeden. Silahı yeniden sarmaya başladı.</p>

  <p>"Öyleyse baban onları avlamıyordu. Bu kılıçla ne yapardı? Savaşta mı kullandı?"</p>

  <p>"Ben..." Mark kendini konuşmaktan alıkoyamadı, kılıçla ilgili birisine bir şeyler söylemeliydi. "Ağabeyim kullandı bir keresinde. O öldürüldü."</p>

  <p>"Üzüldüm. Uzun süre önce değil galiba? O zaman, kılıcı kullandığında pek ... pek işe yaramadı mı?"</p>

  <p>"Oh, işe yaradı." Mark, aniden bastıran gözyaşlarını saklamak zorunda kaldı. "Hem de daha önce başka hiçbir kılıcın işe yaramadığı kadar. İnsanları, hatta savaş-yaratıkları biçti ama ağabeyimi ölmekten kurtaramadı."</p>

  <p>Nestor bir süre bekledi. Sonra konuştu: "Bugün onu kendin kullanmaya çalışıyordun. En azından ben oraya vardıktan sonra, pek bir şey oluyormuş gibi görünmüyordu."</p>

  <p>"Onun içinde bir güç hissedemedim. Neden bilmiyorum." Bir noktada Mârk’ın kafasında kılıcın büyüsünün sınırlarının belki de ismiyle bağlantılı olabileceği fikri doğdu. Ama şu anda bunu düşünmek istemiyordu. Şu anda hiçbir şey düşünmek istemiyordu.</p>

  <p>"Boş ver," dedi Nestor. "Bu konuda daha sonra konuşabiliriz. Ama sapının bu tasarımı. Baban, ağabeyin veya herhangi biri sana bunun ne anlama geldiğini anlattı mı?"</p>

  <p>Seni ilgilendirmez diye düşündü, Mark. "Hayır efendim".</p>

  <p>"Bana Nestor de. Einar, Sör Andrew'un topraklarına vardığımızda, kılıçla ne yapacağına karar verinceye kadar onu gizli tutman konusunda seni uyarmama gerek yok sanırım."</p>

  <p>"Hayır, efendim."</p>

  <p>"İyi, onu sen taşı, ben ağı getireceğim."</p>

  <p>Arabanın yanında, ağdan sadece ejder için birkaç kurbağa değil, Barbara’nın hazırladığı kuru meyve, ekmek ve fasulyeden oluşan akşam yemeklerini süsleyecek birkaç balık da çıktı. Ben de ateşte birkaç büyük patates kızartıyordu ve günlerdir ilk defa Mark tıka basa doydu.</p>

  <p>Yemekten sonra, acil mutfak işleri halledilince, Ben lavtasını çıkardı ve yine şarkı söyledi. Her nedense Barbara ve Nestor ağaçların arasında yürüyüş yapmak için o anı seçtiler.</p>

  <p>Nestor geri döndüğünde "Yarın zor bir gün olacak," diye söylendi. Aslında herkes esniyordu. Ejder çoktan arabanın arkasına konmuştu. Ejder avcısı da oraya çekildi. Kısa süre sonra da onu, Mark'ın botlarına bakıp onları ya tamir edeceğine ya da yenilerini vereceğine söz verdikten sonra Barbara takip etti. Dışarı bir miktar yatak malzemesi attıktan ve kafasını uzatıp Mark'ın bunlardan yeteri kadarını aldığını gördükten sonra içeri girip tentenin kapağını kapattı.</p>

  <p>Önceleri toplanan tehtid edici yağmur bulutlarının çoğu uçup gitmişti ve şimdi birkaç yıldız görülebiliyordu. Ben ve Mark açıkta, sönmekte olan ateşin biraz uzağında, uzun otların arasında yattılar. Barbara’nın verdiği fazladan battaniyeye sarılan Mark, evden ayrıldığından beri bu kadar rahat olmamıştı. Hem de daha iyi beslenmişti. Uykusu da çok gelmişti. Kılıcı arabada güvendeydi ve bir anlamda onun, yanındaki sürekli varlığından kurtulmuş olmanın tadını çıkarıyordu. Yine de uyku hemen bastırmadı.</p>

  <p>Ben’in uyanık olarak hareket ettiğini duydu.</p>

  <p>"Ben?"</p>

  <p>"Evet."</p>

  <p>"Ustan gerçekten ejder mi avlıyor? Hayatını kazanmak için?"</p>

  <p>"Evet, işin de çok iyidir. Arabada çizili olan şeklin anlamı da budur. Yaşadıkları yerde ejder olan herkes bu işaretin anlamını bilir. Burası gerçek bir ejder ülkesi değil. Sadece derelerde ufaklarından birkaç tane var."</p>

  <p>"Sanırdım ki ejder avlayan insanların sadece..."</p>

  <p>"Kalelerde yaşayanlar olduğunu mu sanırdın? Sanırım Nestor bir zamanlar şövalyeymiş ama bu konuda konuşmaz. Bazen öyle davranır. Onları bazı asil doğmuş insanlar avlar ve diğerleri de sadece avlıyormuş gibi yapar. Ve her iki tip de mecbur olduklarında, ya avlaması ya da yardım etmesi için Nestor gibi profesyonelleri kiralarlar. Ejder avlamanın birçok hileleri vardır." Ben, hilelerin neler olduklarını bildiğinden oldukça emin görünüyordu.</p>

  <p>"Ve sen de ona yardım ediyorsun," diyerek Ben’i konuşmaya teşvik etti Mark.</p>

  <p>"Öyle. Şimdilik iki avda. En sonuncuda, büyüğünü öldürmenin yanında o küçük olanı da canlı yakalamayı başardık. Her iki seferde ben arbalet ile durdum ama pek atış yapmadım. İkisini de Nestor öldürdü. İkisi de büyük değildi ama bacaklı evredeydiler elbette. Yük hayvanlarından daha büyüktüler. Bilir misin?"</p>

  <p>"Evet, sanırım." Mark’ın ejderler hakkında bildiği ya da bildiğini sandığı şeylerin hepsi söylentilerdendi. Ejderler yumurtadan çıktıktan sonra, bir yıl kadar yüzer ya da basit ayaklarının üzerinde sürünürlerdi, bu evrede büyük kuşlar, büyük balıklar ve kara yırtıcıları bunların büyük kısmını tıpkı Nestor'un ağıyla yakaladığı gibi, yok eder. Sağ kalanlar, zamanla sudan çıkarlar, etkili büyüklükte kanatlara ulaşınca uçmaya başlarlar. Dört beş yaşlarına gelinceye kadar ki o zaman kümes hayvanlarından çok daha büyük hale gelmişlerdir, uçan yırtıcılar olarak hayatlarına devam ederler. Biraz daha büyür ve uçamayacak kadar irileşmiş olurlar.</p>

  <p>Kanatları kullanılmaz hale gelince, kuruyup yok olur. Ejderler, hayatlarına yılan türü yaratıklar gibi sürünerek devam ederler çünkü bacakları bedenlerinin geri kalan kısımlarının gelişimine ayak uyduramaz. Yılan evresi adı verilen bu evrede, en büyük yılanlara yaşam yeri ve yiyecek bakımından rakip olurlar.</p>

  <p>Bir sonraki evre için hazır olduklarında, Mark bu sürenin ne kadar olduğundan emin değildi, ejderler ya yeni bacak büyütür ya da bacaklarını geliştirirler, daha çok devasa kurbağalar gibidirler. İnsanlık açısından, bu bacaklı evre bir ejderin hayatının en tehlikeli dönemidir. Artık, sürekli olarak cüsseleri ve açlıkları artan etoburlar olarak çoğunlukla seçtikleri bataklık bölgelerde avlanırlar. Ürünleri tahrip edip, koyunları yerler, bazen bir insan alıp götürdükleri bile olur. Mark bacaklı evreden sonra bir evre daha olduğunu belli belirsiz hatırlar gibi oldu. Bu evrede, canavarlar bacaklarının ulaşabileceği gelişmenin ötesinde büyüdüklerinden dev solucanlar diye isimlendirildikleri evreye ulaşır ve tekrar suda yaşamaya başlarlar. Ama Mark, bu en son evre hakkında, diğerlerinde olduğundan çok daha az emindi.</p>

  <p>"Şüphesiz" diye ekledi, ilgisiz görünmek istemeyerek.</p>

  <p>"Ya," Ben esnedi. "Ve her iki seferde, Nestor ejderleri sık bir çalılılığın içine kadar izleyip orada kılıcıyla öldürdü." Ben kendine rağmen etkilenmiş gibi görünmüştü. "Senin baban da ejder mi avlardı?"</p>

  <p>Neden herkesin böyle düşündüğünü merak ederek, "Hayır," dedi Mark. "Neden?"</p>

  <p>"Bilmiyorum," dedi Ben. "Sadece, şimdi düşünüyorum da, senin kılıcın Nestor'un kullandığına çok benziyor."</p>
</body>
</html>
