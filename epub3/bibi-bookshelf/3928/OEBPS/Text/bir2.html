<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>İKİNCİ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Mark ölü savaş-yaratığıyla karşılaştığı yerden itibaren, akıntı boyunca yukarıya yürümeye devam etti. Bir saat daha kimseye rastlamadan nehir kıyısında aynı yönde ilerledi. Bir süredir giysi ve ellerindeki kurumuş kan lekelerinin farkındaydı, durdu; epey bir süre kendisini ve giysilerini yapabildiği kadar temizlemekle uğraştı, son olarak da kılıcı. Temizlik çabasının başarısı sınırlıydı, çünkü kardeşinin kanı gömleğinin üstünde kurumuştu ve sadece suyla ovalamakla çıkmayacaktı. Kılıçsa tam aksine, toprak ve kan suyla kolayca akıp gitmiş, sanki hiç kullanılmamış gibi temiz bir görünüme sahip olmuştu. Paramparça ettiği zincir zırhlar ve kestiği kalkanlara rağmen üzerinde ne çentikler açılmıştı ne de keskinliğinden bir şey kaybetmişti.</p>

  <p>Evet, Mark yaşamı boyunca Köykurtaran adlı kılıcın Vulcan'ın kendi yapımı olduğunu biliyordu. Bu gerçeğin farkındaydı ama ancak şimdi bunun anlamının bilincine tam olarak varıyordu. Ama belki de kılıç paslanacaktı...</p>

  <p>Mark, ıslak giysilerini yeniden giyip hızla yola koyuldu. Nereye gittiği hakkında bilinçli hiçbir karar vermemişti. Patika öylesine tanıdıktı ki ayaklan otomatik olarak onu sürüklüyordu. Bir rota planlamadan önce eviyle arasındaki mesafeyi iyice açmaya devam etti. Avlanmak ve balık tutmak için yaptığı gezilerden yolu öyle iyi tanıyordu ki karanlıkta da rahatça yürümeye devam edebileceğini düşündü. Zaman zaman sığ akıntıya girip karşı kıyıya geçiyor, uzun süre suyun içinden yürüyordu. Eğer</p>

  <p>Dük'ün adamları hassas burunlu izleme hayvanlarıyla peşinden gelirlerse bunun yardımı olabilirdi...</p>

  <p>İzlenmekten korktuğu için sürekli durup etrafı dinliyordu. Ama kafasında nasıl izlenebileceğini canlandırmaya çalıştığında aklına gelen daha çok Kenn’in düzenli olarak katılıp talim görmek zorunda olduğu silahlı birliklerinin eğitimiydi. Bu pek korkutucu bir görüntü değildi. Ama tabii ki gerçek takip eğitimdekilere pek benzemeyecekti. Peşinden geleceklerin arasında izleme hayvanları, hava gözcüleri, süvariler, keşif kolları olabilirdi, savaş-yaratıkları da... Mark’ın aklına yeniden canı yanmış küçük bir ev hayvanı gibi uzaklara kaçıp saklanmaya çalışan kedi benzeri yaratığın bedeni geldi...</p>

  <p>Düşüncelerini yeni kirlenmiş battaniyeye sarılı ve sağ kolunun altında zorla taşıdığı hantal denkten bir türlü uzaklaşamıyordu. Köykurtaran, tanrılar nasıl isterse öyle adlandırsın, gerçekte köyü kurtarmamıştı. Çünkü haydutların saldırdığı köy değildi. Onlar tanınmış konukların peşindeydiler, başka bir şeyin değil. (Mark yeniden bir kâhyanın ne olabileceğini merak etti.)</p>

  <p>Mark saldırganların fidye için adam kaçırmayı planlayan haydutlar olduklarını düşünüyordu - zenginlerin başına zaman zaman böyle şeyler geldiğini herkes bilirdi. Şüphesiz, kural gereği, Dük'ün ailesinin üyelerine böyle şeyler yapılmazdı. Ama belki haydutlar kaçırmayı düşündükleri kurbanlarının kim olduğunu bilmiyorlardı, sadece zengin olduklarını görmüşlerdi.</p>

  <p>Ve kurban da köye esas olarak kılıç için gelmişti; görmek ve tutmak istediği, yanında götüreceği oydu. Eğer götürebilseydi...</p>

  <p>Jord ve Kyril’in öldürülmeleri büyük olasılıkla bir kazaydı, çünkü haydutların yolunun üzerindeydiler. Haydutlar Kenn’e sadece kılıcı tuttuğu ve tutmaya devam ettiği için saldırmışlardı. Mark, gözyaşlarına boğularak ağabeyinin kılıcı yere bırakmaya çalıştığını ama bunu yapamadığını hatırladı. Kılıç kontrolü eline almıştı ve Kenn’in yapabileceği hiçbir şey yoktu.</p>

  <p>Öyleyse kılıç devreye girmemiş olsaydı Mark'ın babası ve ağabeyi hâlâ yaşıyor olacaktı. Ve İhtiyar Kyril de. Belki Dük'ün kuzeni de hayatta olacak, fidye ödenir ödenmez serbest bırakılmak üzere, kendini kaçıranların yanında iyi bakılıyor olacaktı veya büyük olasılıkla haydutlar, kim olduğunu öğrendiklerinde özürler dileyerek gitmesine izin vereceklerdi. Evet, kılıç haydutları ve savaş-yaratıklarını yok etmişti. Ama adından beklenenin aksine köye ve insanlara, yıkım ve felaket getirmişti...</p>

  <p>Yarattığı onca korkunç sorunun yanında, taşınması da lanet bir işti. Zaman geçip Mark onu taşımaya devam ettikçe, küçük gibi gözüken bu zorluk da çıldırtıcı bir hale geldi. Onunla yürürken devamlı olarak güvenli ve rahat bir taşıma yöntemi bulmaya çalışıyordu. Zihni bir şekilde bu meydan okumayı sonsuz sayıdaki zorlukları düşünmekten kaçış olarak kabul etti.</p>

  <p>Kılıcı yıkadıktan sonra bir süre açık olarak taşımayı denedi ama kısa sürede bu da rahatsızlık verdi. Böylesi keskin ağızlı bir kılıcı kınsız taşımanın en mantıklı yolu her an savaşmaya hazır gibi elde taşımaktı. Mark ne savaşmaya hazırdı ne de öyleymiş gibi görünmek istiyordu. Daha da önemlisi, kılıcın ağırlığının kısa sürede bileklerini ve parmaklarını ağrıtmasıydı.</p>

  <p>Dikkatle inceleyince kılıcın ağzının hâlâ, eline aldığı herhangi bir kılıç ya da bıçaktan çok daha keskin olduğunu gördü; eğer beline asıp taşımaya kalkarsa pantolonu kısa sürede bileklerine inecekti. Kılıcın nehirde ıslandığı için paslanmayacağının açıkça ortaya çıkması zaten aklını toparlayamayan Mark’ı anlaşılmaz bir şekilde hayal kırıklığına uğrattı. Parlak çelik kısa sürede kurudu, hatta Mark sanki parmak uçlarının hafifçe yağlandığını hissetti. Umutsuzluk ve hayranlık karışımı bir ifadeyle pürüzsüz yüzeyiyle parıldayan metalin derinliklerine dek işlenmiş figürlere bakakaldı.</p>

  <p>Yıkadıktan sonra fazla ilerlemeden kılıcı hâlâ ıslak olan örtüye sarmak için durmuş ve taşımak için bir askı yaparak yeniden bağlamıştı. Kılıcı bir oraya bir buraya geçirerek gittikçe ağırlaşan yüküyle boğuşuyordu. Elinden aşağı sallandırsa bacaklarına çarpıyor, bir kürek gibi omzunun üstüne koyarsa örtüsünün ve gömleğinin içinden bir yerini kesmesinden korkuyordu. Tabii ki kılıç bu şekilde sarılıyken ihtiyaç duyduğu olduğu anda hızla kullanamazdı ama bu Mark’ı pek rahatsız etmiyordu. Zaten kullanmayı da denemek istemiyordu.</p>

  <p>Mark, Kenn’in kılıcı nasıl kullandığına - ya da kılıcın, böyle bir silahı kullanma konusunda Mark kadar bilgisiz olan Kenn’i nasıl kullandığına - dair anılarla savaşmayı sürdürdü. Silahlı birlik eğitimlerinde Kenn, her zaman basit piyade silahı olan ucuz bir mızrak kullanmıştı. Böyle mucizevi bir silah bir yana, en basit kılıçlar bile kale ve malikânelerdeki soylular içindi.</p>

  <p>Ama yine de ... bu kesinlikle Mark'ın babasına verilmişti. Herhangi bir soylu insandan çok daha yüksek seviyedeki bir varlık tarafından, bile bile verilmişti.</p>

  <p>Tanrılar ve tanrıçalar ... iyi de, neydi ki onlar? Mark birden hayatı boyunca herhangi bir tanrıyla doğrudan ilişkide bulunduğunu ikna edici bir şekilde iddia eden tek insan olan babası dışında başka hiç kimseyle karşılaşmadığının farkına vardı.</p>

  <p>Ayrıca ödemek zorunda kaldığı bedel yüzünden, Jord’a samimiyetle imrenen kimseye rastladığını da hatırlamıyordu.</p>

  <p>Bu ve benzeri düşünceler, sığ ve çamurlu nehir kıyısında ve suların içinde zorlukla yürürken, izlenip izlenmediğini anlamak için durup etrafı dinlerken Mark'ın kafasını kontrolünün dışında meşgul ediyordu. Kendini bildi bileli kılıç ve babasının onu nasıl elde ettiği Mark’a gündelik yaşam içinde anlatılan sıradanlaşmış gerçeklerden biriydi. Bugüne dek bu olayın esrarı ve olağanüstülüğüyle böylesine karşı karşıya gelmemişti. Kılıç ve öyküsü duvarda bir kandil ya da herhangi bir eşya gibi o kadar uzun süre asılı kalmıştı ki herkes ona alışıp unutmuştu. Konuklar, tuhaf bohça hakkındaki sorularına belki de hiç inanmadıkları basit ama inanılması zor gerçeklerden oluşan cevaplar almışlardı. Mark şimdi o konukların bu öyküyü başka yerlerde tekrarladıklarında inandırıcılığını çok daha fazla yitirdiğini düşünüyordu.</p>

  <p>Vulcan, adının Köykurtaran olduğunu söylemişti... köyün kurtarılışını yeniden düşününce Mark gözyaşlarını tutmak zorunda kaldı. Kötü bir düş ya da öykü gibi kılıcın lanetli sorumluluğunun ağırlığı artık gerçekten ortaya çıkmış ve ona geçmişti. Sağ kalan tek erkekti, Kenn öldüğüne göre hayattaki tek oğuldu... Kenn’in öldüğünü biliyordu. Kılıç şimdi Mark’a aitti ve en azından onun yükünü annesi ve ablasının sırtından almak için onunla beraber kaçmak zorundaydı.</p>

  <p>Şimdilik nereye kaçması gerektiğini düşünmek istemiyordu.</p>

  <p>Gözleri yeniden yaşlarla dolmuştu. Bu durum işini iyice zorlaştırıyordu çünkü hava kararmaya başlamış ve öylesine yorulmuştu ki ayaklarını sürüklüyor, bu yüzden nereye basacağını görebilse bile tökezliyordu.</p>

  <p>Nehir kıyısındaki ana patikasından birkaç adım uzakta, küçük bir açıklıkta dinlenmek için durdu. Burada yanında getirdiği yiyeceklerin çoğunu yedi sonra da yakındaki hızlı akan bir şelaleden su içmeye gitti. Şimdiden hızlı şelalelere rastlayacak kadar suyun yukarılarına çıkmıştı; bu durum Mark'ın kendini daha da yorgun hissetmesine yol açtı. Küçük açıklığına geri dönüp oturdu. Daha fazla ilerleyemeyecek kadar yorulmuştu, en azından biraz dinlenmesi gerekiyordu ...</p>

  <p>&nbsp;</p>

  <p>Mark, sabah güneşinin yaprakların arasından süzülen ışıklarının yüzüne vurmasıyla uyandı. Hemen Kenn’e seslenip ona bakındı çünkü yarı uykulu haliyle Kenn'le beraber ava ya da balığa çıktıklarını sanıyordu. Ama gözleri, lekeli örtüsüyle yanında yatan kılıca takıldığında gerçekler tekrar bilincini yerine getirdi ve yakındaki kuşları ürkütecek kadar ani bir hareketle ayağa kalktı. Kuşlar sustuğunda tek duyulabilen suların çağıltısıydı. İzlendiğine dair bir işaret henüz yoktu.</p>

  <p>Mark kalan azıcık yiyeceğini bitirip akıntıdan doya doya su içti. Yola çıkmadan önce bir an tereddüt etti, neden olduğunu bilmeden kılıcın örtüsünü bir kez daha bağlarından çözdü. Aklının bir bölümü ona tekrar bakmak istiyordu, sanki kılıcın üstüne düşen sabah ışığı henüz fark etmediği bir şeyi açığa çıkarabilir veya en azından dünkü korkunç olayları açıklayabilirmiş gibi.</p>

  <p>Hâlâ hiçbir paslanma izi yoktu, kılıç ve örtüsü tamamen kurumuştu. Bu şeyi bugün nasıl taşımalıydı? Kılıcı dik tutup ucunu yere dayadığında kabzanın başı Mark’ın göğüs kafesine geliyordu. Silah elinde taşıyamayacak kadar uzun ve keskindi... Kabzasına, siyah zemin üzerindeki beyaz süslemelere baktığı zaman bir an için daldı. Evdeki uykulu akşamları, gıcırdayan değirmenin yanındaki oturma odasında Jord'un kılıcı duvardan indirmelerine ve onun kontrolünde incelemelerine izin verdiği zamanları hatırladı. Bazen çocuklar ve anneleri, ki o da ilgilenmişti, üzerindeki süslemelerin ne anlama gelebileceği üzerine fikir yürütmüşlerdi. Mark'ın babası asla bu konuda fikir yürütmemişti. O rahat olduğu anlarda bile kılıç hakkında pek konuşmazdı. Ayrıca, en azından Mark'ın duyduğu kadarıyla Jord kılıcın kendisine ulaşmasına neden olan büyük deneyimden de kimseye doğrudan bir şey söylememişti. Vulcan’ın kolunu gövdesinden nasıl ayırdığı, neyle kestiği ya da eğer varsa tanrının ona yaptığının bir açıklaması gibi bir konuda hiçbir şey söylememişti. Bu Mark'ın kendi hayal gücünün bile canlandırmasına asla izin vermediği bir sahneydi.</p>

  <p>Kılıcın kabzasının etrafında dönerek giden siyah üstüne beyaz süslemeler Mark’a her zaman bir kalenin mazgallı surlarının dışarıdan görünümü gibi gelmişti. Ya da belki etrafına surlar örülmüş bir köy. Mark asla görmemiş olmasına rağmen çevrelerinde bu tür, etrafına savunma amaçlı surlar inşa edilmiş şehir ve kasabaların var olduğunu duymuştu. Kaleler şüphesiz başka bir konuydu. Herkes en az bir kere bir tanesini görmüştü.</p>

  <p>Sonra adı vardı: Köykurtaran. Ve kabzanın üstünde bir noktada, mazgallı surların tam üstünde, kılıca benzeyen küçük bir figür vardı. Sanki kale ya da şehrin içindeki görünmeyen bir el, bir kılıcı havaya kaldırıyor gibiydi...</p>

  <p>Mark hafifçe irkilerek kendine geldi. Ne kadar zamandır bu patikada dikilmiş, bu şeye bakıyordu? Bu silah bir tanrının kendi büyülü el yapımı olsa bile bütün gününü burada ona aval aval bakarak harcayamazdı. Zaten birkaç parça olan eşyasını aceleyle toplayıp tekrar akıntıdan yukarıya doğru ilerlemeye koyuldu.</p>

  <p>Sabah yürüyüşü sırasında suyun içinde ilerlerken taşıdığı biçimsiz yük birçok kez dengesini bozar gibi oldu. Yol boyunca örtüsü ya da askısı etraftaki çalılara takılıp durdu. O sabah, ilk defa Mark’ın aklına kılıçtan kurtulup onu daha fazla taşımamak geldi. Artık çağlayanlara rastlamaya başlayacak kadar yükseklerdeydi - onu bir çağlayanın ardındaki kaya yarıklarına saklayabilir ya da derin bir gölete atabilirdi. Fikir bir şekilde çekiciydi. Ama bunu hemen kafasından attı. Bu kılıçtan kurtulmak kırık bir bıçağı atmak kadar kolay olamazdı, olamamalıydı da. Kılıcı ne yapacağına karar vermedi, bu konuda bir karar vermeden bir süre bekleyecekti. Ama ondan kılıcı yok etmesinden daha farklı bir şeylerin istendiğini biliyordu. Ayrıca, arada sırada büyücülük yapan bir köylünün küçük kayıp bulma büyülerinin işe yaradığına birçok kereler tanık olmuştu.</p>

  <p>Eğer o köylü kuyuların dibindeki nişan yüzüklerini bulabiliyor, saman yığınlarından kayıp paraları çekip alabiliyorsa Mark’ın böyle muhteşem bir kılıcı Dük'ün emrindeki gerçek büyücülerden saklama şansı ne olabilirdi ki?</p>

  <p>Gün ortasına doğru Mark dikkatle nehir kıyısındaki sık çalıların ardından sıyrılıp tavşan bulup, avlamak için boş bir düzlüğe çıktı. Tek atışla vurduğu için avın başarısından gurur duydu. Ama yayından oku bıraktığında bir an için gözünün önüne kâhyanın öldüğü dehşet dolu an geldi...</p>

  <p>Küçük bir ateşin üstünde pişen, avcıların en bildik yemeği çok işe yaradı. Mark’a, sarsılmış hayal gücünün anlamsız oyunlarına ve kafasındaki kontrol edemediği düşüncelerle olan mücadelesinde güç verdi. Kendi kendine, bundan sonra nereye gideceğine bilinçli olarak karar vermesi gerektiğini sertçe söyledi.</p>

  <p>Ama yemeğini bitirip küçük ateşini söndürdükten sonra yola koyulduğunda hâlâ bir karara varmamıştı. Eğer nehri bir tam gün daha yukarı doğru izlenirse babasının büyüdüğü köye bir hayli yaklaşacağını biliyordu ... Jord'un iki elli bir demirci olarak çalıştığı ve karanlık bir gecede, bir tanrı tarafından bu lanetli silaha karşılık sağ kolunu vermesi için çağrıldığı yere. Mark köyün şimdi yöneldiği tarafta olmadığına emindi.</p>

  <p>Tamam, işleri iyice düşünmek için bekleyecekti. Aynen böyle devam edecekti. Plan gerektiğinde kendi kendilerini oluşturmak zorunda kalacaklardı.</p>

  <p>Yolculuğunun ikinci günbatımında gök kararmaya başlarken, Mark, yavaş yavaş yaklaşan dağlardan yansıyan güneşin son ışıklarını görmek için başını kaldırıp nehir kıyısının yanında sıralanan ağaçların tepelerine baktı. Artık dağlar, yamaçlarının ne kadar dik ve geçit vermez olduğunu görebileceği dek yakınındaydı - özellikle zirve yakınlarında, tanrı ve tanrıçaların bazılarının yaşadığı söylenen yerler. Göğün karanlığı giderek arttı ve pembe parıltılar en yüksek zirvelerden bile silindi. O anda Mark tüm hayatı boyunca yalnızca bir iki kez karşılaştığı bir şeyi gördü: zirvelerin yakınlarında, halkın Vulcan'ın ateşleri dediği, parıldayan kasvetli kızıl noktalar. Ateşler ona hâlâ başka bir dünyaya ait olabilecek kadar uzakta görünüyordu.</p>

  <p>Karanlık tamamen çökünce Mark bir çalılığa sığınıp uyuyabileceği bir tür barınak hazırladı. O akşam, uykuya dalmak üzereyken, bir anlığına acil bir mesaj vermek için kendisine seslenen babasının sesini duyduğunu sandı...</p>

  <p>Sonraki gün boyunca Mark daha önce olduğu gibi akıntı boyunca yukarıya çıktı. Yol gittikçe dikleşip çıkış yavaşladı, arazi engebeli ve kayalık, çevre vahşiydi; ağaçlar seyrek, insanlar daha da seyrekti. O gün nehir kıyısındaki çalıların dışına çok daha cesurca çıkmasına rağmen tek gördüğü uzak bir tarlada çalışan işçiler ve tek başına balık tutan bir adamdı. Balıkçıyı zamanında görüp adam şüphelenmeden etrafından dolaşabilmişti.</p>

  <p>O öğleden sonra evinden kaçalı iki tam gün olmuştu ki Mark babasının doğduğu köye çok yakın olduğunu gösteren bazı belirgin işaretler gördü - uzakta bir Bacchus tapınağı, terk edilmiş üstü masa gibi düz bir tepe. Babasının bazı akrabaları burada yaşıyordu, artık Mark'ın insanları düşünmesi gerekiyordu. Dük'ün kızgın atlıları çoktan oraya ulaşmış ve yardım isteyebileceğini düşündükleri bütün evleri gözetliyor olabilirlerdi. Bu noktada Mark'ın aklında ilk kez nereye gidebileceğine dair net bir fikir oluştu: Onun için güvenlik ancak Dük'ün toprakları dışında, hiç gitmediği dış dünyada olabilirdi.</p>

  <p>Ama uzaklık ve tehlikelerin dışında kendisiyle güvenlik olasılıkları arasında duran bir başka şey vardı. Kılıçla ilgili olarak üstünde berbat bir zorunluluk hissi olduğunu artık fark etmişti. Ne olduğu henüz belirsizdi ama varlığı inkâr edilemezdi.</p>

  <p>Mark nehir boyunca yolundan ayrılmadı ve babasının eski köyüne orada neler olduğunu görebilecek kadar yaklaşmadı. Görebildiği kadarıyla yakındaki yollarda askeri bir aramaya yönelik hiçbir işaret yoktu; ve sık sık tekrarladığı gökyüzünü tarayışlarında kendisini arayan bir uçan yaratığa rastlamadı. Ama Mark yine de mümkün olduğunca saklanabileceği sık çalılardan ayrılmayıp hızla yoluna devam etti.</p>

  <p>Kaçışının üçüncü akşamı günbatımının son parıltıları da kaybolduğunda gözlerini yeniden ilerisindeki dağlara dikti. Bu sefer öncekinden daha açık olarak yeniden Vulcan’ın ateşinin düzensiz, küçük kıvılcımlarını gördü.</p>

  <p>Üçüncü gecede yükseklerdeki hava rahat uyumasına izin vermeyecek kadar soğudu. Kılıcın örtüsüne sarındı ama peşinde olduklarını varsaydığı takipçilerinin görmesinden korktuğu için ateş yakmadı. Ertesi sabah serpiştiren yağmurdan ıslanmış halde isteksizce tırmanmaya devam etti. Etraftaki arazi gittikçe daha vahşi, bildiğinden daha yabancı bir görünüme bürünüyordu. Yüksek bir ovaya, daha sonra birbiri ardına sıralanmış engebeli alçak tepelere doğru nehri izlemeyi sürdürdü. Artık başı dönüyor, açlıktan karnı ağrıyordu. Her iki omuzunda da kılıcın asılı olduğu kayışın neden olduğu kızartılar belirmişti.</p>

  <p>Gün ortasına doğru gördüğü kadarıyla ormanın bitimine az kalmıştı ki Mark, bilmediği bir tanrı için yapılmış bir sunakla karşılaştı. Sunaktaki birkaç kurutulmuş meyve ve bayat ekmeği çaldı. Aldıklarını yerken tapınağın bilinmeyen tanrısına hırsızlığının nedenini açıklayan ve özür dileyen bir dua bulmaya çalıştı. Eğer tanrıların mekânına bu kadar yakın olmasaydı, duayla uğraşmayabilirdi. Burada bile, bu kadar yakın olmasına rağmen tanrıların sunaklarında olanları fark etmeye ya da küçük duaları duymaya ne zamanları, ne de hevesleri olduğuna emin değildi.</p>

  <p>Belki yarın dağda, doğrudan birtakım kutsal ilgilerin odağı olacak kadar yükseklerde olacaktı. Böyle bir olasılık Mark’ın önceki hayatının herhangi bir evresinde onu korkuturdu. Ama şu anda onu evinden uzaklara sürüklemiş olan şok, hâlâ yarın ortaya çıkabilecek olası korkuların önünde bir engel oluşturuyordu.</p>

  <p>Sunağın yukarısında, pek uzak olmayan bir yerde, ikisi de kuzeyden akan iki dere birleşerek Aldan'ın kaynağını oluşturuyordu. Kesiştikleri yerde, Mark balık tutmayı denedi ama şanssızdı. Yenebilir kökler aradı, yiyebileceği hiçbir şey yoktu. Sunakta bulduğu kuru meyvelerin tazelerini aradı; kuşlardan arta kalmış birkaç tane bulabildi. Görünürde bir insan yerleşimi olsa yiyecek dilenmeyi ya da hırsızlığı deneyebilirdi. Ama uzayıp giden göğün altındaki sonsuz tepelerde hiçbir yerleşim merkezi görünmüyordu ve Mark da birini bulmak için uğraşmayacaktı.</p>

  <p>Yolculuğunun dördüncü gecesini ormanın kıyısında büyük kayaların ortasında az bir uykuyla geçirdi. Bu gece Vulcan'ın demirci ocağının ateşleri Mark’a şaşırtıcı derecede yakınında, neredeyse başının üstünde ve aynı zamanda da umudunu kıracak kadar uzakta gibi gözüküyordu. Gece yarısına doğru büyük bir hayvan, Mark’ın bir kaya yarığının içinde yaktığı küçük ateşin ışığının yakınlarında dolanmaya başladı. Hayvanın aç koklamalarını duyunca Köykurtaran’ı çıkarıp silahın kabzasını iki eliyle kavradı. Kılıçtan gelen hiçbir ses yoktu, etrafındaki hava sessiz ve berrak kaldı. Mark çelikte büyülü bir korumaya dair belirti hissetmedi ama yine de böyle bir durumda sadece ağırlığı ve jilet gibi keskinliği bile yeterince rahatlatıcıydı.</p>

  <p>Sabah görebildiği kadarıyla etrafta herhangi bir hayvan yoktu; belirgin bir iz bile bulamadı. Şafakta hava rüzgârsızdı ama acı bir soğuk kendini hissettiriyordu. Mark gece boyunca yine kılıcın örtüsüne sarınmıştı; kılıcı taşıyabilmek için yeniden örtüsüne yerleştirip bağladı. Sonra dağın eteklerine doğru, derin koyakların içinden açlıktan titreyen dizleriyle tırmandı. Bir kez ilerlemeye başladığında bir önceki geceyi nasıl geçirdiğinden, hatta iyi uyuyup uyuyamadığından bile emin olamıyordu. Dünden beri hiç durmadan yürüyor olması bile ona oldukça mümkünmüş gibi geliyordu.</p>

  <p>Kısa süre sonra içecek güzel suyu olan küçük bir kaynağa ulaştı. Bunu iyiye işaret sayarak kana kana içip yoluna devam etti.</p>

  <p>Artık bütün akıntıların arkasında kaldığını söyleyebilirdi. Vadinin yukarısına doğru belli belirsiz patikayı izlemeyi sürdürdü. Çoğu zaman bir yolu takip ettiğine bile emin olamıyordu. Şimdiden dağın yamaçlarına ulaştığı tartışılmazdı ama tırmanış korktuğu kadar zor değildi. Etrafından dolaşılamayacak dik uçurumlar ya da kaya duvarları yoktu. Yine de fiziksel gücünün tükenmesi ilerleyişini çok zorlaştırıyordu.</p>

  <p>Mark taşıdığı yükü azaltmak için bir yol bulmaya çalıştı. Ama taşıdığı birkaç parça eşyayı düşündüğünde hiçbirini bırakmak istemedi. Yolda aklına gelen kılıçtan kurtulma fikrinden çoktan vazgeçmişti. Kılıcı amacıyla doğrudan ilgiliydi ve sonuna kadar onunla gidecekti. Bir noktada, başı dönmeye başlamışken yayından ve oklarından kurtulmaya karar verdi. Ama on adım gitmeden fikrini değiştirip almak için döndü.</p>

  <p>Açlığın ve yorgunluğun etkisiyle her şey bulanıklaşmaya başladı. Gün ortasına doğru, parlak, aydınlık bir saatte Mark dağın farklı bir bölümüne ulaştığını fark ederek tamamen kendine geldi. İlerisinde asla tırmanamayacağı, dimdik bir kaya duvarı uzanıyordu ... az sonra denemesine hiç gerek olmadığını anladı.</p>

  <p>Etrafında uğuldayan rüzgârla, siyah renkli biçimsiz bir kaya çıkıntısının üstünde duruyordu. Ama gök hâlâ berrak, sırtındaki ikindi güneşiyse sıcaktı. Derin gölgeler kar yığınlarını korusa da güneş siyah kayaları bir hayli ısıtmıştı. Uçurumun gerçekdışı görüntülü yamaç ve oyuklarında sonsuz bir oyun oynarcasına esen rüzgâr dondurucuydu. Mark uzun bir tırmanıştan sonra kılıç ve diğer yükleriyle durup yavaş yavaş solumasının düzene girmesini bekledi. Oyukların bazılarında, aşağıdan, çok derinlerden gelen rüzgârdan daha güçlü kükremeleri duyabiliyordu.</p>

  <p>Kaya duvarın ardında, uçurumun yeniden yükseldiği yer dikkatini çektiğinde, Mark, hangi kraterlerde ateş olabileceğini düşünüyordu. Orada eski bir yerleşimin izleri vardı. Mark'ın gözleri, insan başı büyüklüğünde, etrafa dağılmış, siyah ve eğri bürü birtakım topaklara takıldı. Bunlar bildiği yuvarlak şekillerde değildi. Birine yaklaşıp avcı çizmesinin yumuşak burnuyla dürttü. Cisim büyüklüğüne göre çok sert ve yoğundu. Mark yavaş yavaş topakların eritilmiş metal veya maden cevheri olduklarım, soğuyunca yamru yumru hale geldiklerini anladı.</p>

  <p>Şimdi yükselen uçurumun önünde, rüzgârı engelleyen bir tür mağaranın en arka kısmında duruyordu. Etrafta da çok büyük bir odun ateşinden kalmış gözüken soğuk küller vardı. Mark, küllerin son birkaç gecedir gördüğü ateşlere ait olamayacak kadar eski olduğunu düşündü. Zaten, duyduğu öykülerden insanların Vulcan'ın ocak ateşi dediği ışıkların volkanik dünya ateşleri olduğunu anlamıştı. Öyle ya da böyle, onları yakan, besleyen tanrının kendisiydi. Yine de şu kesindi ki birisi burada, uçurumun karşısındaki kaya düzlüğünün üstünde büyük bir ateş yakmıştı. Dumanın lekesi hâlâ yukarıdaki doğal bacanın üzerinde bir işaret gibi duruyordu. Eski isin tonu kayanın renginden biraz daha koyucaydı.</p>

  <p>Terk edilmiş ocağın önünde önce diz üstüne çöktü, ardından oturur duruma geçti. Buradaki hava inceydi ve çok kötü kükürt kokuyordu. Ciğerleri donduruyor, çok az hava sağlıyordu. Sonunda midesi yiyecek istemeyi kesmişti; açlığıyla neredeyse rahatlık derecesinde bir iç denge kurmuştu... zihinsel bir şaklama sesiyle bir an tamamen kendine gelip sessizce bir taşın üstünde oturduğunu fark etti. Uykuya mı dalmıştı yoksa başka bir şey mi olmuştu?</p>

  <p>Dinlenmek için bir süre kestirse ne fark eder, bilemiyordu. Ama hayır, burada olduğuna göre yapması, karar vermesi gereken şeyler vardı. İlk önce bunun üstünde en azından biraz düşünmeliydi. Buraya hayati bir nedenle gelmişti ... ah evet, kılıç. Kendini biraz daha ısıttığında bunu düşünecekti.</p>

  <p>Güneşin hafifçe ısıttığı, yüksek korunaklı yerde otururken Mark etrafta ne kadar çok yanmamış odun bulunduğunu yavaş yavaş fark etmeye başladı. Kabaca kesilmiş parçalar, geniş yongalar, bir adamın kaldıramayacağı kadar büyük yarı yanmış kütükler vardı. Isıya ihtiyacı olduğunu fark etti. Ateş istiyordu, kadim ateşlerin yandığı bu yerde zorlu bir odun toplama işine girişti.</p>

  <p>Ortalıktaki hazır malzemeyle ateş yakmak kolay olmalıydı ama zayıflığı bunu zorlaştırdı. Avcı bıçağını çıkarıp ince şeritler kesmeye çalıştı ama elleri titriyor, bıçak yarı donmuş odunun üstünden kayıyordu. Kılıcı denedi, ağırlığına ve boyuna rağmen işinin çok kolaylaştığını gördü. Kılıcın ucu yere dayalı ve kabzasını eğilmiş dizinin üstünde sabit tutup istediği miktar ve incelikte odunu doğrayabiliyordu. Yeteri kadar çıra topladığında, kılıcın çelik kabzasına sürttüğü çakmaktaşı koca bir kıvılcım çıkarttı.</p>

  <p>Ateş ilk kıvılcımda yanmıştı. İyi yarıyordu -neredeyse büyülü olacak kadar iyi diye düşündü Mark. Kısa sürede koca parçalarla beslenen ateş iyice büyüyüp çatırdayarak yanmaya başladı. İyice dinlenip kendini ısıttıktan sonra avcı kupasını alıp eritip içmek için bir kaya yarığından biraz kar kazıdı. Şimdi bir de yiyeceği olsaydı... Mark açlık sancılarının başlayacağından korkarak bu düşünceyi kafasından attı.</p>

  <p>Kayalık arazide, örtüler içindeki kılıcıyla, ısıttığı suyu yudumlayarak oturdu. Ve kendini mağaranın arka duvarına silikçe kazındığı için ilk seferde fark edemediği boyanmış geniş sembollere bakarken buldu. Sembollerin bir kısmı eski is lekeleri yüzünden silinmişti. İnsan elinden çıkmışa benzemeyen, düzgün, geometrik şekillerde çizilmiş bir düzine kadar sembol vardı; ve Mark, birinin çizgilerinin kılıcın kabzasındaki şekillerle aynı olduğunu fark etti. Kılıcı eline alıp emin olmak için tekrar dikkatle inceledi.</p>

  <p>Sonra, duvar işaretlerine, önemli bir anlam yakalamak üzereymiş gibi dikkatle bakmaya devam etti, ta ki bir ses onu uyarıp, dikkatini çekene kadar. Bu ne rüzgârın ne de kendi yaktığı ateşin sesiydi, bu rüzgârın hiç kesilmeyen uğultusu altında öncekinden daha yüksek bir sesle haykıran ve kükreyen derin kraterin sesiydi. Bir hayvana ya da insana ait olamayacak kadar uzun sürmüştü. Mark, bunların Vulcan’ın demirci ocakları olabileceklerini düşündü. Ocak ateşleri. Gerçekte ne olurlarsa olsunlar oturduğu yerin yakınında hâlâ yanıyorlardı. Ve bu önündeki eski odun ateşinin kalıntıları da ... bu düşüncenin sonunu getiremeyecekti.</p>

  <p>Mark’ın gölgesi önünde yükselen uçurumun yamaçlarında yükseliyordu ve güneşin batmaya başladığının farkındaydı. Burada kalırsam geceyi çıkaramayacağım; hiçbir şey olmasa bile soğuk beni öldürecek diye düşündü. Ama yaklaşan ölüme rağmen - ya da belki de yaklaşan ölüm yüzünden - içinde gittikçe artan bir his çok yakında Vulcan’ı göreceğini söylüyordu. Ve her nedense ne ölüm, ne de tanrılar o kadar korkunç değillerdi; babası ve ağabeyinin ölümlerini seyretmenin şoku</p>

  <p>Mark’a sınırlarını aşırmış, onu diğer korkulara karşı hissizleştirmişti. Şimdi köyün sokağında, kılıcı eline aldığından beri onunla, Vulcan'la yüzleşmeyi amaçladığını anladı. Onunla yüzleşecek ve... ve belki de bu her şeyin sonu olacaktı.</p>

  <p>Mark güç toplamaya çalışmak için ateşi yeniden daha büyük odun parçalarıyla yaktı. Sonra ateşin yayılan enerjisinden beslenmek ister gibi önünde kıvrıldı. Kılıcın örtüsünü yeniden üzerine yorgan gibi örtmüştü.</p>

  <p>Uyandığında üşümüş, soğuktan katılaşmıştı. Dünya milyonlarca yıldızın ve yanmakta olan ateşin parıltılı göz kırpan korları dışında simsiyahtı. Mark ağrıyan bedeninin neredeyse donmuş olan kısmını ateşe yaklaştırmak için yattığı yerde acı içinde kıvranarak yavaşça döndü. Ellerinin arkası ve yüzü, sanki alevler yüksekken kavrulmuş gibi dokununca acıyordu. Ama diğer tarafa dönüp de kalan ısıdan uzaklaşır uzaklaşmaz donmaya başladılar. Mark, kalkması, kollarını hareket ettirip yürümesi ve ateşi tekrar büyütmesi gerektiğini biliyordu. Biliyordu ama harekete geçebilecekmiş gibi görünmüyordu. Bedeninin ortasında, derinlerde bir yerlerde, yeni bir tür iç titremesini hissedebiliyordu, artık bu gece kesin olarak öleceğine olan inancı neredeyse tamdı. Yine de bu gerçeğin pek bir önemi yoktu.</p>

  <p><i>Kalk ve ateşi besle, o seni kurtaracak.</i></p>

  <p>Şaşıran Mark kafasını kaldırdı, hırıltılı bir sesle yarım bir soru sordu. Kelimeler tanıdık olmayan bir sese aitti ve oldukça etkileyici bir emir tonundaydı. Sesin kime ait olduğunu ayırt edemedi ama üstündeki etkisi çok güçlüydü. Şimdi bir kere başını oynatmıştı, gerisi gelirdi. Doğrulup oturdu, kollarını birbirine sürterek daha fazlası için hazırlandı. Artık kolları rahatça hareket edebiliyordu. Kalkmak için kendini zorladı, katılaşmış dizlerinin üstünde sallanarak önce bacaklarını, sonra her yerini harekete geçirmeyi başardı. Soğuk yüzünden yarı donmuş bir halde daha fazla odun topladı, ateşi yeniden canlandırıp odunlarla besledi.</p>

  <p>Mark battaniyeyi örtünüp, yeniden alevlenen ateşin yanına uzandı. Yüzünü oğuşturdu. Ellerini gözlerinden çektiğinde ateşin etrafında uzun boylu, sessiz şekiller duruyordu. İnsan olamayacak kadar uzundular. Herhangi bir şok hissedemeyecek kadar uyuşmuş olan Mark, görebildiği kadarıyla tanrıların yüzlerine baktı. Aralarında annesinin o kadar çok dua ettiği Ardneh’i neden fark edemediğini merak etti.</p>

  <p>Tanrıçalardan biri - Mark hangisi olduğundan emin olamıyordu - sordu: "Kılıcı neden buraya geri getirdin, ölümlü? Onu burada istemiyoruz."</p>

  <p>"Onu babam adına getirdim." Mark, korkusuzca ne söylemek istiyorsa öyle cevapladı. "Bu kılıç onu yıllar önce sakat bıraktı. Şimdi de öldürdü. Ağabeyimi de öldürdü. Beni evimden uzaklaştırdı. Yaptıkları yeter, ondan kurtuluyorum."</p>

  <p>Sözler çemberin etrafında bir uğultuya neden oldu. Mark’ın göremeyeceği kadar gölgelenmiş yüzleriyle, Tanrılar danışmak için birbirlerine döndüler. Ve şimdi farklı bir tanrısal varlığın sesi Mark’ı azarladı: "Evi terk etmenin zamanı zaten gelmişti. Hayatın boyunca değirmende çalışan bir tavşan avcısı olarak mı kalmak istiyorsun?"</p>

  <p>"Evet," diye hemen cevapladı Mark. Ama bu cevabı verirken bile doğru olup olmadığını merak ediyordu.</p>

  <p>Başka bir ses araya girdi: "Sahip olduğun o kılıç, özellikleri düşünüldüğünde, daha hiçbir şey yapmış sayılmaz. Her şeyden önce sen kimsin ki böyle konularda fikir belirtiyorsun?"</p>

  <p>Bir başka ses çınladı: "Kesinlikle öyle. O kılıç, ölümlü, sen ya da kardeşin ondan alana kadar sonradan değirmenci olan, demirci Jord’a verildi. Artık o senin. Ama onu buraya geri getirip, bu şekilde kolayca kurtulamazsın. Hayır, bu imkânsız. Davranışlarının kabalığını bir kenara bıraksak bile biz-" Bir başkası: "-onu geri alamayız, bir kere kullanıldıktan sonra bu olmaz. Kullanılmış bir armağanı geri getiremezsin."</p>

  <p>"<i>Armağan?</i>" Bu Mark’ı neredeyse gün ortasındaki kadar uyanık hale getirmişti. Neredeyse ayağa fırlayacaktı. "<i>Armağan</i> mı diyorsunuz? Karşılığında babamın kolunu almanıza rağmen?"</p>

  <p>Bir ağaç daimi andıran uzun bir kol işaret etti: "Kolun alınmasından buradaki sorumludur. Ona bunu yapmasını söylemedik." Vulcan'ın yanında duran koca şekil (Mark, Vulcan'ın orada olduğunu işaret edilene dek fark etmemişti) Demirci’nin sırtına vurdu. Bu Vulcan’ı bile sarsan kaba bir şamardı. Sonra kimliği belirsiz konuşmacı devam etti. "Sen, genç ölümlü, bizim Çarpıkayak’ı buraya getirip oyunumuz için tam on iki kılıcı yaptırabilmek için çektiğimiz eziyetin karşılığında bu kılıçların uygun şekilde kullanılmadığını görmeyi kabul edebileceğimizi mi sanıyorsun? Yapılmalarını sağlamak çok uğraştırdı bizi."</p>

  <p>Bir oyun ... bir oyun? Mark hiddetle haykırdı: "Hepinizi düşümde görüyor olmalıyım."</p>

  <p>Çemberdeki tanrı ya da tanrıçaların hiçbiri cevap vermeye gerek görmedi.</p>

  <p>Mark yeniden haykırdı: "Eğer almak istemezsem, kılıcı ne yapacaksınız?"</p>

  <p>"Seni ilgilendirmez," dedi kaba bir ses.</p>

  <p>"Herhalde, bir başkasına veririz."</p>

  <p>"Ve her şeyden önce tanrılarla konuşurken o ses tonunu kullanma."</p>

  <p>"Bir düş ürünü olduğunuza göre, neden istediğim gibi konuşamayacak mışım? Bu sadece beni ilgilendirir."</p>

  <p>"Düşlerinde gerçek insanları, gerçek şeyleri görmez misin?"</p>

  <p>Ateşten yükselen duman Mark’ın yüzüne geldi. Gözlerini kapatmak zorunda kaldı, toz ve dumandan aksırdı. Yeniden gözlerini açtığında etrafım saran uzun boylu varlıklar hâlâ oradaydı.</p>

  <p>"Ve eğer biz, tanrılar bir oyun oynamak istersek, sen kim oluyorsun da bize karşı çıkıyorsun, ölümlü?" Bu söz genel bir onayı ifade eden mırıltılarla karşılandı.</p>

  <p>Mark hâlâ hiddetliydi ama gücü tükeniyordu. Kasları kendilerini bırakıyor gibiydi. Ateşin yarı ısıttığı kayanın üzerine bitkince sırt üstü uzandı. Bütün çabasına rağmen göz kapakları yorgunluktan kapanıyordu. Fısıldadı: "Bir oyun ... ?"</p>

  <p>Şimdiye dek hiç konuşmamış bir tanrıçanın yumuşak sesi sakince araya girdi: "Derim ki, inatçı değirmencinin inatçı oğlu Mark, bu gece yaptıklarıyla, gösterdiği saygısızlık ve sorumsuz konuşmalarıyla ölmeyi hak ediyor."</p>

  <p>"Değirmencinin oğlu mu? <i>Değirmencinin</i> oğlu mu dedin?" Bu nedense gülüşmelere yol açtı. "Evet, ha ha ha!... Her neyse, sonuçta o, burada büyülü odunlar ve aletler kullanarak bilmeden yaktığı ateşle korunuyor. Bunu yaparken ne yaptığını bilmiyordu ama olsun."</p>

  <p>"Bu kadar gülünç olan ne? Ben yine de bu gece ölmesi gerektiğini söylüyorum. Ölmeli yoksa, oyunun içinde ya da dışında hepimiz için bela görüyorum."</p>

  <p>"Kendin için bela, demek istiyorsun."</p>

  <p>Başka bir yeni ses: "Eğer sen ölmesi gerek diyorsan, ben yaşamalı diyorum. Senin durumun ne olursa olsun ben karşı tarafta olmalıyım."</p>

  <p>Aynı insanlar gibiler, diye düşündü Mark. Sonraki düşüncesiyse şuydu: Neredeyse bittim, ölmek üzereyim. Bu fikir kabul edilebilir olmanın ötesinde rahatlatıcıydı da.</p>

  <p>Gecenin geri kalanında - bir türlü gelmek bilmeyen yavaş ölümü çok çok uzun sürdü - Mark, ölüm döşeğinin başucunu saran kavgacı tanrı çetesinin görüşlerini kendi fikri doğrultusunda değiştirmeye çalıştı durdu. Bazen tartışmalarını çok yüksek seviyede, bilgece sözlerle sürdürüyorlardı. Böyle zamanlarda neler söylediklerini hatırlayabilmek için elinden gelen çabayı göstermek istiyor ama nedense bunu asla başaramıyordu. Diğer zamanlarda söyledikleri ona hayatında duyduğu en zırva sözlermiş gibi geliyordu. Ama bu saçmalıklarla ilgili bir tek örneği bile aklında tutmayı başaramıyordu.</p>

  <p>Her neyse, tartışmanın sonunu tamamen kaçırdı, çünkü ölmek yerine, sonunda, çanak şeklinde koca bir kaya parçası olarak yaratılan dünyayı oluşturan o dev kaya parçasının üzerindeki uçsuz bucaksız gökyüzünde, aydınlanan göğün altında uyandı. Çanağın doğu tarafındaki iç kenarı yakındı, neredeyse kafasının hemen üstündeydi, kenarın kuzeybatı kısmı o kadar uzaktaydı ki yalnızca ufuktaki tırtıllı pembe bir çizgi olarak gözüküyordu. Güneybatı kısmıysa hiç görülmeyecek kadar uzaktaydı.</p>

  <p>Mark yeniden titriyordu veya uyandığında zaten titremekteydi. Her iki tarafı da üşüyordu. Ateş neredeyse sönmüştü, hemen onu canlandırmaya girişti. Bedeni şaşırtıcı bir rahatlıkta hareket ediyordu. Her nedense, bir tür başarı duygusuyla uyanmıştı, sanki o ateşin karşısında yatarken önemli bir şeylere karar verilmiş ve bunlar uygulamaya konulmuş gibi bir histi. Evet, bir kere belki kaza eseri, belki bazı tanrıların iyilikseverliği sayesinde yaşamı kurtulmuştu. Artık gördüklerinin varlığından o kadar emin değildi. Şu anda etrafında tanrıların burada olduklarına dair hiçbir iz yoktu; sadece dağ, gökyüzü ve sert bir rüzgâr vardı.</p>

  <p>Kaya duvarın yüzeyindeki garip sembollerle büyük, geniş ve kadim bir ateşin artıkları, geride kalan tek izdi.</p>

  <p>Mark açlıktan ölmek üzereydi ve bir süre sonra dağdan aşağı inemeyecek kadar zayıf düşeceğini düşünerek korkmaya başladı. Bir an önce kılıç hakkındaki son kararı vermeliydi; titreyişi geçecek kadar ısınır ısınmaz sırtını yenilenmiş ateşe ve tanrıların eski ocağına döndü. Battaniyeyi üstüne dolamış olarak yayını ve oklarını sırtına asıp Köykurtaran’ı yeniden eline aldı. Kılıcı, savaşmaya gidiyormuş gibi elinde taşıyordu.</p>

  <p>Rüzgârı koklayıp, kükürt kokusunun en yoğun olduğu yere gitmeye çalıştı. Aradığı şeyin göğsüne kadar yükselen siyah kayadan bir sütun şeklinde karşısına çıkması birkaç saniye sürdü. Sütun bir ağaç tomruğuna benziyordu ve ortası oyuktu, içinden pis gazlar ve duman çıkıyordu. Bazı anlar aşağıdan gelen kızıl alevler dumanı gün ışığında bile görülebilecek şekilde aydınlanıyordu. Delikten sıcak bir havaya benzer, kükürtten bile kötü kokan, düş ürünü bir canavarın nefesi gibi bir koku geliyordu.</p>

  <p>Aşağıda, dağın derinlerinden bir inilti geldi ve yükselen ısı bir an için arttı.</p>

  <p>Mark kılıcı kaldırdı. Kılıcı, kavga sırasında Kenn’in savaşırken yaptığı gibi iki eliyle kabzasından kavradı. Ama bu sefer silahta hiçbir güç yoktu, Mark onunla istediğini yapabilirdi. Zaman geçirmeden - tanrılara müdahale edebilecekleri bir an bile bırakmadan kılıcı yükselen dumanların içine attı.</p>

  <p><i>Baba, Kenn, yaptım işte.</i></p>

  <p>Kılıç bir anda gözden kayboldu. Mark kılıcın ilk önce yakındaki bir kayaya çarpma sesini duydu, bunu biraz sonra, daha aşağıda bir başkası izledi. Nefesini tutup,-son bir çarpma sesi ya da daha önce kendisine yaşlı bir adamın anlattığı gibi bu ateş deliklerinin dibinde bulunan erimiş kayalara düşünce çıkacak su sıçramasına benzer bir ses duymak için dinledi. Ama nefesi bitene kadar beklemesine rağmen başka bir ses gelmedi.</p>

  <p>Mark, birkaç küçük bulut dışında tamamen açık olan sabah göğüne baktı. Bunların bulut olma dışında hiçbir özellikleri yoktu. Bir tepki beklediğini fark etti, bir yıldırım, biraz önce yaptığı şey yüzünden öfkelenen tanrıların kızgınlığım gösterecek, getirecek bir şey. Çarpılmayı bekliyordu ama hiçbir şey olmadı.</p>

  <p>Onun yerine belki de daha kötü bir şey geldi. Kılıcı volkanın içine atmasının korkunç bir hata olduğu şüphesi şiddetle benliğini sarmaya başlıyordu. Ona yaptıkları yüzünden tanrılara karşı gelmişti. Ama bu hareketi onlara ne zarar vermişti ki? Ve bu hamlenin kendisine ne yararı olmuştu?</p>

  <p>On üç yıl boyunca Jord bu berbat yolculuğa hiç çıkmamış, sağ kolunun karşılığı olan bu kılıcı onlara geri atmamıştı. Her nedense, Mark’ın babası, kolunun karşılığını evinin duvarında asılı bırakmıştı. Asla satmaya, kullanmaya ya da onunla övünmeye çalışmamış - sadece saklamıştı. Mark, şimdiye kadar bu işin içyüzünü hiç merak etmemişti.</p>

  <p>Bir şey kesindi, o da Mark’ın babası asla kılıçtan kurtulmaya çalışmamıştı.</p>

  <p>Mark’ın üstündeki, köyün sokağındaki vahşetin şeytani büyüsünün oluşturduğu etki sonunda gücünü kaybetmeye başlıyordu. Şimdi farkına varıyordu ki dönmeye cesaret edemediği evinden kilometrelerce uzakta ıssız bir dağda tek başınaydı ve kendini hareket edemeyecek kadar zayıf hissediyordu. Biraz önce yaptığı çılgınca hareket onu insanların olduğu kadar tanrıların da düşmanı yapacak akıl almaz, çılgınca bir hareketti.</p>

  <p>Tanrıların seslerinin kafa karıştırıcı dumanlarla deliğin ortasından geldiğini hayal etmeye başlayana kadar pis kokulu, duman çıkaran taş sütunun kenarında artan mide bulantısı ve her an daha da artan korkuyla güçsüzce bekledi. Evet, tanrılar kızgındı. Mark’ın içinde büyük bir hata yaptığı hissi büyüdü. Bu his hızla koyu bir dehşete dönüştü.</p>

  <p>Onu panikten kurtaran sadece kaybettiği enerjisiydi. Tanrıların gazabından kaçabilmek için her şeyi yapan Mark, titreyerek sütuna yaslanıp kayanın uzak köşesine ulaşmak için etrafından dolaşarak dağın oldukça dik yamacından aşağı inmeye başladı. Alçalan yardan indikçe yaslandığı kaya sütun yüksek, eğri bir kolona, etrafındaki yol da aşağı yönelen bir patikaya dönüştü.</p>

  <p>Mark bu patikada daha yirmi adım gitmemişti ki kılıçla karşılaştı. İçinden düşmüş olması gereken eğri volkanik ağzın kenarındaki bir delikte, tam önünde duruyordu. Kayalara bir kez çarpmış sonra da buraya düşmüştü.</p>

  <p>O kısa sürede bile alazlanmasına yetecek kadar ısıya maruz kalmıştı. Mark, yerden kaldırmaya çalıştığında parmaklarını yaktı ve bırakmak zorunda kaldı. Dağın gölgesinde, titreyip parmaklarını üfleyerek eline alabileceği kadar soğuyana dek beklemek zorundaydı.</p>
</body>
</html>
