<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>ALTINCI BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>Dük Fraktin, mavi beyaz bir duvar örtüsünü iterek, mavi cüppeli büyücüye onu izlemesini işaret etti ve kalenin güçlü büyülerle korunan penceresiz, gizli bir odasına girdiler. Odaya girdiklerinde, duvarda asılı garip bir aletin düz panellerinden yayılan, herhangi bir mum alevinden daha düzenli, ürkütücü bir Eski Dünya ışığı yandı. Işık odanın neredeyse tamamı kocaman bir haritayla kaplı arka duvarını aydınlatıyordu. Değişik renklerde özenle boyanmış, birçok isimle donatılmış bu harita, bütün kıtayı kapsıyordu. Dük'ün topraklan bu kıtanın onda birinden büyük değildi. Haritanın bazı kısımları boştu ama çoğunluğu, hem yer şekillerini gösteren çizgiler hem de politik bölünmeleri gösteren tonlarla birlikte kesin şekilde çizilmişti. Bütün bu güvenilir hatların arkasında yatan, on yıllar boyunca bazıları sürüngen, bazıları kuş, bazıları da herhangi bir türe sokulamayacak ama hepsi yarı-zeki uçan yaratıklarca yapılan keşif uçuşlarıydı.</p>

  <p>Haritanın yanında, bir duvarda, koyu renkli deri bir maske ve yanındaki kancada asılı başlıklı bir ceket duruyordu.</p>

  <p>Ama Dük Fraktin’in o an kafasını meşgul eden bunlardan biri değildi. Bunun yerine, üzerinde küçük bir tabut büyüklüğündeki kakma ahşap bir sandığın bulunduğu büyük bir masanın önünde durdu. Büyücüsüne açılmasını istediğini işaret etti.</p>

  <p>Bunun üzerine, büyücü ellerini kapağın üzerine koydu. Sandıktan, bir sürü böcekten geliyormuşçasına bir vızıldama sesi yükseldi. Bu sese karşılık büyücü bazı sözcükler mırıldandı. Görünen oydu ki biraz beklemek gerekiyordu, çünkü iki adam arasındaki konuşma, sandık kapalı ve büyücünün elleri sandığın üzerinde sessizce beklerken devam etti.</p>

  <p>"Ekselansları, adamların sıradan haydutlar olduğuna mı inanıyorsunuz? Böyleleri yanlarında savaş-yaratığı bulundurmaz."</p>

  <p>"Hayır," diyerek ona katıldı Dük. Şimdi, gerçekten dikkat etmeden haritaya bakıyordu. "Normal olarak benim akrabalarımdan birini kaçırmaya da çalışmazlar."</p>

  <p>"O zaman efendim, bunlar sıradan haydutlar değillerdi."</p>

  <p>"Bana da öyle geliyor."</p>

  <p>"Belki de Grandük'ün ajanlarıdırlar?"</p>

  <p>"Basil beni sevmez, buna eminim. Şüphesiz o da kılıçların varlığından haberdar ve onları kendinde toplamak istiyor olabilir, tıpkı benim de hepsini istediğim gibi...Mavi Cüppeli, şu kıta üzerinde kaç kişinin aynı oyunu oynadığını bilmeyi ne çok isterdim. En son kehanetlerine göre büyülü kılıçların bütün yeryüzüne dağılmış olmadığını varsayabilir miyim?"</p>

  <p>"Kılıçlar hâlâ bu kıtada, Ekselansları. Bu konuda oldukça eminim. Fakat kesin olarak nerede, kimin ellerinde olduğu..."</p>

  <p>Dük'ün tersleşen tavırları sesine de yansıdı. "Evet kesin olarak. Ve şu ana dek kaç kişinin bildiği konusunda da bir fikir yok. Hıh. Krallar, prensesler, kraliçeler, haydutlar, rahipler, hergeleler ve her çeşit maceracılar... pöh, ne de iyi bir topluluk."</p>

  <p>"En azından Ekselanslarının oyuna katılmak için bir şansı oldu. Oyunun varlığından habersiz kalmadınız."</p>

  <p>"Bu bir oyun mu?" Dük homurdandı. "Oyunlara pek hoşgörüyle yaklaşmadığımı bilirsin. Ama oynamalıyım, ya da diğerleri kılıçlarla güçlenirken ben arada yutulup yok olmalıyım. Ve bana bu konuya dikkatimi çekenin senin kehanet gücün olduğunu hatırlatmana gerek yok; geç de olsa bunu yaptım. Tanrılar adına, o adamların kimin emrinde olduklarını çok merak ediyorum. Sence Margrave'in<a href="../Text/#_edn1" id="_ednref1" title=""><sup>[1]</sup></a> olabilirler mi? Kılıç hakkında hiçbir bilgileri yokmuş ya da ilgilenmiyorlarmış gibi görünüyorlardı, en azından olayların bizim bildiğimiz akışına göre."</p>

  <p>Büyücü, ellerini tahta sandığın oyulmuş kapağına vurarak öksürdü. Çıkardığı ses, Dük'ün alışılagelmiş iç çekişi kadar kibar ve diplomatikti. "Margrave<a href="../Text/not.html#nd2" id="n2"><sup>(2)</sup></a>’in adamları olduklarını sanmıyorum, haşmetmeap. Belki de Kraliçe Yambu'nun adamlarıydılar?"</p>

  <p>Endişelenmekten çok sinirlenen Dük, bir anda parladı ama kendini topladı. "Bu konuda konuşmamanı söylememiş miydim?... boş ver. Haklısın, Yambu'yu da hesaba katmalıyız. Ama onun olduğunu düşünmüyorum, hayır, böyle düşünmüyorum."</p>

  <p>"Belki değildir ... o zaman Ekselansları, bunların Kara Kral’ın adamları oldukları ihtimaliyle de yüzleşmeliyiz. Basit bir değirmencinin böyle yüce ve saygın bir isimden bahsetmesini biraz garip buldum."</p>

  <p>"Aklıma bu tek kollu Jord'un sıradan bir değirmenci olmadığı konusundaki şüphen geliyor. Gerçi, genel olarak yerli halk, hükümdarlarının sandığı kadar hükümdarlarına ve onların işlerine karşı ilgisiz değiller."</p>

  <p>"Aynen öyle efendim." Büyücü başını salladı."Şu halde, ilk olarak Grandük Basil, Kraliçe Yambu ve Vilkata’yı ele almalıyız. Bu arada da, Ekselanslarının akıllıca belirttiği gibi, başka ihtimallerin de olduğunu akılda tutmalıyız.</p>

  <p>"Evet." Ama şimdi, devasa haritayla ilgili bir düşünce Dük'ün dikkati dağılıyordu. Bakışlarını haritaya yoğunlaştırmış, Ludus Dağları denen kıyıdaki sıradağların iç taraftaki eteklerinde, kendi topraklarının ve kıtanın doğu sınırının yakınında, işaretlenmemiş bir noktaya gözünü dikmişti. Tam oralarda bir yerlerde, o yüksek köyün olması gerekiyordu - kadın ne demişti? Treefall, evet oydu - Tanrının çalışma, ölüm ve kötürüm bırakma günü ve gecesi için emrine çağırdığı insan yardımcılarının köyü. Dük Fraktin, böylesine esrarengiz ve inanılmaz bir olayın yer aldığı köyün haritasında işaretlenmiş bile olmamasını çok saçma buldu.</p>

  <p>Kadının ona sorduğuna ... hayır dediğine göre, Dük, orada bulunmuş ve Jord'un sakatlanmasından sonraki gece, şu kırda yapılan cenaze törenlerinden birinde kadınla yatmış ve ona bir piç bırakmıştı. Dük bu törenler hakkında birkaç şey biliyordu.</p>

  <p>Bir kadın için hiç yoktan uydurulmuş cesur bir öyküydü. Gerçek şuydu ki Dük böyle bir olay hatırlamıyordu ve iyi bir hafızası vardı. Diğer bütün şeylerin yanında kadın mevzularında daha iyi bir hafızam vardır, diye düşündü. Elbette on üç yıl öncesindeki her şeyi hatırlayamazdı. O sıralar, tam olarak ne yapıyordu?</p>

  <p>Böcek vızıldaması gibi olan ses kesilmişti. Büyücü koca sandığın kapağını itip açtı. Her iki adam da, sandıkta nadir bulunan ve fantastik bir güzelliğe sahip mavi bir kürkün içinde gözüken kılıca baktılar. Kılıç Dük'ün eline böyle ihtişamlı bir kılıfın içinde gelmemişti; aslında gizlilik için bir Kızıl Tapmak fahişesinin en sevdiği ikinci cüppesinin içine sarılı olarak gelmişti.</p>

  <p>Eski Dünya duvar panellerinden gelen ışık, kılıcın ayna gibi çeliğinde parıldadı. Dük, kılıcın yüzeyinin altında, kılıcın hiçbir yerinde bir santim bile kalın olmamasına rağmen, sanki metalin derinliklerine dek inen, ustaca işlenmiş şekilleri görebiliyordu.</p>

  <p>Her iki eliyle kabzasından tutarak kılıcı sandığın büyülü korumasından çıkardı. Gözlerini kılıçtan ayırmadan, "Adamlar terasta hazırlar mı?" diye sordu.</p>

  <p>"Öyle söylediler, Ekselansları."</p>

  <p>Dük, kılıcı bir törendeymiş gibi önünde havada tutarak duvar örtüsünün arkasındaki gizli odadan dışarı çıktı. Daha geniş bir başka oda ve perdeleri dıştan gelen esintiyle kıpırdayan bir kapı aralığından geçtiler. Ulaştığı teras açık havada ama yine de gizli bir yerdi. Yüksek duvarlar ve yüksek çalılıklarla gözlerden gizlenmişti. Gri gökyüzünün altındaki taş zeminde yanlarında bir mahkûmla beraber, mavi beyaz üniformalı askerler bekliyordu. Orta yaşlarda, yapılı bir mahkûm üzerinde basit bir giysiyle zincirlenmemiş olarak bekliyordu. Buna rağmen, bol bol terliyor ve sanki başına her an bir belanın gelmesini bekliyordu.</p>

  <p>Dük, büyücüye kılıcı tutması için, kısa bir süre için, güvendi. Bu sürede hızla üstüne bir zırh gömlek geçirip kafasına hafif bir miğfer giydi. Sonra kılıcı geri aldı ve bir kılıç ustası gibi, ki öyleydi, kılıcı tutarak bekledi.</p>

  <p>Dük mahkûma işaret etti. "Ona silah verin ve geri çekilin."</p>

  <p>Askerlerin çoğu, silahları hazır olarak bir iki adım geri çekildi. Bir tanesi mahkûmun ayaklarına uzun bir bıçak fırlattı.</p>

  <p>"Nedir bu?" diye sordu adam, sesi çatlıyordu.</p>

  <p>"Gel dövüş benimle," dedi Dük. "Veya reddet ve daha yavaş bir ölüm seç. Hepsi benim için bir."</p>

  <p>Adam bir süre daha çekingen kaldı ve ardından bıçağı aldı.</p>

  <p>Dük ileri yürüyerek saldırdı. Silah ve zırhlardaki eşitsizlik göz önünde bulundurulduğunda, adam kendini savunmak için elinden geleni yaptı ama bu yeterli olmadı.</p>

  <p>Bir dakika sonra her şey bittiğinde, Dük kılıcını elleriyle temizledi ve bir hareketiyle askerlerini yolladı. Askerler de mahkûmun cesedini taşıyarak gittiler.</p>

  <p>"İçinde hiçbir güç hissetmedim, Mavi Cüppeli. Öldürdü ama herhangi bir kılıç da aynı işi yapardı. Eğer gücü savaşa girerek harekete geçirilemiyorsa, nasıl kontrol ediliyor? Ve ne yapar?"</p>

  <p>Büyücü acizane bilemediğini işaret etti.</p>

  <p>Dük kılıcı yeniden duvar örtüsünün arkasındaki gizli odaya götürüp büyüyle korunan sandığın içine yerleştirdi. Eli hâlâ siyah kabzasındaydı, bir parmağıyla ince beyaz süsleme hatlarını izledi. "Adam, kılıcında kale duvarı gibi bir şey var, demişti."</p>

  <p>"Öyle söyledi, Ekselansları."</p>

  <p>"Ama ben burada herhangi bir kale duvarı göremiyorum. O kadın bana kılıcı bir ay önce getirdiğinde şeklin içinde gördüğümüzden farklı bir şey görünmüyor. Bu bir çift zar gösteriyor."</p>

  <p>"Gerçekten öyle, Ekselansları."</p>

  <p>"Zar. Ve bana bunu Kızıl Tapınak'tan getiren kadın, kılıcı ona bırakan askerin zar atmayı ve kazanmayı alışkanlık haline getirdiğini söyledi." İşin sinir bozan tarafı, o askerin ölmüş olmasıydı. Kadının söylediğine göre, kılıcı ellerinden bıraktıktan birkaç saniye sonra arkasından bıçaklanarak öldürülmüştü. Ona pusu kuranlar, besbelli askerin hile yaptığına kanaat getiren kumar arkadaşlarıydı. Dük Fraktin, en güvendiği şövalyelerinden biri olan Sör Sharfa’yı araştırma yapması için göndermişti.</p>

  <p>"Dünya için zar mı atmalıyım, Mavi Cüppeli?"</p>

  <p>Büyücü kendisine soruyu kelime oyunu kabul edip cevapsız bıraktı. "Hiçbir sıradan asker böyle bir kılıcı yanında uzun süre taşıyamazdı, Ekselansları. Mutlaka subaylarından birinin dikkatini çeker ve sonra ..."</p>

  <p>"Elinden alınırdı, evet. Ama büyük ihtimalle buraya bana getirilmezdi. Ah neyse, artık burada." Dük iç çekerek elini kabzadan çekti. "Söyle Mavi Cüppeli, bu da bizim lambalarımız gibi Eski Dünya'dan kalan bir büyücülük kırıntısı mı? Ve değirmencinin ona nasıl rastladığının öyküsü bir zamanlar gördüğü bir kâbus mu, belki kolu kesildiğinde, belki de kolunu sakarca kendi değirmen taşlarına kaptırdıktan sonra gördüğü bir rüya?"</p>

  <p>"Eminimki Ekselansları, bu fikirlerin hiçbirinin gerçekten mümkün olmadığını biliyordur. Değirmencinin öyküsü başkalarınca doğrulandı ve biliyoruz ki Eski Dünya bilim adamları kılıç yapmazdı; onların öldürmek için daha fevkalade yöntemleri vardı. Bunlar bize Ardneh’in Değişimi tarafından hâlâ yasaklanmış durumda. Aslında, sahip oldukları ateşli silahlar, bombalar..."</p>

  <p>"Oh biliyorum, biliyorum... ama şu an gerçek ve pratik olana sarıl, efsanevi günlerde neler olmuş olabileceğine değil. . . Mavi Cüppeli, sence Eski Dünya, teknolojik saçmalıklarının yanında tanrılara da dayanmak zorunda mıydı? Ardneh, sanırım gerçekten o zaman da vardı."</p>

  <p>"Bu oldukça kesin görünüyor, Ekselansları. Sadece Ardneh değil, birçok tanrı. Eski kayıtlarda sayısız referans var. Vulcan ve birçok diğerlerinin adının geçtiğine rastladım."</p>

  <p>Dük bu sefer gerçekten iç çekti ve tekrar kafasını olumsuzca salladı. Tecrübeleri karşı çıkmasına rağmen, sanki şu an bile, hiç tanrı yoktur ya da olmamalıdır demek ister gibiydi.</p>

  <p>Ama kılıç önündeydi, içinde bulunduğu çağın insanlarının yeteneklerinin çok ötesinde, büyü ve metalden yapılmış bir kalıt. Ve bu Eski Dünya’da yapılmamıştı. Elindeki en iyi bilgiye göre, on üç yıl önce kendi topraklarının sınırında, neredeyse ıssız olan dağlarda yapılmıştı. Vulcan tarafından değilse o zaman kim?</p>

  <p>Tanrılar çok nadiren görülür ve duyulurlardı. Yine de, kudretli bir soylu bile var olmadıklarını söyleyemezdi. Üstelik toprakları Ludus Dağları'na bitişikse, asla.</p>
</body>
</html>
