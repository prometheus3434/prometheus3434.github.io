<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>BİRİNCİ BÖLÜM</h1>

  <div style="text-align: center;"><img alt="image001" src="../Images/image001.jpg" /></div>

  <p>&nbsp;</p>

  <p>&nbsp;</p>

  <p>On üçüncü yazının ortalarında bir gün, Mark, ağabeyi Kenn'le tavşan avından döndüğünde köyde konukların olduğunu fark etti. Bineklerine bakılırsa konuklar, Mark’ın daha önce gördüklerine benzemiyordu.</p>

  <p>Kardeşinden beş yaş büyük olan Kenn yürüdükleri nehir kıyısındaki dar patikada öylesine aniden durdu ki düşüncelere dalmış olan Mark ona neredeyse çarpıyordu. Burası patikanın dik nehir kıyısındaki sık bitkilerin arasından çıktığı köyün tek sokağının başlangıcı olan yerdi. Bu noktadan, ikisi süvari bineği gibi zincir zırh giydirilmiş, diğer ikisi zengin kumaşlarla donatılmış dört tuhaf binek hayvanı görülebiliyordu. Dördü de köyün yaşlısının evinin önündeki askıya bağlıydı. Askı hâlâ bir ok atımı uzaktaydı; Arin-on-Aldan'ın sokağı, diğer küçük köylerdekilere göre daha uzun ve dardı, çünkü burada evler nehir yatağı boyunca sıralanmıştı.</p>

  <p>"Bak!" dedi ilgisizce Mark.</p>

  <p>"Bunlar da kim acaba?" dedi Kenn ve alt dudağını ısırdı. Bu sinirli olduğunda yaptığı bir şeydi. Gün Kenn için iyi geçmemişti. Sırtındaki sadakta hiç ok kalmamışta, belindeki av çantasında da yalnızca bir orta boy tavşan vardı. Şimdi de bu soylu konukların keşfi ortaya çıkmıştı. İki kardeş en son avdan dönüp de önemli birinin bineğinin köyde olduğunu gördüklerinde, gelen Sör Sharfa idi. Şövalye, Kenn ve Mark’ın kendi arazisindeki av hayvanlarım avladıklarına ya da avlamaya çalıştıklarına dair bir ihbarı araştırmak için gelmişti. Orada yaşayan hazine değerinde melez hayvanlar vardı, belki de Dük’e hediye olarak verileceklerdi ve bu hayvanların ölümü onları öldüren herhangi sıradan bir insanın da ölümü demekti. Sonunda Sör Sharfa, bu sahte suçlamaya inanmamıştı ama bu onlar için korku dolu bir tecrübe olmuştu.</p>

  <p>Mark, Kenn’in sırık gibi boyuna ulaşamamış olmasına rağmen on iki yaşına göre uzun sayılırdı. Babam dediği Jord’a herhangi bir benzerlik göstermese de - annesinin gizli ve yoğun bir şekilde rahatlamasına yol açacak şekilde - herhangi bir farklılık da taşımıyordu. Yüzü hâlâ çocukça bir yuvarlaklığa sahipti, vücut hatları daha oturmamıştı. Gözleri mavimsi griydi ve saçları büyüdüğünde koyu kahverengi olacağını gösterecek şekilde koyulaşmaya başlamasına rağmen düz ve sarıydı.</p>

  <p>"Gelenler bu sefer malikâneden değil," dedi Kenn dört hayvanın donanımlarına dikkatle bakarak. Rahatlamıştı ve bu yenilik karşısında giderek artan bir ilgiyle köyün tek sokağına doğru ilerledi.</p>

  <p>"Sör Sharfa zaten başka bir yerde," dedi Mark, peşinden gelerek. "Dük'ün bir işi için seyahat ettiğini söylüyorlar." Köylüler derebeyleri Sör Sharfa’yı senede bir iki defadan fazla görmezlerdi; Dük'üyse hayatları boyunca bir kez. Ama yine de etraflarında olan bitenle en azından hayatlarını ya dâ mallarını tehlikeye atabilecek güncel şeylerle ilgilenirlerdi.</p>

  <p>Sokağın batı ucundaki köyün ilk evi deri işçisi Falkener'indi. Falkener değirmenci Jord ve ailesinden hoşlanmazdı - eski bir tartışma neredeyse kan davasına dönüşmüştü - ve Mark onları Sör Sharfa’ya asılsız yere ihbar edenin o olduğundan şüpheleniyordu. Falkener şimdi yarı açık ön kapısından görüldüğü kadarıyla, içeride işinin başındaydı ve oğlanlar geçerken bir göz attı; eğer konukların kimliği hakkında bir şey öğrenmişse bile bakışları bu konuda hiçbir bilgi vermiyordu. Mark bakışlarını adamdan kaçırdı.</p>

  <p>İki kardeş hayvanların bağlı olduğu askıya yaklaştıklarında İhtiyar Kyril’in evi tamamen ortaya çıktı. Kapının iki yanında, köyün yabancısı iki silahlı adam nöbetçi gibi duruyordu. Genç tavşan avcılarına gözlerini diken nöbetçilerin yüzlerinde sert ifadeler vardı ve alaycı bir aşağılamayla bakıyorlardı. İkisi de bıyıklı ve saçlarını tuhaf bir şekilde toplamış sert görünümlü adamlardı. İkisi de ince zincir zırh gömlek giyiyor ve Dük'ün mavi beyaz renklerini taşıyorlardı. Biri kısa diğeri uzun olmasına, birinin teni katran kadar siyah diğerininki beyaz olmasına rağmen birbirlerine çok benziyorlardı.</p>

  <p>Mark ve Kenn yaklaşmaya devam ederlerken İhtiyar'ın kapısı açıldı ve kendi aralarında sessiz ama hızlı bir konuşmaya dalmış üç adam daha dışarı çıktı. Adamlardan biri Kyril'di. Diğer ikisi pahalı ve egzotik giyinmişlerdi çevrelerine Mark’ın genç yaşamında hiç görmediği bir önemlilik havası yayıyorlardı.</p>

  <p>"İbn Gauthier," Kenn ismi yavaşça fısıldadı. İki kardeş şimdi çok yavaş yürüyor, İhtiyacın evinin yirmi metre uzağından geçerlerken yumuşak botları yaz mevsiminin tozları içinde sürükleniyordu. "Dük'ün kuzeni; hem de kalenin kâhyası."</p>

  <p>Kâhya Mark için yeni bir kelimeydi - köydeki sohbetlerde bu kelimenin kullanıldığını hiç duymamıştı - ama eğer Kenn bundan etkilenmişse o da etkilenirdi.</p>

  <p>Küçük gruptaki üçüncü adamın İhtiyar gibi beyaz bir sakalı vardı, mavi bir cüppe giyiyordu. "Ve bir büyücü," diye ekledi Kenn; sesi duyulamayacak kadar alçaktı.</p>

  <p>Gerçek bir büyücü? diye düşündü Mark. Kenn’in gerçek bir büyücüyü tanıyıp tanıyamayacağından pek emin değildi . . . ama Mark’ı asıl etkileyen İhtiyar Kyril’in davranışlarıydı. İhtiyar, misafirlerine, kendi karşısına getirilen serilerin yaptığı gibi yaltaklanıyordu. Mark ihtiyarın daha önce hiç böyle yaltaklandığını görmemişti. Sör Sharfa’nın her zamanki ziyaretlerinde bile esas efendi olan şövalye yaşlı adamla daima saygılı konuşur ve ne zaman köyün sorunları söz konusu olsa onu dikkatle dinlerdi. Bugünkü ziyaretçiler de onu dikkatle dinliyorlardı - Mark ne söylendiği duymasa da bunu görebiliyordu ama İhtiyar'a saygı gösterdiklerine dair hiçbir belirti yoktu.</p>

  <p>İhtiyar'ın gözü şimdi yavaşça evlerine doğru yollanan iki kardeşe takılmıştı. Kaşlarını çatıp Kenn’e adıyla seslendi, aynı zamanda eliyle de gelmesini işaret ediyordu; bu Mark'ın hatırlayabildiği kadarıyla İhtiyar'ın yaptığı en kaba, kışkırtıcı hareketti.</p>

  <p>Kenn, merak içinde yanlarına gidip ağzı meraktan bir karış açılarak dikildiğinde, Kyril emretti: "Git, babanın duvarında asılı duran kılıcı alıp hemen buraya getir." Kenn gözleri faltaşı gibi açılmış halde, bir an tereddüt edince yaşlı adam bağırdı: "Git! Konuklarımız bekliyor."</p>

  <p>Böyle bir emre bir köylü gencinin tek bir tepkisi olabilirdi. Kenn hemen yolun sonundaki değirmen evine doğru koşar adım yola koyuldu. Bacakları uzun ve hızlı olmasına karşın yere beceriksizce basıyorlardı.</p>

  <p>Mark arkasından koşmak istedi ama yetişemeyeceğini bildiği için kıpırdamadı. Ayrıca Mark burada kalmak, seyretmek ve bundan sonra ne olacağını görmek istiyordu. Şimdi şunu düşündü, babasının izni olmadan kılıcı her zaman asılı olduğu yerden almak işine ortak olmak istemiyordu ...</p>

  <p>Üç önemli adam yirmi metre ötede duran ve onları seyreden Mark’a aldırmadan Kenn’in arkasından bakarak beklediler. Mavi cüppeli büyücü - gerçekten öyleyse - hafifçe kaşlarını çatarak Mark’a bir bakış attı, sonra yüzünü çevirdi.</p>

  <p>Kyril öncekinden biraz daha yüksek sesle konuştu: "Böylesi hepimizin değirmen evine gitmemizden daha çabuk olur, Sayın Efendim." Ardından Kenn’in Dük'ün kuzeni olduğunu fısıldadığı kişiye doğru yaltaklanarak hafifçe eğildi. Bu İhtiyar’ın eklemlerinin zorlanacağı kadar sert bir hareketti.</p>

  <p>Artık Mark, aralarında Falkener’in de olduğu birkaç köylünün etraftaki evlerden çıkmaya başladıklarını fark etmeye başladı. İhtiyacın evine doğru, şimdilik çok cılız bir yöneliş vardı. Hepsi neler döndüğünü bilmek istiyor ama sokaktaki varlıklarını pek göstermek istemiyorlardı.</p>

  <p>Kyril’in hitap ettiği adam, her kimse, sanki kırlangıç kuşlarıymış gibi köylüleri görmezden geldi. İhtiyar'ın önerdiği yol gerçekten en hızlı ve tatmin edici olanıymış ve biraz beklemeye razıymış gibi ayakta duruyordu. Kyril’e sordu: "Kılıcın sahibi olan adam buraya on üç sene önce geldi diyorsun? Nereden geldi?"</p>

  <p>"Oh, evet, bu doğru, Sayın Efendim. On üç sene. Değirmeni o zaman satın aldı. Eminim taşınmak için gerekli izinleri vardı. Yanında çocuklar ve yeni bir gelinle beraber dağlardaki bir köyden geldi." Kyril doğuyu gösterdi. "Evet, efendim, oradan."</p>

  <p>Bir soru daha sormak üzere olan Kâhya durdu. Çünkü Kenn dönüyordu. Kılıcı evdeki oturma odasının duvarında asılı olduğu her zamanki örtüsüyle taşıyordu. Kenn artık koşmuyor, yürüyordu. Ve yalnız değildi. Güçlü bedeni ince yapılı büyük oğlundan hâlâ daha uzun olan Jord da onunla beraberdi. Jord'un bacakları delikanlının sinirli yarı koşar temposuna sıkı bir yürüyüşle ayak uyduruyordu.</p>

  <p>Jord'un iş elbiseleri, değirmendeki temel makineyi oluşturan büyük ahşap miller ve dişlilerin rutin bakımları yüzünden sık sık olduğu gibi toz içindeydi. Mark’a bir bakış fırlattı - Mark bu bakıştan herhangi bir mesaj çıkaramadı - sonra dikkatini önemli konuklara yöneltti. Jord yaklaşmak için isteksiz görünüyor ama yine de kararlı bir şekilde gelmeye devam ediyordu. Son anda geniş elini Kenn’in omzuna koydu ve genci nazikçe arkasına alıp önemli konuklarla yüzleşmek için öne çıktı.</p>

  <p>Jord nezaket gereği konukları selamlamak için hafifçe eğildi. Ama yine de ilk konuştuğu İhtiyar Kyril oldu. "Sör Sharfa nerede? Biz bu köyde ona cevap veririz, çünkü diğer soylular buraya geldiğinde-"</p>

  <p>Kâhya olduğu söylenen adam, sakin ama etkili bir şekilde araya girdi. "Sör Sharfa şimdilik yok, dostum. Derebeyine olan bağlılığın taktire değer ama bu seferlik gereksiz. Sör Sharfa, bildiğin gibi, kuzenim Dük’e bağlıdır. Ve senin duvarında asılı kılıcı görmek isteyen de Dük Fraktin'dir."</p>

  <p>Jord, Dük'ün kılıca olan ilgisini duyduğuna şaşırmış görünmüyordu. "Bana o kılıcı yanımda tutmam gerektiği söylendi, Sayın Efendim. Ta ki büyük oğluma geçeceği zaman gelene dek."</p>

  <p>"Ya? Söylendi mi? Kim söyledi bunu sana?"</p>

  <p>"Vulcan, Sayın Efendim." Sözler açık ve cesurca söylenmişti. Jord'un sakin tavrı onu sorgulayan adamınkine denkti.</p>

  <p>Kâhya bir an durdu, söylemeyi planladığı sözler her neyse hiç söylenmedi. Ama sıradan bir değirmencinin ona verebileceği cevaplardan etkilenmiş gibi görünmesine izin vermeyecekti. O sırada Ibn Gauthier bol kumaşın geniş yeninin içindeki elini Kenn’e doğru uzattı. Delikanlı hâlâ babasının arkasında elinde üstü örtülü kılıçla duruyordu.</p>

  <p>"Görelim şunu," dedi Kâhya.</p>

  <p>Kenn, babasına tedirgin bir bakış fırlattı. Jord denileni yapmasını işaret etmiş olacak ki hâzineyi konuklara güvenli bir mesafeden sergilemek ister gibi üstündeki örtüyü - güzel dokunmuş ama sıradan görünüşlü bir battaniyeydi - çekip aldı.</p>

  <p>Kılıcın sarmalandığı battaniye düştü.</p>

  <p>Kâhyanın bakışları bir an kılıca takıldı, sonra parmaklarını şıklattı. "Buraya getir onu!"</p>

  <p>Bundan sonra olanlar hayatının geri kalanı boyunca Mark'ın rüyalarında daima tekrarlanacaktı. Ve bu rüyaları her görüşünde çocukluğunun bu son anını ve bu anda ne düşündüğünü hatırlayacaktı: Tuhaf, uçan bir ok gibi ses çıkaran da ne?</p>

  <p>Göğsüne saplanan tüylü uzun okla ilk düşen İhtiyar Kyril oldu. Aynı zamanda silahlı korumalardan biri de düştü, sırtında ve kaburgalarında oklar vardı, kınından yarı çekilmiş kılıcı sadece bir an parıldadı. İkinci koruma kalçasından oklandı; tek yapabildiği mızrağını havaya kaldırmak oldu. Bir an sonra mavi cüppesi çöken bir çadır gibi üstüne serilen büyücü yıkıldı. Yaralanmamış olan kâhya telaşla kısa kılıcını çekip sırtını bir duvara dayadı. Yüzü bembeyaz olmuştu.</p>

  <p>Ok yağmuru Mark’ın sağından, Aldan nehrinin yakınında ağaç ve çalıların sıklaştığı yerden gelmişti. Pusu kuranlar her kimse fark edilmeden ok menziline kadar kolayca gelebilmişlerdi. Ama şimdi saklandıkları yerden çıkıp nehir kıyısına yakın evlerin aralarından dolaşarak saldırıyorlardı. Uluyan yarım düzine adam silahlarını sallayarak ok yağmurunun kurbanlarının biraz önce düştüğü İhtiyar'ın ön bahçesine doğru atıldı. İki büyük savaş-yaratığı saldıran adamların ardından gizlendikleri yerden çıktılar ve kolayca onların önlerine geçtiler. Yaratıklardan birinin kürkü portakal renginde, diğeriyse benekliydi ve bedenlerinin bir kısmı saldıran adamlar gibi zırhla kaplıydı. Atalarının türediği kediler kadar zariftiler.</p>

  <p>Mark daha önce hiç gerçek savaş-yaratığı görmemişti ama dinlediği yüzlerce öyküde ayrıntıyla tarif edildikleri için onları hemen tanıdı. Babasının korkunç bir şekilde geçen portakal rengi yaratık tarafından yere yuvarlandığını gördü, Jord büyük oğluna dönmüş ama onu uyarmaya ya da başka bir şey söylemeye zamanı olmamıştı.</p>

  <p>Yaratıklar esas hedefleri olan kâhyaya doğru atıldılar; amaçları öldürmek değildi, böyle hareket etmeleri için iyi eğitilmiş olmalıydılar. Dük'ün kuzenini ölü Kyril’in evinin önüne sürdüler, dokunmadan etrafını kuşatıp kılıcının menzili dışında durup hırlayarak yolunu kapattılar. Bağlı olan binek hayvanına ulaşmaya çalıştığında onu gerilemeye zorluyorlardı. Şimdi bağlı olan hayvanların dördü de yerlerinde sıçrıyor, tepiniyor, insana benzer sesleriyle korku ve heyecan içinde bağırıyorlardı.</p>

  <p>Kenn ilk saldırı anında kaçmak için davranmış, sonra babasının düştüğünü görünce geri dönmüştü. Solgun yüzüyle elindeki kılıcı yerde yatan adamın üzerinde bir kalkan gibi beceriksizce tutuyordu.</p>

  <p>Eve doğru iki adım koşmuş olan Mark, dönüp babasına ve kardeşine baktı ve durdu. Mark şimdi titreyen ellerle sondan bir önceki okunu sırtındaki sadaktan çıkarıyordu. Tavşan avladığı yayı sol elindeydi. Kafası tamamen durmuş gibiydi. Gözlerinin önünde bir adamın, bacağından oklanmış olan askerin bıçaklanarak öldürülmekte olduğunu duygusuzca kavradı. Haydutlar, saldırganlar ya da her kimseler şimdi kuşatılmış olan kâhyanın etrafını sarmış olan savaş-yaratıklarına katılmış, kılıcını bırakıp teslim olmasını istiyorlardı.</p>

  <p>Ama saldırganlardan biri bu önemli işle ilgilenmeyip elinde bir kılıç tutarak duran bir salakla ilgilenmek niyetindeydi. Haydut sırıttı, bu belki Kenn’in kılıcı tutuşundaki beceriksizliğeydi; sırıtmaya devam ederek elindeki kısa mızrakla ileri doğru bir adım attı.</p>

  <p>Tam bu anda Mark’ın titreyen parmakları biraz önce yayın kirişine yerleştirdiği oku yere düşürdü. Kontrolsüz bir şekilde, iki büklüm eğilip sağ eliyle yeri yoklayarak tozlu yolda okunu aramaya başladı. Ağabeyinin başına gelmek üzere olanlardan gözünü alamıyordu.</p>

  <p>Bir süredir havada bir inilti duyuluyordu; insani olmayan, hatta canlı bile olmayan bir sesti. Ses hızla yükseldi, soluksuz, tiz bir çığlığa dönüştü.</p>

  <p>Mark, sesin kardeşinin elinde tuttuğu kılıçtan kaynaklandığını fark etti. Kılıcın etrafındaki havada gözle görünür bir değişim meydana gelmişti. Kılıçtan duman çıkmıyordu, daha çok sanki etrafındaki hava yanmaya başlamıştı ve kılıç da etrafındaki havadan bu dumanı kendi içine çekiyordu.</p>

  <p>Mızrak darbesi geldi. Havadaki ses, mızrağın kılıcın savunma hamlesiyle oluşan dumana girmesiyle birden arttı. Mark, mızrağın havaya fırlayan tutma yerinin üstünden düzgünce kesilmiş ucunu gördü. Ve uç yere düşmeden Köykurtaran’ın tersten gelen savunma darbesinin adamın göğsündeki zırhı parçalayarak bahar çiçeklerinin hav döküntüsü gibi etrafa saçtığına tanık oldu. Kılıcın aynı büyük kavisi adamın sol kolundaki zırha da çarptı ve onu korkunç bir darbeyle koparttı. Adamın gövdesi tozların arasına yuvarlandı.</p>

  <p>Mark'ın toprağı yoklayan parmakları düşen okunu buldu. Elindeki okla ayağa kalktı. Bedeni korkunç bir yavaşlıkla hareket ediyormuş gibi hissediyordu.</p>

  <p>Köykurtaran yavaşça eski savunma pozisyonuna gelmiş, çıkardığı ses önemsiz hafif bir mırıltıya dönüşmüştü. Kenn’in yüzü acı doluydu, gözlerini daha önce hiç görmediği bir şeymiş gibi şaşkınlıkla ellerinin arasında büyüyen kılıca dikmişti. Kollarında, kontrol edemediği bir şey varmış ve onu bırakamıyor ya da buna cesaret edemiyormuş gibi bir titreme vardı.</p>

  <p>Saldırganlardan biri, savaş-yaratıklarının eğiticisi olmalıydı, yaratıklara Kenn’i gösteren bir işaret yaptı. Emre uyan portakal renkli yaratık dönüp atıldı. O anda Mark da okunu fırlattı.</p>

  <p>Mark hayvanın hızını hesaplayamamış; ok geldiğinde öfkeyle fırlayan kürklü şekil çoktan okun yolundan çıkmıştı. Ok sanki garip bir lanetin kontrolündeymiş gibi iki haydutun arasından geçip doğruca düşmanlarca kuşatılmış kâhyanın boğazına saplandı. Dük'ün kuzeni çığlık bile atamadan kılıcını bırakıp yere yıkıldı.</p>

  <p>Kenn’in elindeki kılıç sert bir kütüğü kesen koca bir hızarın çıkardığı sesle haykırdı. Sıçrayan yaratığı karşılamak için yeniden dumanlı yayım çizdi. Portakal rengi tüylü bir pençe havaya kanlar fışkırtarak koptu. Aynı darbe yaratığın bir insanınkinden daha ağır olan gövde zırhını buldu. Mark’ın gördüğü zıplarken sapanla vurulan bir tavşan gibi, yere düştü. Mark, son okunu ararken kürklü gövde sırt üstü düşmüş, ayakları havada, kasılan pençeleriyle karnının üstündeki havayı dövüyordu.</p>

  <p>Üç adam Kenn’in etrafını sarmıştı. Mark yayındaki son okla aralarındaki kardeşini vurmaktan korkuyordu. Kılıçların yıldırım gibi savrularak saldırdığını ama Kenn’in yıkılmadığını gördü. Kenn’in gözleri hâlâ şaşkınlıktan açıktı, yüzünden korku ye dehşet okunuyordu. Köykurtaran etrafında korkunç daireler çizerek üzerine gelen silahları sağa sola savuruyordu. Kılıç Kenn’in bedenini kendisiyle beraber eğip büküyordu, hatta onu ters parende attırıp geriye dönmek zorunda bırakmıştı. Kılıç onu geniş açılı, sağlam adımlarla saldırıya sürükledi.</p>

  <p>Haykırışının gürültüsü gittikçe arttı.</p>

  <p>Kılıç dövüşü Mark’ın izleyebileceğinden çok hızlıydı. Saldıran adamlardan birinin daha sendeleyerek çatışmanın dışına çıktığını gördü. Adamın ayakları dengesini sağlamak için güçlü bir refleksle doğrulmaya çalışırken sırtını bir evin duvarına çarptı, öne eğildi ve düşerek hareketsiz kaldı. Mark bir adamın daha çığlığını duydu. Bu yardım isteyen, bağışlanma dilenen hırıltılı bir sesti. Mark benekli savaş-yaratığının Kenn’e saldırışını görmedi ama hayvanın yaralı bir halde nehir kıyısına doğru korkunç bir hızla kaçtığını gördü. Hayvanın acı dolu çığlığı kılıcın huysuz hızar sesinden bile yüksek çıkıyordu. Şimdi saldıranlardan ikisi, silahsız olarak kaçıp, köyü ayrı yönlerden terk ediyorlardı. Mark bir tanesinin yüzüne yakından baktığında; açılmış bir ağız, faltaşı gibi açık gözler ve kaçmaya kararlı bir ifade gördü.</p>

  <p>Diğer saldırganların hepsi sokakta yatıyordu. Dört, beş, tam olarak saymak imkânsız gibiydi.</p>

  <p>Mark sokağın iki yanına, doğuya ve batıya baktı. Kendisi ve ağabeyinden başka ayakta kalan yoktu.</p>

  <p>Havada, hafif bir yaz esintisiyle uçuşan tozlar vardı. Uzun bir süre başka hiçbir şey kıpırdamadı. Sonra Kenn’in titreyen kolları gevşeyip, kılıcı indirmeye başladı. Kanlı kılıçtan gelen makine vınlaması yavaşça sessizliğe gömüldü. Artık kılıcın etrafındaki havada duman tütmüyordu.</p>

  <p>Kılıcın ucu toprağa saplandı. Bir an sonra silah Kenn’in gevşeyen parmakları arasından tamamen kaydı. Ardından, Kenn tozlu yola çöktü. Mark, artık ağabeyinin ev dokuması gömleğinin altından sızan kanları görebiliyordu.</p>

  <p>Kullanılmamış son okunu mekanik bir hareketle sadağına koyan Mark, ağabeyine doğru koştu. Jord, Kenn’in ilerisinde, kanlar içerisinde hareketsizce yatıyordu. Başı bir savaş-yaratığının pençesiyle çok kötü yaralanmıştı; Mark orada gördüklerinin ne olduğunu anlamak istemedi.</p>

  <p>Daha geride, mavi cüppeli büyücü, yerden kalkıyordu; göründüğü kadarıyla yaralanmamıştı. Büyücü iki elinde de küçük bir cisim tutuyordu, şüphesiz büyülü şeyler. Elleri bedeninin etrafındaki havayı bölerek hareketler yaptı.</p>

  <p>Mark, ne yapacağını bilemeden ağabeyinin yanına çömeldi ve onu tuttu. Kenn’in kesilmiş giysilerinin altından kanlar akarken çaresizce seyrediyordu. Saldırganların kılıçları bir şekilde ona ulaşmıştı, üstelik bir kereden fazla. Kenn’in avcı gömleği artık berbat bir haldeydi.</p>

  <p>"Mark," Kenn’in sesi zayıf, yumuşak ve korku doluydu. "Yaralandım."</p>

  <p>"Baba!" diye bağırıp, yardım çağırdı Mark. Babasının karşılık vermemesine, ortaya çıkıp ne yapacağının söylememesine inanamıyordu. Belki o, Mark, eve koşmalı, annesi ve ablasından yardım istemeliydi. Ama Mark’ın kolunu tutmaya çalışan Kenn’i öylece bırakıp gidemezdi.</p>

  <p>Kenn’in önünde, neredeyse dokunacağı kadar yakında ölü bir haydut üstün bir düşmana baş eğmiş gibi dizlerinin üstüne çökmüştü. Köykurtaran haydudun yüzünün bir kısmını biçmişti. Elleri ve silahları önünde dua eder gibi toplanmıştı. Başka tarafa bakmanın yararı yoktu. Her yerde benzeri görüntüler vardı.</p>

  <p>Artık bir bahçe makasından daha tehlikeli görünmeyen kılıç sokakta yatıyor, üstündeki ıslak kızıllık hafif hafif tozla kapanıyordu.</p>

  <p>Mark çaresizce binlerinden, bir yerden yardım isteyen bir çığlık attı. Kenn’in yaşamının parmaklarının arasından su gibi akıp gittiğini hissedebiliyordu.</p>

  <p>Uzakta bir yerde kadınlar ağlıyordu. Mark’ın biraz uzağında birisi yavaşça yürüyerek görüş alanına girdi. Bu Falkener'di. "Kâhyayı sen vurdun," dedi derici. "Seni gördüm."</p>

  <p>"Ne?" Bir an Mark adamın ne söylediğini anlayamadı. Ve şimdi İbn Gauthier’in üzerine eğilmiş olan büyücü, korku ve güçsüzlük içindeymiş gibi (gri sakalına rağmen yaşlı görünmüyordu) sarsakça Mark’ın olduğu yere geldi. Elindeki küçük cisimler, her neyse, artık yoktu. Mark’a doğal olmayan bir sakinlik içindeymiş gibi gelen bir tavırla Jord'un kanlı başına elini koydu ve bir şeyler mırıldandı, sonra aynı şeyleri İhtiyar Kyril ve Kenn için de yaptı. Tavrı oldukça yapmacıktı.</p>

  <p>Kadınların ağlayan sesleri şimdi koşan bir sürü ayağın çıkardığı seslerle beraber hızla yaklaşıyordu. Mark annesinin hâlâ bu kadar hızlı koşabileceğini tahmin edemezdi. Değirmende çalışmaktan tozlanmış giysileriyle Mala ve Marian kendilerini ona doğru atıp, erkeklerinin üzerine eğildiler, berbat yaralarını incelediler.</p>

  <p>"Kâhyayı sen vurdun," dedi yeniden Falkener.</p>

  <p>Bu sefer ortalıkta dolanan büyücü suçlamayı dikkate aldı. Bir küfürle Mark’ın sadağındaki son oku da alıp Dük'ün kuzeninin boğazına saplı olan okla karşılaştırmak için uzaklaştı.</p>

  <p>Şimdi diğer köylüler de sokakta beliriyordu. Evlerinden önce birer birer, sonra ikişer üçer çıktılar. Yakın tarlalarda çalışanlar işlerini bırakıp telaşla gelmiş olmalıydılar. Bir kısmının ellerinde hâlâ tarlada kullandıkları aletler vardı. İhtiyar ölmüş, köy lidersiz kalmıştı. Gürültü yükseldi, karışıklık arttı. Saldırıyla ilgili olarak derebeyine gitmekten bahsediliyordu ama hiç kimse gitmeye kalkışmadı. Her kimseler ve her nereye gittilerse, saldıranları takip etmek için bir silahlı milis düzenleme fikri ağır basıyordu. Savaş, saldırı, isyan sözleri ileri geri söyleniyordu.</p>

  <p>"Evet, Kâhya’yı kaçırmaya çalıştılar. Onları gördüm. Onları duydum."</p>

  <p>"Kim? Kimi kaçıracaktı?"</p>

  <p>"Kyril de öldü. Jord da."</p>

  <p>"Ama onu vuran çocuğun okuydu."</p>

  <p>"Kim? Kendi babasını mı? Bu saçmalık!"</p>

  <p>"... hayır..."</p>

  <p>"... hepsi yanlış, böyle bir felaket, süvariler olmalı..."</p>

  <p>"... onun oku olduğu kuşkusuz, onları topraklarımda bulurdum, yün hayvanlarımın yanında..."</p>

  <p>Mala ve Marian şimdi Kenn’in gömleğini çıkarmış yaralarını sarmaya uğraşıyorlardı. Umutsuz bir işti bu. Kenn’in gözleri neredeyse kapalıydı, sadece gözlerinin akı seçiliyordu. Mala, Jord'un hareketsiz bedenine gitti ve seller gibi akan gözyaşlarıyla kocasını kendine getirmeye çalıştı. "Bey, büyük oğlun ölüyor. Bey ... uyan ... Jord ... ah Ardneh! Sen de ölme?"</p>

  <p>Bir komşu kadın Mala’nın üstüne, yardım etmek için eğildi. Beraberce Jord'un başının altına, yardımı olurmuş gibi, bir battaniye koydular.</p>

  <p>Mark diğer tarafa döndü ve gözleri kılıca takılıp kaldı. O etraftaki şeyler içinde bakılmaya en değer şeydi. Kafasında bir sürü düşünce dolaşıyor ama o hiçbirini yakalayamıyor gibiydi. Sadece kılıca bakıyordu. Sadece bakıyordu.</p>

  <p>Annesinin koluna sıkıca yapışıp, sarsarak onu içinde bulunduğu şok halinden kurtarmaya çalıştığını fark etti. Kısık ama güçlü bir sesle onu zorluyordu: "Beni dinle oğlum. Kaçmalısın. Gidebildiğin kadar uzağa git ve çabuk git, ne bana ne de başka birine nereye gittiğini söyleme. Gözden uzak dur ve ismini kimseye söyleme. Burada Arin’de neler olduğundan haber almaya çalış. Güvenli olduğuna emin olana dek eve dönmeyi düşünme. Oraya nasıl girdiyse, Dük'ün kuzeninin boğazındaki senin okun. Dük seni ele geçirirse gözlerini oyar hatta daha kötüsünü yapar."</p>

  <p>"Ama ..." Mark'ın zihni karşı çıkmak, bunların hiçbirisinin olamayacağını, dünyanın bu kadar delice olmadığını haykırmak istedi. Bedeni belki de daha iyi biliyordu, farkında olmadan ayağa kalkmıştı bile. Annesinin koyu gözleri onu süzdü. Ablası Marian kucağında Kenn’in cansız başı, dağınık sarı saçları arasındaki korkmuş mavi gözleriyle çömeldiği yerden ona bakıyordu. Etrafta köylüler her zamankinden büyük bir karmaşa içinde bağırıp çağırıyor, tartışıyorlardı. Falkener’in kaba ve büyücünün tanıdık gelmeyen sesi gidip gidip geldi.</p>

  <p>Mark ani bir tehlike hissinin zorlamasıyla hızla hareket etti. Yaptıklarını bedeninin dışından izliyormuş gibi, eğilip Kenn’in attığı yerden kılıcın örtüsünü aldığını gördü. Örtüyü kılıcın üstüne koyup sardı.</p>

  <p>Sokaktaki bütün insanların arasında sadece annesi ve ablası yaptıklarının farkındaymış gibi görünüyordu. Mala ağlamaklı bir halde onayladığını belirterek başını salladı. "Eve kadar yürü, sonra koş. Git, biz iyiyiz!" diye fısıldadı Marian.</p>

  <p>Mark ikisine de asla hatırlayamadığı şeyler mırıldanıp yürümeye başladı. Köydeki herkes gibi o da Dük Fraktin’in geçmişte kazayla bile olsa akrabalarına zarar verecek kadar şanssız olanlara ne yaptığını biliyordu. Mark bir zamanlar tanıdık olan ama bir daha asla aynı olmayacak olan sokak boyunca taşıdığı şeyin fark edilmeyeceğini umarak hızla ilerlemeye devam etti. Arkasına bakmadan yürüdü. Nedense arkasından bağıran olmadı.</p>

  <p>Değirmene ulaşınca koşmaya başlamak yerine içeri girdi. Eğer uzun süre kaçacaksa yiyeceğe ihtiyacı olacağı aklına gelmişti. Kilerden biraz kurutulmuş et, kuruyemiş, meyve ve küçük bir somun ekmek alıp farkında olmadan çantasından çıkardığı sabahki tavşanın yerine koydu. Yatağının yanında duran birkaç yedek okunu da aldı. Nasıl olduysa dışarıdayken yayını yeniden omuzuna asmayı akıl etmişti.</p>

  <p>Değirmen evine girdikten birkaç dakika sonra, Mark bu sefer arka kapıdan dışarı çıkıyordu. Burası binanın doğu, derenin yukarı çıkan tarafıydı ve sokakla arasında değirmen evi vardı. Bu noktadan değirmen çarkının yanındaki şu anda boş olan yapay küçük tümseğe bir patika çıkıyor ve köyün dışına doğru akan ağaçlarla kaplı nehir kıyısına yöneliyordu. Mark yolun ilk birkaç metresinde kimseye rastlamadı. Burada daha önce balık tutan birileri ya da derede oynayan köy çocukları olsa da sokaktaki heyecan onları uzaklaştırmıştı.</p>

  <p>Mark koşmaya başladı. Ama koşmaya başlar başlamaz içindeki korkunun arttığını hissetti, bu keskin bir izlenme duygusunun yarattığı korkuydu; bunu yenmek için yeniden yavaşlayıp yürümeye başladı. Dikkatle dinleyerek yürümeye başladığında ne takip sesi ne de arkasından bağırıldığını duydu.</p>

  <p>Patika boyunca yarım kilometre yukarıya yürümüştü ki benekli savaş-yaratığının ölüsüyle karşılaştı. Ölürken bir çalılığın içinde sürünmeye çalışması parçalanmış zincir zırhının dallara takılması yüzünden acı verici olmalıydı. Mark boş bakışlarla durdu. Hayvan dişiydi... ya da kavgadan önce öyleydi. Şimdi... buraya kadar gelmeyi nasıl başarmıştı? Bu ancak bir tanrının alabileceği intikamın örneği olabilirdi.</p>
</body>
</html>
