<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h3 id="sigil_toc_id_13">14.</h3>

  <p>Bir esinti yüzünü yalayınca odanın çok soğuk olduğunu fark etti. Kitabı bırakıp soğuğun nereden geldiğine baktı. Her yerden. Pervazlar aralanmış, bakım istiyor.&nbsp;Duvarlar bakım istiyor. Evlatlar, eşler, evler, hayatta var&nbsp;olan her şey bakım istiyor.</p>

  <p>Madencinin bu soğuk odada nasıl yaşayabildiğini merak etti. Elektrik sobası anca kendini ısıtıyordun Döndüğünde ufak bir soba kurmalı en iyisi dedi. Madenci'nin&nbsp;dönmeme ihtimalini düşünmek istemiyor. Dönmezse muhatapsız kalan kelimeleri yine beynini kemirecek. Odun&nbsp;sobası en kolayı, evde olacaktı bir tane, Şükran kömürlüğe kaldırmıştı. Kibar akşama doğru yakar, Madenci gelmeden ısınır içerisi.</p>

  <p>Yatağın ayak ucunda duran elektrik sobasının düğmesine dokundu. Az sonra teller kızardı, yüzüne doğru bir sıcaklık yükseldi. Yastığı sırtına koydu, yatağa yerleşti. Kitabı okumaya devam etti.</p>

  <p><span style="font-style:italic;">İstediğimiz zaman gösteriden aynlabilecek olmamız coşturucu bir fikirdir.</span></p>

  <p>Ama ona hiç de öyle gelmiyor. Coşmuyor. Gösteride hissetmiyor kendini, ondan belki.</p>

  <p>Atlantik’te otururken ihtiyar garson televizyonu açtı bir ara, sandalyeye ilişip haberleri seyretti. Mürşit de seyretti, boş boş bakarak. Yılbaşı gecesi yurdun batı kesimlerinde kar yağışı beklenmiyormuş. Zabıta ekipleri&nbsp;vatandaşların huzurlu bir yılbaşı geçirebilmeleri için denetimlerini sıklaştırmışlar. Milli piyangonun yılbaşı özel&nbsp;çekilişinde büyük ikramiye rekor miktara ulaşmış. Daha&nbsp;bir sürü haber vardı; ama uyuyup uyanmayan, aklını güveler yemiş babalara ve on beşinci kattan atlayan kadınlara dair bir şey yoktu. İntiharın kendisi haber değildir&nbsp;diye düşündü. İntiharın türü haberdir. Biri intihar ettiğinde önce nasıl diye sorulur. Nasıl intihar etmiş? Kendini mi asmış, başından mı vurmuş, bileklerini mi kesmiş,&nbsp;zehir mi içmiş, köprüden mi atlamış? Nasıl yapmış? Ne&nbsp;kadar vahşice öldürürse kendini insan, o kadar büyük&nbsp;haber olur. On beş kat otuz metreden fazla olsa gerek&nbsp;diye düşündü. Arzu otuz metreden atladı, beton zemine&nbsp;çakıldı. Pehlivan’ın kızı gibi bütün kemikleri kırıldı.</p>

  <p>Arzu, Madenci’ye tutunuyordu. Madenci ipi koparınca Arzu aşağı düştü.</p>

  <p><span style="font-style:italic;">İntihar insanın elindeki büyük fikirlerden biridir.</span></p>

  <p>Arzu’nun cenazesini düşündü. Madenci’nin bu suçluluğa nasıl dayanmış olduğunu merak etti. Karısının ailesi nefretle bakmıştır. Belki tabuta bile yaklaştırmamışlardır. Hangi yüzle geliyorsun cenazesine? Senin yüzünden öldürdü kendini, onu terk ettiğin için demişlerdir. Ama belki de gerçeği bilmiyorlardır. Arzu her şey yolundaymış gibi yapan kadınlardansa mutsuz olduğunu kimseye söylememiştir.</p>

  <p>Balkon korkulukları Arzu’ya engel olamamış diye düşündü. İnsan gösteriden ayrılmaya kararlıysa, korkuluklar aşılır. Pehlivan kayaları yerinden söktü, korkuluk&nbsp;gibi uçurumun önüne dizdi. Ama çok geç kaldı. Kızının&nbsp;kemikleri ölü yıkayıcı kadınların ellerinin altında, bilye&nbsp;gibi oynadı, kadınlar akıllarını oynatacaklardı neredeyse.</p>

  <p>Cumhur kayaları yerinden söktü. Yamaçtan aşağıya yuvarladı.</p>

  <p>Herkes bir şey yapıyor diye düşündü.</p>

  <p>Kötülük için. İyilik için. Acısını unutmak için. Kaçmak için.</p>

  <p>Ben kıpırdayamıyorum.</p>

  <p><span style="font-style:italic;">İnsan bir uçurumdur.</span></p>

  <p>Bir kadın sesinin "Bu kapı kilitlenmiyor," diye bağırdığını duydu.</p>

  <p>Şaşırdı, gülümsedi, değişik bir şey oldu, otele bir kadın geldi.</p>

  <p>Burada kadınların kaldığı çok nadir. Oda vermediğinden değil, gelmediklerinden.</p>

  <p>Babasının zamanında şehirde pavyonlar vardı, pavyonlara bir iki aylığına çalışmaya gelen kadınlar olurdu, ama babası hiçbirini otele almazdı. "Kusura bakma bacım, burası aile oteli, alamam.” Babası nasıl da iyi bilirdi&nbsp;insan idare etmeyi. Hem burası aile oteli diyerek kadınlara orospu olduklarını hissettirirdi hem de bacım diyerek suçu şehre atardı. Kadınlar hiç gocunmazlardı bundan, yanlarındaki adamla çıkıp giderlerdi, başka otele,&nbsp;aile oteli olmayan, malum işler oteline.</p>

  <p>Buraya yıllardır aile gelmiyor, kadın da gelmiyor. Gelenler hep zorda kalmış, gariban, sefil erkekler. Şimdi&nbsp;pavyonlar yok. Çaybaşı'nda gizli bir genelev var sadece,&nbsp;Kibar'ın ayda bir gittiğinden emin olduğu. Kibar tıraş&nbsp;oluyor gitmeden önce, saçlarını ıslatıp tarıyor Acaba hamama önce mi gidiyor, sonra mı diye merak etti.</p>

  <p>Bu şehirde otellerle kadınların bir araya gelmesi akla iyi şeyler getirmez.</p>

  <p>Oysa eskiden geliyorlardı. Otel otellikten çıkmadan önce. Kocalarıyla gelirlerdi, bazen oğullar analarını getirirdi, doktora göstermeye veya varsa üste geçirilecek bir&nbsp;mal mülk noterde parmak bastırtmaya. Yalnız gelenler&nbsp;de olurdu, ev arayan bekâr hemşireler, mazbut öğretmen&nbsp;kızlar. Hiçbiri otelde kalmaya bayılmıyordu. Hayat mecbur ettiği için geliyorlardı. Erkek müşterilerin rahatsız&nbsp;edici bakışlarına maruz kalmamak için lobide oyalanmıyorlardı, hemen odalarına çıkıyorlar, kapılarını kilitliyorlar, arkasına masa sandalye dayıyorlar, başlarını sokacak&nbsp;bir yer bulur bulmaz da çıkıp gidiyorlardı.</p>

  <p>Bir keresinde onlardan biriyle çok kısa süren bir şeyler yaşadığını hatırladı. Öznur adında bir öğretmen kızla. Aşkı değil ama cinsel çekimi onda gördü. Öznur daha ilk gün bakışlarıyla içine bir şey attı. Şükran’ın mahcup&nbsp;bakışlarında olmayan, sarsıcı bir şey.</p>

  <p>Aralarında bir ilişki başlaması için Mürşit'in okulun civarında bir iki tur atması yetti. Birkaç kere Muharrem&nbsp;Gazinosu’nda buluştular, kavakların en sık olduğu yerdeki masada oturdular. Bu buluşmalar için Şükran'a bir&nbsp;sürü yalan söylemesi gerekti. Hayatının hâlâ iyi bir hayat&nbsp;olabileceğine inandığı zamanlardı, sabahlan otele erken&nbsp;geliyordu, işin ucundan tutmaya gayret ediyordu.</p>

  <p>Geceyi kızın odasında geçirmeye niyetlendiği gün bir şey oldu, her şey bitti. Elvan otele gelmişti o gün.&nbsp;Babasıyla ayakkabı almaya gideceklerdi. Lobide Öznur’la&nbsp;karşılaştı. Babasına bakışındaki o elektrikli, sarsıcı şeyi&nbsp;görmüş olmalıydı ki, Mürşit “Hadi kızım gidelim," diyerek elini tuttuğunda, babasının kolunu çimdikledi. Acıtmak isteyerek etini sıktı. Sıkarken saldırgan bir köpek&nbsp;gibi dişlerini gösterdi. Mürşit ürktü. “Ne yapıyorsun kızım? Delirdin mi?”</p>

  <p>Altı yaşındaki kızının yeni bir huy edindiğini sanmıştı. Elvan o aralar tuhaf huylar, saçma tikler ediniyordu. Allahtan çabuk geçiyordu, bu yüzden pek üstünde durmadı. Ama çarşıya giderken, ayakkabı alınırken, eve&nbsp;dönerken, evde otururlarken Elvan sürekli gözünün içine bakarak, dişlerini göstererek kolunu çimdikledi. Mürşit kızının Öznur'la arasındaki şeyi hissettiğini anladı.&nbsp;Devam edemeyecekti. O gece yeni bir yalanla evden çıkıp kızın odasına gitmekten vazgeçti.</p>

  <p>Bir süre Öznur’a görünmedi, karşılaşmamak için onun okula gidiş saatlerinin geçmesini bekledi, döndüğü&nbsp;saatlerde otelde durmadı. Sonunda yakalandığında “Evliyim, yapamam," gibi bir şeyler geveledi. Öznur “İyi, n’apalım.." dedi sadece. Kızın ilişkinin böyle bitmesine aldırmaması içine dokundu. Hiç mi acıtmadı canını diye üzüldü. Kız birkaç gün sonra ev buldu, otelden çıktı. O gider&nbsp;gitmez Elvan normale döndü. Mürşit kızının bu ilişkinin&nbsp;bittiğini nasıl hissettiğini hiçbir zaman çözemedi.</p>

  <p>Sonrasında başka kaçamak ihtimalleri de oldu, ki her biri onu kabuğundan çıkarabilecek kadar canlılık vaat ediyordu; ama her defasında Elvan'ı hatırladı, kolunu çimdiklemesinden çok, köpek gibi dişlerini gösterdiği anlar.</p>

  <p>Öznur'u unutup kitabına dönmüştü tam, deminki kadın sesini tekrar duydu.</p>

  <p>“Heey! Kimse yok mu?”</p>

  <p>Odadan çıktı.</p>

  <p>“Buyrun, ben yardımcı olayım.”</p>

  <p>Yardımcı olmak istediğinden değil, meraktan, sefil otelinde kalmaya gelen nasıl bir kadın olabilir diye görmek istiyordu. Kadın, Mürşit’i otel müşterisi zannetti,&nbsp;kadın gördüğü anda aklına ilk gelen şey faydalanmak&nbsp;olan adamlardan. Yüzüne bile bakmadı, merdiven başına&nbsp;yürüyüp aşağıya seslendi.</p>

  <p>“Alooo! Sağır mısınız be! Biri baksın buraya!"</p>

  <p>Otuz otuz beş yaşlarındaydı. Güzeldi, ağır makyajlı ve ucuzdu. Sarı saçları dalga dalga beline iniyor. Göğüs&nbsp;kısmı şeffaf siyah bir bluz giymiş, dar kot pantolon, yüksek topuklu çizmeler, kocaman taşlı küpeler takmış,&nbsp;tırnakları kırmızı ojeli. Omuzlarında uzun bir kürk manto&nbsp;duruyordu, sahte olduğu belli, naylon naylon parlıyor.</p>

  <p>Şehirde pavyon da yok artık, böyle bir kadının burada ne işi olabilir diye düşündü.</p>

  <p>Kadın ona bakmaya bile tenezzül etmeden telefonunu tuşladı. Sinirli bir havayla konuşmaya başladı.</p>

  <p>“Ercan! Çabuk gel al beni. Beş dakika bile duramam burda. Her yeri bok götürüyor. Kapı kilitlenmiyor be,&nbsp;gece üstüme çıksalar kimsenin ruhu duymaz. Anlamam&nbsp;Ercan, böyle mi konuştuk?"</p>

  <p>Daha bir yığın şey söyledi, telefonu çat diye kapattı, kocaman çantasını omzuna taktı, topuklarını güm güm&nbsp;vurarak merdivenlerden indi, arkasında ucuz bir parfüm&nbsp;kokusu bıraktı.</p>

  <p>Mürşit odaya döndü, kitaba kaldığı yerden devam etti bir süre. Ama aklını veremiyordu. Kadının ucuz parfüm kokusu hoşuna gitmişti. Kitabı cebine koydu, elektrik sobasını söndürdü, kapıyı kilitledi. Odanın anahtarını kendi anahtarlığına taktı. Madenci bir daha hiç gelmeyecek bile olsa, bu oda başkasına verilmeyecek artık,&nbsp;bu kapı başkalarına kapandı.</p>

  <p>Aşağı indi. Kadının bankonun önünde beklediğini gördü. Kibar ezik büzük bir halle karşısına dikilmiş, bir&nbsp;şeyler söylüyordu.</p>

  <p>“Vardı başka odamız. Çarşafları da değiştirirdik."</p>

  <p>Kadın, Kibar’a tiksinir gibi baktı.</p>

  <p>“Üfff, uzatma..’ ’ dedi.</p>

  <p>Kibar, Mürşit'i gördü.</p>

  <p>"Bayana başka oda verelim diyorum ama ..”</p>

  <p>Lobide oturan müşterilerin hepsi gözlerini kadına dikmişlerdi. Çetin ve arkadaşları oyunu bırakmışlar, dikleşmişler, siyah paltolu adam olgun bir meyva görmüş&nbsp;gibi bakıyor. Kadın hepsinin farkındaydı ama aldırış etmiyordu, bu bakışlardan hoşlandığı yıllar geride kalmış.</p>

  <p>Çantasında bir şey aradı, bulamadı, sinirle kapattı. Yüzlerine aptalca bir sırıtma sinmiş müşterilere döndü.</p>

  <p>“Ne bakıyorsunuz? Hiç kadın görmediniz mi?”</p>

  <p>Müşteriler toparlandılar. Önlerine baktılar ama birkaç saniye sonra yine kadına döndüler. Aylardır daha güzel bir şey görmemişlerdi, bakmaya devam ettiler. Mürşit bankonun kapağını kaldırıp arkasına geçti, yerine oturdu. Kadın şaşırdı.</p>

  <p>"Patron sen misin?"</p>

  <p>“Benim."</p>

  <p>"Buraya otel demeye utanmıyor musun?"</p>

  <p>Mürşit önce irkildi, sonra helal olsun dedi içinden. Bunlar işte, feleğin sillesini yemiş bu kadınlar hakikati&nbsp;adamın yüzüne dan diye söylerler. Buraya otel demeye&nbsp;utanıyorum evet; ama buraya gelinceye kadar utanacak&nbsp;neler var daha, bir bilsen.</p>

  <p>Keşke kalsa diye düşündü. Madenci’nin yerini tutmaz ama yine de beni anlar, en azından anlıyormuş gibi yapar. Bu kadınların işi bu, insanın derdini anlıyormuş&nbsp;gibi yapmak.</p>

  <p>Kadın çantasını tekrar karıştırdı, paketini buldu, çıkarıp bir sigara koydu ağzına. Mürşit’e baktı, yaksın diye bekledi.</p>

  <p>“Daha bakacak mısın?" dedi. “Ateş.. ateş.. ohooo!..”</p>

  <p>“Haa, tabii..” dedi Mürşit, telaşlandı.</p>

  <p>Bankonun altından bir kibrit kutusu buldu, çıkardı. Kadın, sigarasını yakacağını zannetti, dudaklarını büzerek bekledi. Ama Mürşit kadınların sigarasını yakmaya&nbsp;alışık değildi, filmlerde gördü; ama gerçek hayatta hiç&nbsp;rastlamadı. Kibriti uzattı.</p>

  <p>Kadın hayal kırıklığına uğramış gibi baktı.</p>

  <p>“İnsan yakar be.” dedi. "Odun musun nesin..”</p>

  <p>Mürşit birden uyandı. “Pardon,” dedi, kibriti geri alacak oldu.</p>

  <p>"Geçti canım,” dedi kadın.</p>

  <p>Kibriti çakıp sigarasını yaktı, üfleyerek söndürdüğü çöpü Mürşit'e fırlattı, dumanını yüzüne savurdu.</p>

  <p>“Ben söyledikten sonra ne kıymeti kaldı?"</p>

  <p>Mürşit güldü, kadın da güldü. Bir şeyler ısındı havada.</p>

  <p>Müşteriler aynı yılışık sırıtmayla ikisini seyrediyorlardı. Valla helal olsun, Mürşit Abi karıyı götürüyor bakışlarıyla bakıyorlardı.</p>

  <p>Mürşit “Odayı beğenmediniz," dedi.</p>

  <p>“Nesini beğenicem?” dedi kadın.</p>

  <p>“Kusura bakmayın. İşler epeydir kötü, otele pek bakamadık."</p>

  <p>“Kimin işi iyi ki?"</p>

  <p>Kadın sabırsızdı, sıkılmıştı. Yine telefonunu tuşladı, yine Ercan'la konuştu. Yılbaşından sonraki günün programını yaptı. Başka şeyler de söyledi, mavi tuvaletimin&nbsp;kuru temizlemeciye gitmesi lazım filan. Sonra “Ercan&nbsp;bak tekrar söylüyorum," dedi. "Böyle konuşmadık deme&nbsp;sonra. On bir buçukta çıkarım, birde inerim. Birden sonra kralı gelse beni sahnede tutamaz, anladın mı?”</p>

  <p>Mürşit "Sahneye mi çıkacaksınız?" dedi.</p>

  <p>“Başka niye geleyim ki buraya?" dedi kadın. “Burası Paris değil yani."</p>

  <p>Mürşit gene güldü. Kibar lafa karıştı, ağzı kulaklarına varmış, gülüyor.</p>

  <p>“Oryantal misin?”</p>

  <p>Kibar' a ters ters baktı kadın. Hem sen dediği için hem oryantal dediği için sinirlendi.</p>

  <p>“Oryantal anandır canım. Ben şarkıcıyım!”</p>

  <p>Kibar irkildi, şaşırdı ama hakarete uğramamış gibi güldü. Müşteriler de güldüler, kadının varlığından mest&nbsp;olmuşlardı, bire bin gülüyorlardı. Mürşit nerede çıkacağını merak etti. Şarkıcı kadınların çıkacağı bir sahne yok&nbsp;burada. Bilmediği bir yer mi açıldı, ne oldu?</p>

  <p>"Nerde çıkacaksınız?”</p>

  <p>"N'apıcan, dinlemeye mi gelicen?”</p>

  <p>Kadın kıkırdadı. Mürşit’i yılbaşı gecesi özel programına yakıştıramadığı belli oldu. Ama incitmek istemiyormuş gibi yumuşadı bakışları.</p>

  <p>"Bilmem ne restorant,” dedi. "Güllü bi şey, Gülseren mi, Gülderen mi .. ne boksa..”</p>

  <p>“Gülören," dedi Mürşit. "Susuztepe yolundaki benzinlik.. Gülören tesisleri.” Pek aklına yatmadı. "Orda mı çıkacaksınız?”</p>

  <p>Kadın alınmış gibi kaşlarını çattı.</p>

  <p>"Burda Maksim Gazinosu var da çıkmıyor muyuz?” “Hayır ondan değil,” dedi Mürşit. "Orası yol üstü lokantasıdır da.. self servis.”</p>

  <p>“Self melf.. n’apıcan?" dedi kadın. “Başka yer mi var?” Sigarasını beyaz bakalit küllüğe bastırdı.</p>

  <p>"Ne berbat bi yer burası..” dedi. "Şehir dediğinin ortasında bir park olur, bir şey olur. Nasıl yaşıyorsunuz burda?”</p>

  <p>Mürşit gülümsedi. Yaşıyoruz işte diye düşündü. İnsan nerelerde yaşamıyor ki. Benzinlik lokantaları restoran oluyor, yılbaşı eğlenceleri yapılıyor, otogarlar tıklım tıklım doluyor. Burada yaşamanın ucunu kaybetmişim&nbsp;ben, bir sürü şey oluyor ama benim haberim yok. Ömrünü geçirdiği şehre yabancı hissetti kendini, ama hoşlandı bundan. Zaten hiç ait olmadı ki.</p>

  <p>Kadın birden "Sen de gelsene,” dedi.</p>

  <p>Mürşit şaşırdı. “Ben mi? Nereye?”</p>

  <p>"Yılbaşı eğlencesine. Pişman olmazsın, sahnem iyidir. Sana indirim de yaptırırım.”</p>

  <p>Mürşit imkânsız bir teklif almış gibi güldü. Kadın Mürşit'in eğlenceyi yanlış yorumladığını düşündü.</p>

  <p>“Hanımını da getir,” dedi. "Al çoluğunu çocuğunu gel. Korkma, program aileler için, saplar için değil.”</p>

  <p>Mürşit’in içinden kısacık bir an gitme isteği geçti, Şükran’la değil ama yalnız. Hatta kadınla baş başa oturmak, sohbet etmek. Onu tutan bir şey yok, isterse gidebilir ama istemiyor, böyle bir şey istemeye alışık değil.&nbsp;Güldü, kadın da güldü. Kadınla yatma isteği duymadığını fark etti. Oysa böyle kadınları televizyonda bile görse&nbsp;yatmak ister. Neden?</p>

  <p>Kadında garip bir şey buldu. Güzeldi, çekiciydi; ama cinselliği değersiz bir şeymiş, isteyen hayrına tepe tepe&nbsp;kullanabilirmiş, asıl derininde daha değerli bir şeyler varmış gibi duruyordu. Dobralıktan diye düşündü, dobra&nbsp;bir kadın da ondan. Bir hayranlık hissetti, hemen ardından üzüldü. Bu kadın bu dobralıkla sonunda duvara toslar. Birileri ödetir mutlaka.</p>

  <p>İçine saçma bir neşe doldu. Madenci'nin gidişinin bıraktığı burukluk hafifledi. Kadınla biraz daha konuşsalar kabuğunu kırıp çıkacak sanki. Konuşmayı uzatmanın&nbsp;bir yolunu aradı. Ne sorulur bu kadınlara onu da bilmiyor ki.</p>

  <p>“Uzun mu kalacaksınız?"</p>

  <p>Dobra kadın anlamlı bir ifadeyle baktı, dostça bir anlam, başka bir şey değil, yazık sana be der gibi, ne çok&nbsp;derdin var senin, dünyayı mı taşıyorsun sırtında nedir?</p>

  <p>“Kalayım mı isterdin?”</p>

  <p>Sesi anne sesi gibi çıktı. Mürşit içlendi. İsterdim demek geçti içinden. O sırada bir korna sesi duydular. Kapının önünde bir araba durdu, genç bir adam indi, otele girdi. İri yapılı, kirli sakallı bir herif, sağlam ayakkabı olmadığı belli.</p>

  <p>“Hadi,” dedi kadına. "Gidelim.”</p>

  <p>Adamı görünce kadının dobralığı başka bir şeyle yer değiştirdi, cilve gibi, kapris, şımarıklık gibi bir şey.</p>

  <p>“Buldun mu doğru dürüst bi yer? Gene arıza çıkarttırma bana.”</p>

  <p>“Öbür otelde bir oda çıktı,” dedi adam, güldü. “Parayı bastırınca boşalttılar..’ ’</p>

  <p>‘Temiz mi?”</p>

  <p>"Temiz.”</p>

  <p>“Kalorifer?"</p>

  <p>“Var var. Banyosu da var, kaloriferi de var. Sen kral dairelerine layıksın ama bi günlük idare edeceksin artık."</p>

  <p>Alaycı, yılışık bir ifadeyle güldü. Kadın da güldü. Dobra hali yok oldu.</p>

  <p>“Bi kebapçı mebapçı bir yer bul da bir şeyler yiyelim önce,” dedi çıkarken. “Öldüm açlıktan.”</p>

  <p>Az önce Mürşit'le aralarında bir yakınlık doğmamış gibi çıktı gitti, bu yakınlığın hatırına bir alasmarladık&nbsp;bile demeden. Giderken Mürşit'in içine dolan neşeyi de&nbsp;götürdü. Kapı kapandı. Noel çanı takırdadı. Mürşit arkasında bıraktığı boşluğa baktı bir süre. Kibar ve müşteriler&nbsp;de baktılar.</p>

  <p>“Beyazıt’ın oteline gidiyor,” dedi Kibar acı bir sesle. Mürşit "Ya buraya gelecek ya oraya gidecek,” dedi.&nbsp;“Bu şehirde kalacak başka bir yer var mı?”</p>

  <p>Burada dünya ağrısını dindirecek bir yer var mı? Dünyada dünya ağrısını dindirecek bir yer var mı? Yok.&nbsp;Dünyanın kendisi ağrı.</p>

  <p>Eve gitti, erkenden yattı. Karmakarışık rüyalar gene, Cumhurlar, dinozorlar, asma köprüler, saçları kana bulanmış bir kadın.</p>
</body>
</html>
