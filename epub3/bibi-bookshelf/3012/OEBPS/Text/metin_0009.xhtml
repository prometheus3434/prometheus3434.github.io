<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h3 id="sigil_toc_id_9">10.</h3>

  <p>Hava dışarda durulamayacak kadar soğuduğu için avluya çıkan dar aralığa, çay ocağının yanına yerleştiler. Burası lobi kadar sıcak olmuyor; ama ocağın buharı sayesinde idare edecek kadar ısınıyor. Ayaklarını duvara dayayıp kaykılarak oturuyorlar. Madenci ayaklarını duvara koymaya&nbsp;çekiniyor ama Mürşit “Rahat ol," diyor, beyaz badananın&nbsp;üstünde ayakizlerinin çıkmasına aldırmıyor. Küçük sehpada rakıları ve Madenci’nin mutat kebabı duruyor.</p>

  <p>Aralığın lobiye açıldığı yerden gelip geçen otel müşterilerini görüyorlar. Dertlerinden sıyrılıp gürültülü bir neşeyle tavla oynamalarını, başlarındaki belaları bitirecek bir ilaçmış gibi iştahla çay içmelerini, gülüşmelerini&nbsp;seyrediyorlar. İkisi de bu adamların dertlerine bu kadar&nbsp;kolayca girip çıkmalarına hayret ediyor.</p>

  <p>“Sanki iki adım ötemizde, bize milyonlarca ışık yılı uzakta başka bir dünya dönüyor," diyor Madenci “o dünyaya bu adamlar ait, biz değiliz."</p>

  <p>Mürşit ikisini rüzgâra kapılmış, toprağından uzağa düşen iki tohuma benzetiyor.</p>

  <p>“Yahut kuşun biri daha sonra yemek üzere gagasında sakladı bizi," diyor. “Ama uçarken yanlış iklimde yere düşürdü. Ondan böyle ayrıksıyız."</p>

  <p>Gece konuşmalarının özü bu. Bunca kalabalık bir dünyada iki ayrıksı olmak ikisine de acı bir tat veriyor.</p>

  <p>Kibar boşları getirip yıkıyor oluyor bu sırada ya da çay koyuyor, tost yapıyor. Topladığı paraları duvara astığı&nbsp;kapaklı küçük bir tahta kutuda biriktiriyor. Gece, işi bittikten sonra kağıt paraları eliyle düzlüyor, bozukluklarla&nbsp;birlikte cebine koyuyor, yatmaya gidiyor. Otel kendini&nbsp;döndüremez hale geldiğinden beri Kibar'ın geliri bu,&nbsp;pek fena sayılmaz. Zaten harcayacak neresi var ki. Ara&nbsp;sıra yokladığı yaşlı bir anası vardı köyde, eli kolu dolu&nbsp;giderdi, harçlık bırakırdı, ama yedi sekiz sene önce öldüğünden beri köye gittiği yok. Altı kardeşinin altısı da&nbsp;kendi dertleriyle meşgul, arayanı soranı kalmadı.</p>

  <p>Mürşit acaba o da Kamer Amca gibi aslen Kamar mı diye düşünmeden edemiyor. Bu şehre dair bildiği hiçbir&nbsp;şeye güvenmiyor artık.</p>

  <p>Kibar onlara kulak veriyor bazen. Hiç öyle dinlemiyormuş gibi yapmıyor, elindeki işi bırakıyor, omzunu duvara yaslıyor, gözlerini dikip lafa karışmadan dinliyor. Bazen saygıya benzeyen bir ifade oluyor yüzünde, çoğu&nbsp;zaman hiçbir şey anlamıyor oluşun acıklı boşluğu. Müşteriler seslenince çay tepsisini yükleniyor, dibinde yaşayanlara sırtını dönmüş bu gaddar dünyada her şeye rağmen iştahla var olmak isteyenlere gidiyor.</p>

  <p>Rakının başına daha yeni oturmuşlardı. Kibar tuhaf, ürkmüş bir halle yaklaştı.</p>

  <p>"Biri geldi,” dedi “oda istiyor."</p>

  <p>Mürşit varlığını her zaman koyu bir leke olarak yanı başında hissettiği Kibar’ı başından savmak istedi. Alkolden buğulanmış gözlerle baktı. Rahat bırak bizi Kibar&nbsp;dedi içinden, rakı içiyoruz, görmüyor musun? Biz güneşsiz günlerin bütün ağırlığına sırf bunun için katlanıyoruz, gece olsun, alkolün buharı dünyayla aramızdaki uçuruma dolsun diye.</p>

  <p>“Bana niye söylüyorsun?" dedi. "Bir sürü boş oda var, ver birini."</p>

  <p>“Ama adamın gözleri beyaz,” dedi Kibar.</p>

  <p>“Nasıl beyaz?"</p>

  <p>“Beyaz işte. İçinde siyahı yok."</p>

  <p>Madenci “Kör mü yani?" dedi.</p>

  <p>Kibar başını salladı, Mürşit'e döndü.</p>

  <p>“Suratına bakamıyorum. Gel sen konuş."</p>

  <p>Kibar bir tür gönüllü köle ama kolayca baştan savılamıyor. Varlığı doğal bir ağırlık, taş gibi, kaya gibi, buranın kıraç doğasının bir parçası. Kendiliğinden kaybolmuyor, ille kaldırıp bir yere koymak, getirdiği sorunu çözmek gerekiyor. Çözülmezse gitmek bilmiyor, varlığının ağırlığı artıyor.</p>

  <p>Mürşit mecburen kalktı, bankoya geçti. Gerçekten kör bir adamdı gelen, kırk kırk beş yaşlarında. Küçük valizini yere koymuş, elinde katlanır bir beyaz baston.&nbsp;Uzun, pahalı bir palto giymişti, kasketliydi, atkısını çenesine kadar sarmıştı,</p>

  <p>Mürşit önce bir şey hissetmedi, buraya yakışan herhangi bir müşteri işte; kör, çolak, topal, sağır, dilsiz, kötürüm, kambur, hatta deli fark etmiyor. Ama adamın gözlerini görünce sarsıldı.</p>

  <p>Beyaz sivri taş imgesi yine zihnine hücum etti.</p>

  <p>Körün gözleri Kibar’ın ürktüğü kadar vardı. Bembeyaz bir boşluktu, renkli olması gereken yerde sadece belli belirsiz bir beyaz leke, hatta leke bile değil, bir gölge seçiliyordu.</p>

  <p>Gözler ruhun dünyaya girip çıktığı yer.</p>

  <p>Dayanması gerektiğini düşündü, madem ki hatırladı her şeyi, ölene kadar azap çekecek, hayatın ona her an o&nbsp;vahşet gecesini hatırlatmasına boyun eğecek. Gözlerini&nbsp;körün gözlerinden kaçırdı, adamın ağzına baktı, pembemsi etli dudaklarının kıpırdanışına.</p>

  <p>Kör, Mürşit'in varlığım hissetti, boşluğa elini uzattı.</p>

  <p>"Kusura bakmayın. Karşınıza böyle çıkmak istemezdim; ama gözlüğümün sapı kırıldı yolda, gözümde durmuyor."</p>

  <p>Yanında belediyede çalışan bir genç dikiliyordu, eli her an körün kolunu tutmaya hazırdı. Mürşit'in tanıdığı&nbsp;biriydi, babası kadidi çıkmış bir adamcağız, arada bir gelir, kâğıt oynar, iki çay içip gider ama adını hatırlayamadı.&nbsp;Adları çoktandır hatırlayamıyor, bir gün kendi adını da&nbsp;unutacak, böylece ona fikirsiz ve bencil muamelesi yapmaktan vazgeçecekler, bunak muamelesi yapacaklar, sabırla ölmesini bekleyecekler.</p>

  <p>Bir sessizlik oldu. Kör, berrak sesiyle boşluğu doldurdu.</p>

  <p>Görme engelliler derneğinin bir şubesini açmak için belediye başkanıyla görüşmeye gelmiş. Başkanla başkentte bakanlığın düzenlediği bir konferansta tanışmış! ar. Başkent mi diye düşündü Mürşit, buraya ne kadar&nbsp;uzak bir kelime. Başkent, belediye ve başkan kelimeleri&nbsp;yan yana gelince dünya soyutluğunu kaybediyor. Oysa&nbsp;unutulduğu dağların arasında nefesini tutmuş, toprağından çıkarılacak altını bekleyen bu şehir akıllı telefonların&nbsp;bütün haritalarında bir dokunuşla görülebilecek kadar&nbsp;gerçek bir yer olamaz.</p>

  <p>Başkanla birlikte bu şehirdeki körler için proje hazırlıyorlarmış, bir kültür ve dayanışma merkezi kuracaklarmış, Braille alfabesi okumayı öğreteceklermiş, sesli kitap dağıtacaklarmış.</p>

  <p>“İyi de burda kör yok ki,” dedi Mürşit.</p>

  <p>“Olmaz olur mu? Bu şehirde kaç körün yaşadığını bilseniz şaşarsınız.”</p>

  <p>“Benim bildiğim bir kör Celalettin vardı. Caminin önünde dilenirdi, o da geçenlerde öldü. Başka da rastlamadım."</p>

  <p>“Sokağa çıkmıyorlar, görmüyorsunuz."</p>

  <p>Kör nazikti, sesi güzeldi. Mürşit beyaz sivri taş imgesini aklından kovmayı başarmıştı, aklını sadece dudaklarına baktığı körün canlılığına vermişti. Güzel şarkı söylüyordur diye düşündü, fakültede okurken İstanbul'da gördüğü körleri hatırladı. Biri yurdun sokağında org çalıp hep aynı şarkıyı söylerdi: <span style="font-style:italic;">Huysuz ve tatlı kadın.</span> Biri&nbsp;vapurda çorap satardı, kör olduğu için özür dilerdi, kanepe diyemezdi, kanife derdi, kanife aralarına giremiyorum, özür dilerim. Birinin boynunda bir yazı asılıydı:&nbsp;Aynada yüzümü görmedim.</p>

  <p>Hamal kör olmuştu, sadece kör olmamıştı, ölmüştü, ölünce kör olmasının bir önemi kalmamıştı.</p>

  <p>Hamalı unutmak isteyerek karşısında cıvıl cıvıl konuşan körü inceledi. Kılık kıyafetine bakılırsa varlıklı bir kördü bu, körler sınıfının yöneticilerinden. Eğitimli olduğu belliydi. Öznesi yüklemi yerli yerinde konuşuyordu, cümlelerini yarım bırakmıyordu, mutlaka tamamlıyordu. Oysa bu şehirde cümleler tamamlanmaz, gerek&nbsp;yoktur. Buralılar al demeden altını anlarlar, yeni bir şeyleri de yok ki konuşacak, cümleleri tamamlamaya ihtiyaç duysunlar. Ancak Tuzlukaya Konakları'nda oturanların az buçuk kelimeleri var, onlar varlıklı, şehrin incecik&nbsp;kaymağını onlar yiyor.</p>

  <p>Körün konuşmayı sevdiği belliydi. Konuşarak bir şeylere tutunuyor gibiydi. Aslında bir hafta kadar önce&nbsp;oğlunun internetten bulduğu başka bir otelde yer ayırtmış. Oğlu görüyormuş bu arada. Teknik üniversitede&nbsp;okuyormuş, gemi mühendisliğinde. Oysa karısı da, kendisi de doğuştan körlermiş. Oğulları da kör doğacak diye&nbsp;çok korkmuşlar ama çok şükür görüyormuş. Çağla yeşiliymiş gözleri, herkes oğlunun gözlerinin çok güzel olduğunu söylüyormuş, çağla yeşili güzel bir çift göz nasıl&nbsp;olur, görebilmeyi çok istermiş. Oteli internetten bulmuşlar ama rezervasyon yapamamışlar, site çalışmıyormuş. Kör sitedeki numaraya telefon etmiş, odası birinci&nbsp;katta olsun diye de önemle rica etmiş, bilmediği merdivenler tehlikeli olabilirmiş. Ama bu akşam bir gelmiş ki,&nbsp;rezervasyonunu unuttukları gibi, boş odaları da yok, her&nbsp;yer dolu. Çok ayıp etmişler, bilseymiş tedbir alırmış. Başkanı aramış ama seyahatteymiş başkan, yarın sabah dönecekmiş, yardımcısına aratacağını söylemiş. Yardımcısı&nbsp;aramış ama pek ilgilenememiş, yanına bu arkadaşı vermiş sadece. O da sağolsun, buraya getirmiş işte.</p>

  <p>Mürşit, Beyazıt'ın boş odası olmamasına şaşırdı, kim gelir ki buraya? Hele bu karda kışta.</p>

  <p>Belediyede çalışan genç “Sinemacılar gelmiş abi," deyince hatırladı.</p>

  <p>Doğru ya, gördüm dedi içinden. Körün telefonu çaldı o sırada. Açtı, berrak, ezgili bir sesle konuşmaya başladı.</p>

  <p>“Hayır hayatım, umurlarında bile olmadı. Başka otele geldik, bakıyoruz..’ '</p>

  <p>Mürşit karısı arıyor herhalde diye düşündü. Kör karısına uzun uzun anlatmaya başladı. Bana oda vermeye mecbursunuz diye ısrar etmiş ama terbiyesiz kâtip, git&nbsp;istediğin yere şikâyet et demiş. Havasız bir yermiş zaten,&nbsp;aşırı sıcakmış, gürültülüymüş, sinemacılar çok kalabalıkmış.</p>

  <p>Sinemacılar belediyede çalışan genci heyecanlandırmışa benziyordu.</p>

  <p>“Susuztepe'de film çeviriyorlar abi,” dedi neşeyle. "Bugün malzeme götürmeye gittim. Çok kalabalıklar.&nbsp;Beyazıt Bey’in oteli ful."</p>

  <p>Mürşit aman Özgür duymasın diye düşündü acı bir alaycılıkla. Çoktan duymuştur gerçi, bu şehirde olan biten hiçbir şey kaçmıyor ondan. Sinemacılar geldiğinden&nbsp;beri kahrından kendini yiyip bitiriyordur, elâlemin oteli&nbsp;ful çeksin, biz burada bedavaya bitlilerin ağız kokusunu&nbsp;çekelim diye söyleniyordur.</p>

  <p>İçinden oğluyla alay ediyordu ama bir yandan da hak veriyordu. Sinemacılar kalabalık olur. Su gibi para&nbsp;harcarlar. Artistleri görmek için otele doluşanların yediği&nbsp;içtiği de ayrı. Bir kere gelmişlerdi, ordan biliyor. Bu da iyi&nbsp;bir hayat, neden olmasın, çeşit çeşit iyi hayat var dediği&nbsp;zamanlarda, bir sinemacı grubu onun otelinde yirmi beş&nbsp;gün kalmıştı. Otel itibarını yiyip bitirmemişti daha, hâlâ&nbsp;bir umudu vardı gelecekten. Babasının böyle zamanlarda yaptığı gibi, o da köfteci İsmail’le anlaşmıştı, lobiye&nbsp;yemek masaları kurdurmuştu.</p>

  <p>Tarihi bir filmdi, artistler ata biniyorlardı, ok atıyorlardı. Filmi Susuztepe'de değil, Tuzlukaya'da çekmişlerdi.</p>

  <p>O zamanlar Tuzlukaya'da zengin konakları yoktu, tuz kaplı bembeyaz kayalar vardı. Şehir çok küçüktü,&nbsp;bittiği yerde küçük bir tuzla vardı, kayboldu. Pek çok şey&nbsp;kayboldu; ağaçlar, Muharrem Gazinosu, kilise..</p>

  <p>Mürşit artistleri memnun edemediğini hatırladı. Yaban Mahallesi'nden gelen kadınların sayısını arttırdığı halde sürekli temizlikten şikâyet etmişlerdi, sadece temizlikten de değil, güneşten, gürültüden, banyodan, kokudan, her şeyden. Kış olsa soğuktan duramazlardı, belki&nbsp;de giderlerdi. Sürekli şikâyet ettiler ama durmadan da&nbsp;çay, kahve, bira içtiler; ısmarladıkları yemekleri bitirmediler; tostlarından iki ısırık alıp bıraktılar. Mürşit Kibar’ın&nbsp;ısırılmış tostları, yüzünü duvara dönüp ayaküstü yediğini gördü, açlıktan değildi, atamamaktandı, Kibar yiyecek&nbsp;hiçbir şeyi atamaz, ailesi kıtlıktan geliyor. Başkan sinemacıları ziyarete geldi, yanında özel kalemi, kültür müdürü, encümen üyeleri filan, artist göreceğiz diye hepsinin ağzı kulaklarında, ülkemizin değerli sanatçılarının&nbsp;emrine amade olan başkan şehrimize şeref veren misafirleri bir akşam yemekte ağırlamak istiyor.</p>

  <p>Her şeyi hesaba yazdırdılar, giderlerken bıraktıkları</p>

  <p>parayı bankaya yatırması gerekti, kasada o kadar nakit tutamazdı.</p>

  <p>Otele sinemacıların geldiğini babası da duymuştu. Memnundu. Çarpılmış ağzından güç bela çıkan, anlaşılmaz cümlelerle Mürşit'e akıl veriyordu; hasta yatağında&nbsp;bile oteli yönetmeye kalkıyordu; kazandığı paranın Mürşit' in aklını başına getireceğini sanıyordu. Oysa para aklını başına getirmedi; ama çok işe yaradı, peş peşe evlenen Hasret'le Gurbet'in düğün masrafları için sağa sola&nbsp;yaptığı borcun büyük kısmını bununla kapattı.</p>

  <p>Sinemacıların bıraktığı paradan Şükran'a iğne bile almadığını hatırladı. Şükran ağzını açıp da şunu istiyorum dememişti. Mürşit'ten hiçbir zaman kendisi için bir&nbsp;şey istememişti. O paradan Şükran'a bir kuruş bile harcamadığı için çok gecikmiş, geciktiği için de değeri kalmamış bir üzüntü duydu.</p>

  <p>“Merak etme hayatım," dedi kör, karısına "soğuk ama nem yok, üşütmüyor.”</p>

  <p>Kör, karısına hayatım diyor diye düşündü. O Şükran'a hiç hayatım demedi, isterdi; ama istemekle olmuyor, insanın içinden gelmesi lazım. Körün içinden geliyor ki, hayatım kelimesi ağzında parlak, dolgun bir şekeri&nbsp;emer gibi çıkıyor.</p>

  <p>Birden üzüntüyle öfke içinde yer değiştirdi. Hayatım diyememesi sanki Şükran’ın suçu.</p>

  <p>Sinemacıların geldiğini Şükran da duymuştur. Bu akşam eve erken giderse, ana oğulun yemek yediği sofraya o da oturursa, ikisi iki taraftan başlayacaklar baba olamayan babayı, koca olamayan kocayı didiklemeye. Şükran tabii Beyazıt'ın otelinde kalırlar, kaloriferi de var,&nbsp;lokantası da, bir ızgara köfteye dünyanın parasını yazıyordur diye mırıldanacak. Şükran ancak mırıldanır, sesini yükseltemez, sesini yükseltmek yaradılışında yok.&nbsp;Mürşit'in bira bardağını her gördüğünde tezgâhın altına&nbsp;saklayan Özgür, akşamları rakılar şişe şişe gidiyordur diyerek babasına laf sokacak. Beyazıt rakının hesabını tutmaya yetişemiyordur. Sen daha ipleme burayı, ekmek kapımız ama ipleme.</p>

  <p>Özgür açık açık gagalayacak. Şükran mırıl mırıl didikleyecek, böyle dağa taşa borç yaparak nereye kadar? Sefil olacağız sonunda.</p>

  <p>Sanki Şükran karşısındaymış gibi içi konuşmaya başladı birden. Sefiliz zaten Şükran. Biz sefilliğin dibine vuralı seneler oldu. Özgür'ün ara sıra dayısından harçlık aldığını bilmiyor muyum sanıyorsun? Sefaletin daniskası&nbsp;bu işte. Yakışıklı oğlun dayısının en çirkin, en geri zekâlı&nbsp;kızıyla evlenerek ödeyecek borcunu. Sen istediğin kadar&nbsp;akraba evliliği olmaz diye itiraz et.</p>

  <p>Hem bu daha bir şey değil diye düşündü. Pek yakında Elvan'la kocası her market dönüşü bize uğramaya başlayacaklar, kapının kenarına sessizce erzak dolu bir&nbsp;poşet bırakacaklar. Ne sen ağzını açacaksın ne onlar bir&nbsp;şey söyleyecek. Poşet kor gibi duracak bir süre. Sonra soğuyacak, alıp mutfağa götüreceksin, neler getirmişler&nbsp;diye açıp bakacaksın. Eve geldiğimde sizi bu hale düşürdüğüm için yüzüme tükürmek isteyeceksin. Ama bana&nbsp;duyduğun eskimiş sevgi, bu sevgiden daha çok yetiştirilişin, yaradılışın sana engel olacak. Yerden göğe kadar haklısın Şükran. Ama ben bu dünyaya sığamıyorum. Bende&nbsp;bir acayiplik var. Gurur değil bu. Gurur olsa yaşadığımız&nbsp;bu hayat haysiyetime dokunuyor derdim, sabahları erken uyanırdım, eşşek gibi çalışırdım, ölümünü bekleyen&nbsp;bir kuş gibi bankonun arkasına tünemezdim. Ben başka&nbsp;türlü olduğumdan sığamıyorum bu dünyaya Şükran,&nbsp;ama nasıl bir başka türlü olduğumu ben de bilmiyorum.</p>

  <p>Körün sesiyle düşünceleri dağıldı, konuşması bitmişti, telefonunu özenle paltosunun iç cebine yerleştiriyordu.</p>

  <p>"İnşallah boş odanız vardır.”</p>

  <p>"Oda var da soba yok. Hava çok soğuk, üşürsünüz."</p>

  <p>"Sorun değil, bir gece idare edebilirim.”</p>

  <p>Arkasındaki duvarda, küçük kutucuklarda duran anahtarlara bir göz attı Mürşit.</p>

  <p>"Birinci katta boş oda yok,” dedi. "Bir kat çıkacaksınız."</p>

  <p>"Sorun değil, çıkabilirim.”</p>

  <p>Her şeye sorun değil diyor diye sinirlendi. Nasıl sorun değil? Körsün kardeşim sen, senin için her şeyin sorun olması lazım. İçinde bir tel titriyordu, bütün bu karışık düşüncelere rağmen ucu sivri beyaz taş imgesi ikide bir zihninde bir yerlere konuyordu, sanki sallamakla kovabilirmiş gibi başını sallıyordu.</p>

  <p>Belediyede çalışan gencin bir an önce gitmek istediği belliydi. Eski püskü ayakkabıları sırılsıklamdı, kar suyunu emmiş iyice, bastığı yerde geniş su birikintileri bırakıyor Mürşit'in ayaklarına baktığını fark etmeden birini kaldırıp yere bastı sıkıca, su dalga dalga genişledi.</p>

  <p>“Yeni Çarşı’dan buraya yürüdük,” dedi. “Bu saatte minibüsler çalışmıyor." Körün koluna dokundu sonra.&nbsp;"Yarın sabah gelir alırım sizi, başkana gideriz.”</p>

  <p>“Hayhay!” dedi kör. “Memnuniyetle.”</p>

  <p>Mutluydu kör, karısına hayatım diye hitap eden kör yaşamak harika bir şeymiş, tadından yenmez bir şeymiş&nbsp;gibi, her zorluğa zevkle göğüs germeye hazır, mutlu mutlu gülümsedi. Gence hararetle teşekkür etti.</p>

  <p>"Size de çok zahmet verdim. Kusura bakmayın."</p>

  <p>El sıkıştılar. Genç gitti.</p>

  <p>Mürşit askıdan aldığı anahtarı ne yapacağını bilemedi. Kibar'a uzattı. Ama Kibar, körün gözlerinden fazla ürkmüş, şeytan görmüş gibi, gitmem diye başını sallıyor.</p>

  <p>Bu otelde müşterileri odalarına çıkarmıyorlar. Yerini söylüyorlar sadece, müşteri kendi çıkıyor. Babası hayattayken çıkarırlardı, Mürşit çıkarırdı, mecburen. Bir keresinde kalantor birini çıkarmıştı. Adamın valizi çok ağırdı.&nbsp;Kalantor o zaman için büyük bir kâğıt para tutuşturdu&nbsp;eline. Sevinmesi gerektiğini düşündü ama içi bomboştu.&nbsp;Babasına vermek istedi. Babasının yüzünde memnun bir&nbsp;gülümseme belirdi. “O para senin hakkın oğlum," dedi.&nbsp;“İstediğin gibi harca.” Parayı katlayıp kayık yaptı, suda&nbsp;yüzdürdü. Katlayıp uçak yaptı, uçurdu. Eskidi para, kat&nbsp;yerlerinden yırtıldı. Sonra ne yaptı, hatırlamıyor, kız kardeşlerinden birine vermiş olabilir, belki de atmıştır.</p>

  <p>"Gelin, odaya çıkalım.”</p>

  <p>Körün uzattığı kolunu tuttu, yukarı çıktılar. Beyaz baston yolu yokladı çıkarlarken, her basamakta hafif bir&nbsp;tık sesiyle.</p>

  <p>Odaya girdiler. Aylardır kapısı açılmayan odanın havası Mürşit’in yüzüne saldırdı. Çok ağırdı, rutubet kokuyordu. Işığı açtı. Kör başını elektrik düğmesinin çıt sesine çevirdi. Mürşit tavandan sarkan çıplak ampule baktı. Raptiyeler gevşemiş, ampulün duvarın üstünden geçen&nbsp;kablosu sarkmış, sarktığı yeri soğuğun katılaştırdığı bir&nbsp;örümcek ağı sarmış. Sefalet, ruhu gibi, binanın her köşesine yuva yapmış.</p>

  <p>Kör kollarıyla boşluğu yoklayarak pencereye gitti, açtı, derin derin nefes aldı.</p>

  <p>“Çok şanslısınız. Tertemiz bir havanız var, insan bu havada deliksiz uyur."</p>

  <p>Mürşit şans temiz havadan ibaretse ne mutlu bu şehirde yaşayanlara dedi içinden. Ama kör yanılıyordu, hava temiz değildi. Eskiden temizdi, çok eskiden, madene giden yol ağaçlarla doluyken, zamanın yolu önünde&nbsp;uzanıyorken, yolun ucunda belirsiz de olsa bir ışık varken, kendine bile tarif edemediği o başkalık henüz benliğini istila etmemişken, Cumhurlaşmamışken daha, hamal hayattayken, eli ucu sivri beyaz taşı kavramadan&nbsp;önce Mürşit için hava temizdi.</p>

  <p>"Evde bir elektrik sobası olacak,” dedi körün gözlerine bakmamaya dikkat ederek. "Çocuğu göndereyim de getirsin. Donarsınız sabaha kadar."</p>

  <p>Kör "Hayır hayır," dedi. "Soğuğu severim. İnsanı diri tutar." Yatağı yokladı. "Bir battaniye daha verseniz yeter.”</p>

  <p>Mürşit gitti, depodan bir battaniye alıp geldi. Yatağın üstündekinden daha eski, elek gibi bir battaniye. Çöküş bir süreç, çektikçe uzuyor ama bir türlü tamamen çökülmüyor, çökülmedikçe de ıstırap bitmiyor.</p>

  <p>“Banyo koridorun sonunda," dedi. "Yalnız termosifon çok eski. Suyun ısınması için epeyce beklemeniz lazım.”</p>

  <p>Kör "Elimi yüzümü yıkasam yeter,” dedi. “Duş yaparsam üşütebilirim."</p>

  <p>"Buyrun, götüreyim."</p>

  <p>"Sağolun, gerek yok. Ben yolu bulurum."</p>

  <p>Mürşit köre yine öfkelendiğini hissetti. Tam öfke de değil, çok karışık bir his. Ama tam anlayamıyordu, nedir&nbsp;bu? Körün yersizce mutlu olması mı? Körün ona günahını hatırlatması mı? Kör parmaklarıyla yoklayarak valizini açtı, pijamalarını çıkardı.</p>

  <p>"Teşekkür ederim. Işığı kapatabilirsiniz artık. Benim ihtiyacım yok."</p>

  <p>Işığı kapattı, çıktı. Bir süre kapının önünde dikildi. Körün odasından uygunsuz bir mutluluk yayılıyor diye&nbsp;düşündü. Uygunsuz, çünkü aşağıdan sinirle masaya vurulan okey taşlarının şıkırtıları, televizyonda pespaye bir&nbsp;yarışmanın alkışları, iç çekmeler, dert anlatmalar, inlemeler geliyordu; bunlar körünki gibi mutlu sesler değildi, ama yine de yaşayan, inatçı, güçlü sesler.</p>

  <p>Körün bakmaktan kaçındığı gözleri içini çalkalıyordu.</p>

  <p>Aşağı indi.</p>

  <p>Madenci telefonla konuşuyordu, yüzü darmadağındı.</p>

  <p>"İyi mi peki?" dedi telefona. "Geleyim mi?"</p>

  <p>Dinledi, bir şeyler mırıldanıp kapattı. Yüzünün çizgileri acılaşmıştı, rengi kararmıştı. Mürşit meraklandı.</p>

  <p>“N'oldu?"</p>

  <p>“Babam düşmüş/' dedi Madenci. "Bakımevinin merdivenlerinden yuvarlanmış.”</p>

  <p>Fazla durmadı üstünde. Körden bahsettiler biraz. Taşkın neşesinden, mutlu sesinden. Madenci kendine dair bir şey anlattı sonra.</p>

  <p>İlkokuldaymış. Gözlerini annesinin eşarbıyla bağlamış, kollarını öne uzatmış, evin içinde dolaşıyormuş. Kafasını salonun ortasından geçen sütunun köşesine vurmuş. Yarılan alnından kan fışkırmış. Babası onu kucaklayıp hastaneye götürmüş. Evin yakınlarında, bembeyaz bir yer.</p>

  <p>Babası pantolonunu giymiş ama çoraplarıyla ayakkabılarını giymeyi unutmuş. Kucağında oğluyla yeni silinmiş koridorlarda koşarken çıplak ayaklarındaki terlikler şlap şlap diye komik bir ses çıkarıyormuş. Madenci içinden annem kızacak diye gülüyormuş. Annesi, utandırıcı bir şey yaptığı zaman babasına kızarmış. Ama çok&nbsp;tatlı kızarmış, ablasıyla ikisi annesinin babasına kızdığı&nbsp;bu anlara bayılırlarmış.</p>

  <p>Annesi başını yardığını duyunca dersini bırakıp hastaneye koşmuş. Oğlunu kan içinde görünce yaprak gibi sallanmış. Düşmeden tutmuşlar, demir bir sandalyeye&nbsp;oturtmuşlar, bir bardak su vermişler.</p>

  <p>Babasının ayağındaki terlikleri eve dönerlerken görmüş. Vızır vızır araba geçen caddede herkes babasının ayaklarına bakıp gülüyormuş. Annesi bize niye bakıyor&nbsp;bu millet derken fark etmiş. Ama kızmamış, aksine gülmüş. Öğretmen arkadaşlarına, eve gelen misafirlere anlatmış. "Tam karşıdan karşıya geçiyoruz teki ayağından&nbsp;fırlamaz mı? O telaşın içinde bir de terlik peşine düştük.</p>

  <p>Dert değil, öbür tekini de atarız gider; ama çıplak ayakla eve kadar nasıl yürüsün?”</p>

  <p>O gece balık kızartmışlar, kıvırcık salata yapmışlar. Sanki kötü bir şey olmamış gibi, her zamankinden daha&nbsp;fazla gülüşerek, konuşarak yemek yemişler. Annesi Madenci’ye portakal sıkmış. "C vitamini oğlum, antibiyotik&nbsp;alıyorsun, içmen lazım.” Annesine dair hatırladığı son&nbsp;aydınlık anıymış bu, yalnız annesine değil, ailesine, hatta&nbsp;kendine dair son mutluluk anısı.</p>

  <p>Zamanı tersine yaşayan bir aileymiş onlar. Gece çalışan babası onlar kahvaltı ederken gelip hemen yattığı için evlerindeki mutluluk dalgası öğle yemeğinin buharıyla başlıyormuş. Sonra ikindide gene çay buharıyla ve&nbsp;mutlulukla doluyormuş mutfak. Akşam yemeğininkiyle&nbsp;tamamlanıyormuş. Bu yüzden mutluluk dendiğinde Madenci’nin aklına hâlâ buhar geliyormuş. Küçücük mutfaklarını dolduran buhar birbirlerini çok sevmelerinin ve&nbsp;bir arada olmalarının çabucak dağılan bir işaretiymiş.</p>

  <p>Ama akşam yemeğinden sonra evin mutluluğu solu-yormuş. Babası “Gececi Neşet gider," deyip kalkıyor, hazırlanıyor, üçünü de öptükten sonra gazeteye gidiyormuş.</p>

  <p>Madenci bir gün annesine sormuş.</p>

  <p>“Babam niye giderken 'Gececi Neşet gider,’ diyor? Adı Neşet değil ki..”</p>

  <p>“Babanın adıyla bir ilgisi yok,” demiş annesi. "Uğurlu cümlesi bu, böyle demeden evden çıkarsa işi ters gider.”</p>

  <p>Sonra annesi ansızın ölmüş, kanserden. Hastalığının teşhisi, ölümü hepsi üç ay sürmüş. Annesi ölünce evlerindeki buhar mutluluğu sona ermiş.</p>

  <p>Zamanı düzüne çevirmemişler. Aksine, zamanın aralıklarında birbirlerini kaybetmişler. Birlikte yemek yemiyorlarmış artık. Mutfakta daima bulaşık oluyormuş. Ablası yemek yaptığı için bulaşıkları yıkamayı reddediyormuş. Kavga ediyorlarmış bu yüzden. Sonunda mutfak&nbsp;girilmez hale gelince ikisi birden kolları sıvayıp saatlerce&nbsp;bulaşık yıkıyorlarmış. Normal insanlar gibi konuşuyorlarmış o sırada, okuldan, kitaplardan, sinemadan, artistlerden. Böylece herkese benziyorlarmış. Annelerinin öldüğünü hatırlamaya ara veriyorlarmış.</p>

  <p>Babasının aklını güveler yememiş daha ama yaşayan ölüye dönmüş. Gene de arada bir aşırı canlanıyormuş.&nbsp;Anlatma hastalığına tutuluyormuş. İki çocuğunu karşısına alıp gazetedeki aşk dedikodularını, maaş ve masa kavgalarım, manşetleri, spotları, önemli önemsiz bütün haberleri coşkuyla, neşeyle, acayip ve arızalı bir iştahla anlatıyormuş. Babası birkaç aylık hikâyeyi bir gecede anlatıyormuş. Sonra tekrar içine kapanıyormuş. İlk zamanlar&nbsp;babalarının bu halinden korkmuşlar, sonra alışmışlar,&nbsp;hayatlarının yeni ritmi bu olmuş. Korkutucu bir coşkuyu&nbsp;izleyen aşırı sessiz günler.</p>

  <p>Madenci bir gece salonda yalnız başına Şoför Nebahat'ı seyrediyormuş. “Gececi Neşet gider"in babasının uğurlu cümlesi değil, filmden bir replik olduğunu anlamış, yıkılmış.</p>

  <p>Yıkılacak bir şey yokmuş aslında, hatta babasının bu repliği kendi cümlesi yapmasından hoşlanması bile gerekirmiş; ama annesinin ani ölümü, hayattayken yaşadıkları mutluluğu güvenilmez hikâyelere dönüştürmüş. Annesini suçluyormuş bu yüzden. Soluğu ablasının odasında almış.</p>

  <p>“Annem bizi kandırdı!" diye bağırmış.</p>

  <p>Ölümünü kastediyormuş, ölerek sonsuza kadar süreceğini vaat ettiği aile mutluluğunun bitimini. Katıla katıla ağlamaya başlamış. Ablası onu kucaklamış, okşamış, yatıştırmış, varlığının soğuyan bir tarafını ısıtmış.</p>

  <p>Ablası daha önce de onu sanrıların kara deliğinden çekip almış. Annesinin ölümünden sonra yalnız kaldıkları ilk gece olmuş bu.</p>

  <p>Cenaze günü evleri başsağlığına gelenlerle dolup taşmış. Annesinin ve babasının bütün arkadaşları, dayılar, yengeler, enişteler, kuzenler ne kadar akraba varsa&nbsp;hepsi onlardaymış. Ama birkaç hafta içinde seyrelmişler,&nbsp;sonunda gelecek kimse kalmamış. Ev boşalınca annesinin yokluğu, mutluluğun kaybı olarak kendini apaçık&nbsp;göstermiş. Işık aynı ışık olduğu halde salon loşmuş, gölgeler hayaletler gibi duvarlara yansıyormuş. Bu loş salonda üçü sessizce oturmuşlar, günlerce.</p>

  <p>Birikmiş bütün izinlerini kullanan babasının işe dönme zamanı gelmiş. O gün üçü birlikte annesinin oturduğu yeri boş bırakarak sofrayı hazırlamışlar. Babası alışmadıkları bir şey yapmış, yemekte bir kadeh rakı içmiş. İçerken artık anneleri olmadan yaşayacaklarına ama sanki varmış gibi davranmaları gerektiğine dair öğüt dolu&nbsp;bir konuşma yapmış. Sesinde duygu denebilecek hiçbir&nbsp;şey yokmuş, cümleleri kuruymuş, takırdıyormuş, Madenci, babasının değil, kuklasının konuştuğu hissine kapılmış. Yemekten sonra babası kalkmış, annesinin yaşadığı zamanlardaki gibi hazırlanmış "Gececi Neşet gider,"&nbsp;demeden ikisini öpüp gitmiş. Ablasıyla masayı toplayıp&nbsp;bulaşıkları yıkamışlar. Babası "İsterseniz televizyon açın,”&nbsp;dediği halde açmamışlar, ellerine birer kitap alıp okuyor&nbsp;gibi yapmışlar.</p>

  <p>Madenci birden yemek masasının korkunç bir çatırtıyla çöktüğünü görmüş. Koltuktan fırlayıp altına girmiş. Masanın yarılarak dağılan ahşap bacaklarını tutmaya çalışıyormuş.</p>

  <p>Ablası “Ne yapıyorsun?" demiş şaşkınlıkla.</p>

  <p>Madenci “Görmüyor musun?" diye bağırmış. “Masa çöküyor!"</p>

  <p>"Çöken masa değil,” demiş ablası.</p>

  <p>Çökenin ne olduğunu söylememiş ama sesi yumuşakmış, annesininkine benziyormuş. Onu masanın altından çıkarmış, kucaklamış, yatıştırmış, gözlerini silmiş. Sonra televizyonu açmış. Televizyonda Louis de Funcs'in&nbsp;bir filmi varmış. Ablası filmi seyrederken, Madenci, ablasını seyretmiş. Ablası anneleri hiç ölmemiş gibi gülüyormuş; ama kahkahaları siyah bir tüle benziyormuş.&nbsp;Mermerden yontulmuş bir büstün üstüne örtülmüş siyah tül, katı acıyı gizleyemez.</p>

  <p>“Sanrıydı, ama gerçekten bir farkı yoktu," dedi Madenci. “Masanın bacaklarını tutmaya çalışırken elime kıymık battığını hissettim. Ablama gösterdim. Bak dedim, elim kanıyor. Masa çökmese kanar mı?"</p>

  <p>“Ablan ne yaptı?"</p>

  <p>“Elimi tutup öptü. Sonra dudaklarıma bak dedi, kan var mı?"</p>

  <p>Madenci sustu, dudakları incecik iki çizgi oldu. Mürşit keder dudakları geriyor, yüzü geriyor, keder deriyi yarıp çıkacak yer arıyor diye düşündü. Madenci'nin gözlerindeki camdan gözyaşı tabakası kırıldı kırılacak.</p>

  <p>“Sonra ne oldu?”</p>

  <p>"Hiç. Sakinleştim, yattık uyuduk. Ama sonra hayallerime bir şey oldu.”</p>

  <p>Bu cümle Mürşit'in içinde bir yere dokundu. Onun da hayallerine bir şey oldu; ama o kadar uzun zaman&nbsp;önce oldu ki, hayal nasıl bir şeydi artık hatırlayamıyor.</p>

  <p>Madenci sanrı ile hayal arasındaki bu ilişkinin onu hayal kuramaz biri yaptığını söyledi, zamanla sanrılardan kurtulduğunu, ama hayal kurma yeteneğini kaybettiğini.</p>

  <p>“Kurmaya çalıştığım her hayalin kendini sürekli tekrar ettiği bir yeri var," dedi. “Bir türlü ötesine geçemiyorum. Hayalim güzel başlıyor, ilerliyor ama bir yere geliyor, plak takılmış gibi oluyor. Aynı sahne kafamda kurulup kurulup yıkılıyor, bir türlü tamamlayamıyorum."</p>

  <p>Mürşit benimkiler daha başında yıkılıyor diye düşündü, bir sahne bile kuramadan.</p>

  <p>Bu yüzden bazen yazmaya çalışıyor. Yazı belki hayal kurmasını sağlar, kaybolan şeyleri geri getirir diye umutlanıyor ama kâğıt kayganlaşıyor, kalemin mürekkebi akıp&nbsp;gidiyor, kâğıt yazıyı tutmuyor, zihni hayallerini tutmuyor.</p>

  <p>Madenci eline baktı, sanki kıymık hâlâ duruyormuş gibi avucunu ovaladı. Zamansız öldüğü için annesine&nbsp;hâlâ kızgın olduğunu söyledi, mutlu çocukluğuna kayıp&nbsp;kıta Atlantis diyerek dalga geçtiğini. Ama acı bir dalga&nbsp;geçiş, ceza gibi bir şey.</p>

  <p>“Öyle solgun ve geride bir yerde ki, var mı yok mu, çocuk oldum mu bir zamanlar, emin değilim artık.”</p>

  <p>Körlüğü tecrübe ederken başını yardığını bir tek ablasına söylemiş, yıllar sonra.</p>

  <p>Ablası "Sen hep böylesin,” demiş "çok acayipsin. Neden yaptın?"</p>

  <p>Çünkü o sene sınıflarına kör bir çocuk gelmiş. Engellileri normal hayata dahil etmeyi amaçlayan ve çok kısa süren bir pilot uygulamanın kurbanıymış çocuk.&nbsp;Gözleri bu gece gelen körünkiler gibi beyazmış, renkli&nbsp;olması gereken yerde bir bulanıklık varmış sadece. Arkadaşlarıyla aralarında konuşuyorlarmış. Gözleri tamamen&nbsp;beyaz olduğuna göre her şeyi kapkara değil, bembeyaz&nbsp;görmesi gerekir diyorlarmış ama sormaya cesaret edemiyorlarmış. Kör çocuk çok huysuzmuş, kendisine yardım&nbsp;etmelerini, koluna girmelerini, karşıdan karşıya geçirmelerini kesinlikle istemiyormuş. Bir sürü kavga çıkardıktan sonra gelmez olmuş. Öğretmen çocuğun körler okuluna gittiğini söylemiş. Çok rahatlamışlar. Aslında hiçbiri&nbsp;sevmemiş çocuğu. İlk başta gözlerinin beyazlığından&nbsp;korkmuşlar, sonra alışmışlar. Alışınca acımışlar, acıyınca&nbsp;da yardım etmek istemişler. Yardım etmelerine izin verseymiş seveceklermiş. Ama vermemiş. Kör çocuk birine&nbsp;acımanın o kibirli hazzını hiçbirine tattırmamış.</p>

  <p>Lobiden birtakım sesler geldi o sırada. Sinirli birinin "İsterse buzhane olsun!” dediğini duydular. Kulak verdiler. Anlaşılmaz birkaç konuşma daha oldu, sinirli adam&nbsp;"Orospu çocuğu!" diye söylendi biri için, sonra sesi kesildi. Sessizlik oldu.</p>
</body>
</html>
