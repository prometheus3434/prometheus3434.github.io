<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h3 id="sigil_toc_id_20">21.</h3>

  <p>İlkokulu bitirdiği yaz şehirde korkunç bir sıcak oldu. Damadın kendini vuramadığı düğünden sonra başladı,&nbsp;ağustos ortasına kadar devam etti. Bihuş Çayı'nın kolları&nbsp;kurudu, ekinler tarlalarda yandı, şehirde müthiş bir kıtlık yaşandı. Çok sıcak geçen o yaz sanki geleceğinin nasıl&nbsp;bir cehennem olacağının işaretiydi.</p>

  <p>Annesi babasına "Adettir, bisiklet al çocuğa, diploma hediyesi," demiş. Babası aksiydi, dediğim dedikti ama eli&nbsp;açıktı. Mürşit’ten maddi olan hiçbir şeyi esirgemedi.&nbsp;Ruhsal eksikleri anlama yeteneği yoktu öte yandan ya da&nbsp;önemsemiyordu, belki de gerçekten anlamıyordu.</p>

  <p>Mürşit olabilir diye düşünüyor şimdi, ben de anlayamıyorum, kırk kat yabancıyı anlayabiliyorum da, oğlumu anlayamıyorum mesela. Nasıl olur diye soruyorum kendime, nasıl olur da genç bir insan hayatını daraltan&nbsp;sınırları bu kadar kolay kabullenir?</p>

  <p>O zamanlar pespaye bir kahvehane değil, özenli ve şık bir yer olan lobide birkaç müşteri vardı, biri yeni tayin olan savcıydı. Henüz ev tutmamıştı, otelde kalıyordu. Babası usul usul Mürşit’in ensesini okşuyor, genç ve&nbsp;bekâr savcıya gösteriş yapıyordu.</p>

  <p>“Oğlum okul birincisi oldu Savcı Bey,” dedi. “Bisikleti hak etti.”</p>

  <p>Savcı, Mürşit'i tebrik etti, babası gururdan kanatlandı, aferin gözleriyle Mürşit'e baktı.</p>

  <p>“Git, Niyazi’nin dükkânından seç bi tane,” dedi. “En iyisini seç ama."</p>

  <p>Mürşit "İstemiyorum," dedi.</p>

  <p>Babası Mürşit'in aslında ödüllendirilmeyi istediğini, ama iyi yetiştirildiği için tok gözlü davrandığını sandı,&nbsp;çok memnun oldu, yüzüne gururlu bir tebessüm yayıldı.</p>

  <p>“O zaman ne istiyorsun onu söyle.”</p>

  <p>Mürşit bir süre sustu, sonra birdenbire söyledi.</p>

  <p>"Beni otelde çalıştırma."</p>

  <p>Bu cümle nasıl çıktı ağzından, nasıl buldu o cesareti, hâlâ muamma.</p>

  <p>Babası anlayamadı, gülüyordu.</p>

  <p>"Nasıl yani çalıştırma,” dedi. “Hiç mi?"</p>

  <p>"Hiç."</p>

  <p>Babası tokat yemiş gibi oldu.</p>

  <p>Basit bir istekti oysa, pek öyle kızacak bir şey yoktu. Bizim oğlan bu yaz aylaklık etmek istiyor, delikanlılığın&nbsp;eşiğinde ne de olsa deyip geçebilirdi ya da olmaz öyle&nbsp;şey, çalışacaksın diyebilirdi. Ama dememişti, gerçeği anlamıştı, yıkılmıştı.</p>

  <p>Mürşit'in yüzünde bir şey vardı çünkü, bir mevsim aylaklık etmesine izin vermesinin çare olmayacağını, oğlunu çoktan kaybetmiş olduğunu anlatan bir şey. O şey&nbsp;her neyse, babasına kendi kanından canından yaptığı oğulun başka cins bir mayadan ürediğini anlatıyordu.</p>

  <p>Babası bu yabancılıkla barışabilirdi. Herkes barışır diye düşünüyor Mürşit. Bir an gelir, en yakınındaki kişinin aslında hiç tanımadığın bir yabancı olduğunu anlarsın. Şükran anladı mesela. Çünkü yakın diye bir şey yok.&nbsp;Yakınlık ya da her ne ise insanları bir arada tutan şey,&nbsp;kelimelerle, hareketlerle, öğrenilmiş duygularla imal&nbsp;edilmiş, zayıf bir bağ, hiç beklenmedik bir anda kopuyor.</p>

  <p>Normal insanlar bu kopuşları anlamazdan geliyor, yabancılığı kabul ediyor, ufak tefek tadilatlar yapıyor, böylece hayat devam ediyor.</p>

  <p>Ama Mürşit’in yabancılığında öyle ufak tefek tadilatlarla düzelmeyecek derin bir şey, babasının otelin varlığında somutlaştırdığı ölümsüzlük planlarını yerle bir eden, çelik bir diken vardı. Babasının ansızın sezdiği gerçek buydu. Hiç diyen bir oğul gelecekte burayı nasıl idare edecek? Hayatını adadığı, dört katlı bu taş bina, babasından kendine kalan, kendinden sonra da oğluna kalacak olan ve oğlunun yücelteceğinden kuşku duymadığı&nbsp;bu otel, hayatının tek eseri ne olacak? Ölümünden sonra&nbsp;yabancı ellere mi geçecek?</p>

  <p>Babası "Burayı sevmiyor musun?” diye sordu.</p>

  <p>Mürşit özgürlüğünü talep ederken cesaretinin tümünü kullanmıştı, sevmiyorum diyecek gücü yoktu. Cevap vermeden Delidağ'a baktı. Babası sükûtun ikrardan geldiğini anladı. Ama anladığı şeyi inkâr etmek istiyordu.&nbsp;Kendini topladı, dikleşti. Sarp dağların çevrelediği, kafesli&nbsp;şehirlerde tükenecek ömürlerin tesellisi olan sözleri, yenilgilerin cilası öğütleri umutsuzca birbirine bağladı.</p>

  <p>"Bu otel senin öz malın oğlum," dedi. “Burası senin istikbalin, ben ölünce senin olacak. Sen işleteceksin. Daha da ileri götüreceksin. Senin ekmek kapın, evlendiğinde aileni burdan doyuracaksın.”</p>

  <p>Mürşit'in hayatını ceza haline getiren kilit cümle bu oldu: "Aileni doyuracaksın.”</p>

  <p>O ne tek meselesi doyurulmak olan bir aile ne de taş kafesten bir istikbal istedi. Ama ikisi de üstüne kaldı.</p>

  <p>Babası hayatının yegâne eseri olan oteli oğlunun da kendisi kadar sevdiğinden emindi. Babası kendi sevdiği&nbsp;ve önemsediği şeyleri ailesinin de sevdiğinden ve önemsediğinden emindi. Oysa Mürşit babasının sevdiği ve&nbsp;önemsediği pek çok şeyden, özellikle otelden nefret ediyordu.&nbsp;Otel gidememekti, gelip gidenleri kıskanmaktı.&nbsp;Henüz çocuk olduğu halde, uçsuz bucaksız bir dünya&nbsp;üzerinde kendine verilen ömrün dört katlı bu taş binada&nbsp;sona ereceği fikri onu öldürüyordu. Bodrum katın tuğla&nbsp;duvarlarını saran, ıslak bir kadifeyi, hatta daha beteri, ölmüş bir hayvanın soğuk kürkünü andıran yosunların&nbsp;kendisini de sarıp çürüteceği korkusundan kurtulamıyordu. Otel yansın diye dua ediyordu ama yanmıyordu.&nbsp;İyi yetiştirilmişti, binayı kundaklamak aklına bile gelmiyordu. Otele kendi eliyle zarar veremiyordu.</p>

  <p>Yakınlarda bir yerlerde bir deprem olmuştu o sıralarda. Gazetede yerle bir olan binaların resimlerini görmüştü. O zamandan beri geceleri yatağında bu şehirde de deprem olduğunu, otelin yıkıldığını, böylece kurtulduğunu hayal ediyordu. Sarsıntı en alttan başlıyor, katlar&nbsp;birbirinin üstüne çöküyor, koca bina küçücük bir tümsek haline geliyordu.</p>

  <p>Hayalin bir yerinde uyuyakalıyordu, gerisini rüyaları tamamlıyordu. Rüyalarında babası enkazın altında kalmış oluyordu; ama Mürşit ölmüş mü yaşıyor mu bilmek istemiyordu. Babasını rüyalarında bile öldürmeye&nbsp;cesaret edemiyordu, ölümünü doğal afetlere havale ediyordu.</p>

  <p>Derken tümsek yavaşça yok oluyor, bulutların içine uzanan bir yol haline geliyordu. Mürşit bu yoldan yürüyüp gidiyordu.</p>

  <p>Artık öyle bulutlara giden yolların açıldığı rüyalar görmüyor. Gecelerini Cumhur'un dinozora dönüştüğü,&nbsp;yolların kapandığı, gün ortasında havanın karardığı koyu,&nbsp;depresif rüyalar sardı, umutsuz, melankolik görüntüler.</p>

  <p>Madenci’nin olmadığı günlerin birinde bir rüya gördü. Şükran yanında belli belirsiz nefeslerle uyuyordu. Birden duvarlar hareket etmeye başladı. Oda hızla daraldı.&nbsp;Duvarları Cumhurun ittiğini biliyordu; ama dört duvarı birden nasıl itebiliyor diye düşünüyordu, dört kolu&nbsp;mu var, nasıl başarıyor? Şükran'ın tarafındaki duvar çatırdamaya başladı, üstüne yıkılacağını anlayınca paniğe&nbsp;kapıldı.</p>

  <p>"Duvar yıkılıyor, kaç!" diye bağırdı ama sesi rüyanın içinde eridi.</p>

  <p>Sıcak bir temasla uyandı. Şükran yüzüne eğilmiş, başını okşuyordu. Şükran’ın sıcak nefesi yüzünde geziniyordu.</p>

  <p>"Kabus gördün," dedi Şükran.</p>

  <p>O an karısının başını okşayan haline minnet duydu. Kendine o kadar acıyordu ki yıllar sonra ilk kez elini tuttu, öptü. Ağlıyordu. Sıcak gözyaşı eline değince Şükran’ın&nbsp;insanlaşıyor, canlanıyor diye umutlandığını hissetti. Ama&nbsp;ona boş bir umut vermek istemedi, sırtını döndü, aralarındaki mesafeyi hatırlatmak isteyerek başını yastığına&nbsp;gömdü. Şükran'ın aralarında bir şeyin tekrar filizleneceğine, aşk olmayan ama yine de iyi bir şey olan bu filizin&nbsp;Mürşit'i ölü olmaktan çıkaracağına, tekrar insan, kanlı&nbsp;canlı, yaşayan bir varlık yapacağına dair umudu sobaya&nbsp;damlayan su gibi cızırdayarak buharlaştı. Derin bir ahla&nbsp;inledi yine uykuya geçerken.</p>

  <p>Mürşit Şükran acısı diyor buna, gözlerini her defasında yaşartan şeye.</p>

  <p>Bazen rüyalarında ağladığı oluyor. Çoğu zaman Elvan ağlatıyor onu. Kızının yüzünde bir burukluk görüyor. Özgür için dilediklerini benim için dilemedin der gibi, suçlayarak bakıyor. Tutmak istiyor ama kızı uzaklaşıyor. Kızına dokunamıyor. Arkasından sesleniyor. Kızım&nbsp;diyor, güvende ol istedim, sen kadınsın, özgürlüğünün&nbsp;bedelini ödeyemezsin, ondan. Yoksa seni Özgür'ü sevdiğimden daha fazla seviyorum. Elvan inanmıyor, uzaklaşıp geri zekalı kocasıyla öpüşüyor. Mürşit gördüklerinden rahatsız oluyor. Çocuk suratlı köse damadının tükürüklü ağzı kocaman açılıyor, kızını yutuyor, kızının uzun,&nbsp;beyaz bacakları bir balinanın ağzına dalar gibi kocasının&nbsp;ağzına girip kayboluyor.</p>

  <p>Mürşit'i kadınlar ağlatıyor.</p>

  <p>Erkekler öfkelendiriyor.</p>

  <p>Babası öfkesini bastırmıştı o gün.</p>

  <p>"Madem burayı sevmiyorsun, çık git o zaman,” dedi.</p>

  <p>O kadar. Ne azar ne hakaret ne tokat. Ama Mürşit gitmeye cesaret edemiyordu. Öylece dikilmiş, yere bakıyordu, ahşap döşemenin aralığına girmiş bir çöpü ayağının ucuyla çıkarmaya çalışıyordu. Babası sigarasını çakmağını aldı, gömleğinin cebine koydu, çıktı gitti, tedirgin&nbsp;edici bir sakinlikle.</p>

  <p>İstanbullu bir çift geldi o sırada. Gençtiler, şıktılar, hoştular, pahalı beyaz arabaları kapının önündeydi. Kadının hasır şapkası vardı, adamın boynunda fotoğraf makinesi asılıydı, Mürşit’in gözlerini alıyordu. Kadının kardeşi askermiş, onu görmeye gelmişler. Gelmişken sağı&nbsp;solu gezeceklermiş, gezecek neresi varsa burada.</p>

  <p>Mürşit babasının çıkıp gitmesinden ürkmüştü. Bunun fırtına öncesi sessizlik olduğunu sanıyordu. Babasının hayallerini yerle bir etmenin cezasının akşam evde kendisini beklediğinden emindi. Yine de aylaklıkla geçirebileceği bir günü vardı. Yok olur gibi dışarı süzüldü.</p>

  <p>Güneş vardı, güneş güzeldi, henüz kızgın günler gelmemişti. Babası lobinin tavanına asılı olan, ama sinek&nbsp;pislikleri ve tozdan görünmez hale gelen tavan pervanesini almamıştı daha, kızgın sıcakların kolay kolay gitmeyeceği anlaşılınca, İstanbul'dan şehrin ilk tavan pervanesini getirtmişti, bütün şehir günlerce konuşmuştu, tıpkı&nbsp;İstanbul’dan getirtilen bronz aplikler gibi.</p>

  <p>Küsmek babasının âdeti değildi. Onun âdeti azarlamak, bağırmak, duruma göre birkaç tokat atmak, sonrasında da suçunu başına kakmaktı. Bezdirinceye, ikrah&nbsp;ettirinceye kadar tekrarlamak, yüzüne vurmaktı. Unuttuğunu sandığı anda hatırlatmaktı. Babası insana suçlarını unutturmazdı. Hem ödetir hem unutulmasına izin&nbsp;vermezdi. Annesi de babası da suçun varlığının ayrılmaz&nbsp;bir parçası olduğunu Mürşit'e çok küçükken öğrettiler.</p>

  <p>Ama epeydir onu korkaklığa suçlu olmanın değil, suçunun ne olduğunu bilememenin sürüklediğini düşünüyor. Hâlâ hep bir şeyleri yanlış yaptığı duygusuyla,&nbsp;bulanık bir belirsizliğin içinde yaşıyor. Suçluluk hissi ruhunun derisi oldu. Bu hissin derisi kadar kendisinin olduğunu biliyor. Ama bilmek ruhunu kurtarmıyor. Nasıl&nbsp;derisinden kurtulamazsa, bu histen de kurtulamaz, gerçeği umutsuzca kabullendi.</p>

  <p>"Kadınlar küser, erkek adam ödetir,” diyen babası, o gün hayatının eserini küçümsediği için Mürşit’e duvar&nbsp;gibi küstü, vahşet gecesine kadar da küs kaldı.</p>

  <p>İlk günü amaçsızca şehrin sokaklarını arşınlayarak geçirdi. Akşam korkudan titreyerek eve geldiğinde babası onu azarlamadı, dövmedi ama görmüyormuş gibi yaptı. Ona bedavacılara yaptığını yaptı, yokmuş gibi davrandı. Sanki camdan yapılmıştı, şeffaftı da babası Mürşit'e&nbsp;baktığında onu değil, arkasındaki şeyleri görüyordu.</p>

  <p>Bu kadarla da kalmadı, daha adice bir şey yaptı, çoğu zaman mesafeli durduğu kızlarıyla ilgilendi, onlara beklemedikleri bir sevgi gösterdi. Kız kardeşleri birdenbire mazhar oldukları bu sevginin Mürşit'in cezası olduğunu, babalarının kızlarına ancak oğlundan artakalan bir&nbsp;sevgiyi lütfettiğini anlamadılar.</p>

  <p>Ertesi sabah babasından önce uyandı, onunla birlikte otele gitmek için siftindi ama babası gene onu görmüyormuş gibi yaparak evden çıktı gitti. O da arkasından gitti. Hiddetinden korkuyordu ama bir fırsatını bulup&nbsp;elini öper de suçluluk hissini ağırlaştıran bu küslük biter&nbsp;diye umuyordu. Tam otele girecekti, Kibar karşısına dikildi, vücudunu kapıya germişti.</p>

  <p>“Seni içeri almayacakmışım. Baban öyle dedi."</p>

  <p>Bu Mürşit'in hayatındaki ilk şiddetli sarsıntı oldu. Sarsıntının asıl nedeni kovulması değil, içten içe babasının da yıkılabildiğini anlamasıydı. Babam gibi bir adam&nbsp;yıkıldıysa herkes yıkılır. Bu hissin kendisine cesaret verdiğini de hatırlıyor, acayip bir büyüklenme: Babamı yıktım. Ama babayı yıkmak bedelsiz bir zafer değil.</p>

  <p>Her ne kadar yaz boyu otelde çalışmaktan kurtulduğu için hafiflemiş olsa da kendisine ekmek veren babaya nankörlük etmiş olmaktan doğan bir suçluluk hissi, bütün ahlaki öğretilerin aksine babaya itaatsizlik etmiş&nbsp;olmaktan doğan bir günah hissi omuzlarını fena halde&nbsp;eziyordu. Bu hisle başa çıkması gerekiyordu. Başa çıkmak için özgürlüğünü sömürdü, ceza haline getirdi.</p>

  <p>Günler boyunca sabahtan akşamın ilk saatlerine kadar şehrin daha önce gitmesi için bir neden olmayan, hiç bilmediği sokaklarında dolaştı. Yurdu olan şehrin sandığından çok daha küçük olduğunu keşfetti, çok şaşırdı.&nbsp;Çöpleri duvar diplerinde kokuşan, bir deri bir kemik&nbsp;kalmış insanların yaşadığı mahallelerde sefalet diye bildiği şeyin aklının almayacağı kadar derinleştiğini gördü.</p>

  <p>Güzel şeyler gördüğü de oldu. Bazı bahçelerde çok güzel kokan çiçekler vardı mesela, Bihuş Çayı'nın sığlaştığı yerlerde iri balıklar yüzüyordu. Hırdavatçılar sokağından geçerken yaşıtı çıraklar ona selam verdiler. Şehirdeki kızların güzelliğini keşfetti, kaçamak bakışlarla ona&nbsp;bakarken cam siliyorlardı, bahçe suluyorlardı. Yoksul&nbsp;terzilerin ve kundura tamircilerinin bulunduğu isimsiz,&nbsp;harap bir pasajda, dükkânların arasına sıkışmış bir kitapçı buldu. Sahibi iyi bir adamdı, okunmuş romanları ona&nbsp;ödünç verdi, para almadı. Sokaklarda dolaşmaktan yorulunca Yanık Ekber Camii'nin gölgesinin düştüğü duvarın&nbsp;üstünde oturdu, bu romanları okudu. Ama hiçbir keşif&nbsp;onu beklediği kadar mutlu etmedi. Özgürlüğü onu korkuttu.</p>

  <p>Aylak günlerinin ortasında sıcaklar başladı. Şebeke suyu şehre yetmez oldu. Annesinin bahçede, senelerdir&nbsp;kullanmadıkları kuyuyu tekrar açtırdığını kardeşlerinden, babasının şehrin ilk tavan pervanesini taktırdığını&nbsp;annesinden duydu. Beyazıt'ın babasının da pervane taktırması çok sürmedi. Onların otelinin önünden geçerken&nbsp;Beyazıt, Mürşit'in çok umurundaymış gibi “Bizimki daha büyük,” diye laf atıyordu.</p>

  <p>Günlerce güneş altında dolaşmaktan kapkara oldu. Camlara yansıyan görüntüsüne baktığında, kararmış yüzünün ortasında değerli taşlar gibi parıldayan gözlerini&nbsp;gördü, görüntüsü hoşuna gitti, sanki sahip olmaktan&nbsp;korktuğu özgürlük gözlerindeki bu pırıltıydı, sadece&nbsp;bunu gördüğünde suçluluk hissi hafifler gibi oluyordu.</p>

  <p>Et Meydanında şimdi kökü bile kalmayan üç büyük çınar ağacı duruyordu o zamanlar. Yazın dalları birbirine&nbsp;geçer, canlı yeşil yaprakları devasa ve serin bir şemsiye&nbsp;haline gelirdi. Sık yaprakların arasında görünmeyen kuşlar korosu cıvıldaşırdı. Yaz gelince sokaklardan birinin&nbsp;başındaki kahveci alçak masalarının bir kısmını bu çınarların altına taşır, çevresine hasır tabureler dizerdi. Şehir&nbsp;güneşin gazabına uğramadan önce çınarların altı pek kalabalık olmuyordu. Dükkân içleri serin, dar sokaklar gölgeliydi. Kahvecinin hasır taburelerinde geçmiş günleri&nbsp;anarak ölümü beklemekten başka yapacak işi kalmamış&nbsp;ihtiyarlarla dükkânlarını çırağa bırakmış birkaç esnaf&nbsp;otururdu sadece, bir de bu şehre yolu düşmüş, gamlı yabancılar. Ama havanın aşın ısınmasıyla birlikte kahvecinin&nbsp;masaları kıymete bindi, sabahtan itibaren tıklım tıklım dolmaya başladı, gecenin geç saatlerine kadar boşalmaz oldu.</p>

  <p>Hayatın belli bir ânı zamanın bütününden çıkarılıp bakılabilse, mesela ticari açıdan iyi geçmiş bir günün sonunda, hafif bir esintinin çıktığı bir akşamüstü; şehir,&nbsp;mütevazı ve iyi kalpli insanların birbirlerini severek, dayanışarak, hallerine şükrederek yaşadıkları, bir tür yeryüzü cenneti sanılabilir. Oysa Mürşit bu sevecen şehrin&nbsp;nasıl bir cehennem olabildiğini, dondurulmuş bir zaman&nbsp;parçasından bakıldığında iyi kalpli görünen bu insanların&nbsp;nasıl canavara dönüşebildiklerini otuz küsur yıl sonra&nbsp;hatırlıyor.</p>

  <p>Buraya neden Et Meydanı dendiğini biliyor artık.</p>

  <p>Derler ki, eskiden, şehir bu şehir olmadan önce kasaplar bu meydanda hayvan keserlermiş. Kestikleri hayvanları meydana diktikleri direklerdeki çengellere asıp derisini yüzerler, satırlarla doğrayıp büyük parçalara ayırırlar, el terazilerinde tartıp satarlarmış. Kesim günlerinde meydanı kaplayan eğri büğrü taşların arasından oluk&nbsp;oluk kan akarmış, toprak kanı emer, fazlasını kusarmış.&nbsp;Kesim günlerinde bu toprağa basanlar arkalarında kanlı&nbsp;ayak izleri bırakırlarmış.</p>

  <p>Şehir kan akıtmayı ta o zamanlardan biliyor. Kanın şehrin hafızasına işlediğini düşünüyor.</p>

  <p>Cumhur'la Et Meydanı'nda karşılaştı. İlk anda tanıyamadı. Onu okulda son gördüğünde üstünde koltuk altları sökülmüş, düğmeleri kapanmayan, yakası leş gibi&nbsp;okul önlüğü vardı. Bu siyah önlük ve kirlenmiş beyaz&nbsp;yaka onu on altı yaşına ve terlemiş bıyıklarına rağmen&nbsp;çocuk kılıyordu, aptal ama sağı solu belli olmayan, arızalı, ürkütücü, şiddete meyyal bir çocuk. Şimdi karşısında&nbsp;ise bıyıklı, leş gibi terli, az gelişmiş bedeninden&nbsp;umulmayan bir güce sahip olduğu hissedilen, korkutucu&nbsp;bir genç adamdı. Kısa kollu, rengi belirsiz, kirli bir gömlek, eski bir pantolon giymişti. Gene paçaları kısaydı,&nbsp;gene kirli ayakları çorapsızdı, üstü başı gene dökülüyordu ama çocukluğu gitmişti, adam gibi duruyordu. Boyu&nbsp;yine Mürşit’ten en az iki karış uzundu. Küçük, siyah&nbsp;gözleriyle tepesinden bakıyordu, bakışları şeytaniydi,&nbsp;emrediciydi.</p>

  <p>Sıcak yerli yerinde duruyordu ama gökte büyük karanlık bir bulut vardı. Et Meydanı'nda oturanlar gözlerini buluta dikmişler, yağmur getirir mi diye konuşuyorlardı.</p>

  <p>Cumhur Mürşit'in yolunu kesti.</p>

  <p>“N’apıyorsun?” dedi.</p>

  <p>"Hiç,” dedi Mürşit.</p>

  <p>Cik der gibi çıktı sesi, incecik, serçe sesi gibi. Cumhur’un karşısında artık büyüdüğüne olan inancı birdenbire yok oldu. Duyguları gibi inançlarının kaybolması da hep bu kadar kolay oluyordu.</p>

  <p>Cumhur “Gel dolaşalım,” dedi.</p>

  <p>Teklif etmiyordu, emrediyordu. Büyük olan Cumhur'du, abi demesi gereken biriydi artık, sıra arkadaşı değildi. Onu okulda ilk gördüğünde kendisini etkisi altına alan şey hâlâ yerindeydi, hatta genç bir adam kılığını&nbsp;almasıyla daha da kuvvetlenmişti. Bakışlarında insanı&nbsp;olduğu yere mıhlayan bir şey vardı, dokunduğu yeri&nbsp;donduran keskin bir ışık gibiydi, Mürşit'in yüzünde,&nbsp;omuzlarında, göğsünde hızla geziniyordu, onu hem korkutuyor hem tuhaf bir haz veriyordu.</p>

  <p>Cumhur'un karşısında dikilirken hissettiği şeyin kaynağı anlaşılmayan bir güce teslim olmanın, kendi çapında bir korku imparatoruna baş eğmenin aşağılık hazzı olduğunu şimdi daha iyi anlıyor. Asi ruhlu doğmadığı&nbsp;gibi itaatkâr yetiştirildi. Bütün gücünü toplayıp babasına&nbsp;bir kere karşı çıkması sayılmazsa başkaldırmak karakteri&nbsp;olmadı. Ama yine de tümüyle köleleşmeye meyilli biri&nbsp;değildi. Bu yüzden ömrünü baş eğmekle isyanın birbirine bitiştiği daracık bir alanda geçirdi, kırk yılda bir kafasını kaldırdığı olduysa da hayatının dizginlerini eline alamadı, çevresini saran görünmez duvarlara çarptı durdu.</p>

  <p>Şehrin bitip tarlaların başladığı tozlu yolda yürüyorlardı. Güneş dünyayı kızdırmıştı, ayaklarının altında tuhaf böcekler çıtırdıyordu. Bazen gökyüzünde asılı kalan o karanlık bulutun gölgesine giriyorlardı, ışıktan acıyan&nbsp;gözleri bir nebze rahatlıyordu.</p>

  <p>Bulut hareketsizdi, öylece duruyordu.</p>

  <p>Konuşmuyorlardı, konuşacak şeyleri yoktu, sadece aylak bir günü birlikte geçiriyorlardı.</p>

  <p>Bihuş'un, suyu henüz tamamen kurumamış, incecik derelerinden birinin kıyısında durdular.</p>

  <p>Cumhur "Kurbağa vuralım,” dedi.</p>

  <p>Yerden yumruk kadar bir taş aldı, nemli otların arasına gizlenmiş kurbağalara attı. Mürşit'in de atmasını bekliyordu, bir şey söylemiyor, sadece at der gibi bakıyordu. Mürşit bir sürü taş attı. Hiçbirini isabet ettiremedi, kurbağalar ondan daha hızlı çıktı. Ama Cumhur birini öldürdü, kurbağadan kaygan, yıvışık bir ses çıkınca güldü.&nbsp;İncecik bacağından tutup havada birkaç kez çevirdi, otlara fırlattı. Ölü kurbağanın düştüğü yerden bir sinek&nbsp;bulutu havalandı.</p>

  <p>Dağa doğru yürürlerken küçük bir tümsek oluşturan bir karınca yuvası gördüler, yiyecek taşıyan karıncalar uzun bir sıra halindeydi, karıncaların bu yaşama inadı şaşırtıcıydı, Mürşit’i heyecanlandırıyordu. Cumhur sanki içgüdüsel bir hareketle ayağını kaldırdı, hızla üstüne&nbsp;basarak yuvayı patlattı, toz yükseldi yuvadan.</p>

  <p>Çelimsiz bir erik ağacının en meyvalı dalını tutmak için sıçradı, koparıncaya kadar eğdi aşağı. Dal çocuk çığlığına benzer bir çatırtıyla kırıldı. Çakal eriğiydi, meyvaları iyice sararmıştı, kuşlara kalmıştı. Cumhur eriklerden&nbsp;birini ağzına attı, çok ekşiydi, tükürdü, meyvalı dalı yere&nbsp;attı, üstüne basıp geçti.</p>

  <p>Mürşit yaptıkları her şeyin yıkıcı olduğunun belli belirsiz farkına vardı, içindeki korku arttı.</p>

  <p>"Artık dönelim mi?" dedi.</p>

  <p>Cumhur cevap bile vermedi.</p>

  <p>Yürümeye devam ettiler.</p>

  <p>Şimdi Madenci’nin altın bulmak için ölçümler yaptığı, bodur tozlu çalılarla ve gölgesiz ölü kayalarla dolu dağa çıktılar. Çok yükselmişlerdi. Şehrin uzaktaki görüntüsü sıcaktan titriyordu, asfalt yol erimiş gibi bulanıyordu.</p>

  <p>Cumhur "Bir kaya göster kaldırayım," diye tutturdu.</p>

  <p>Mürşit ufaklardan başladı, giderek büyüttü, Cumhur hepsini kaldırdı.</p>

  <p>Mürşit ihtiyarların oturup sigara sardıkları hasır taburelerden daha büyük bir kayayı işaret etti, bunu kaldıramaz diye düşündü.</p>

  <p>Cumhur iri, çatlak elleriyle kayayı kavradı, vahşi bir çığlık atarak gömüldüğü topraktan söktü, başının üstüne&nbsp;kaldırdı. Eğri sırtı dikleşmişti, ince kollarının pazuları şaşırtıcı bir şekilde şişmişti. Mürşit yaydığı güçlülük hissine rağmen, bu hilkat garibesinin zayıf vücudu kırılacak&nbsp;sandı. Cumhur taşı bir süre tepesinde tuttu, sonra yamaçtan aşağıya fırlattı. Yuvarlanan kaya başka bir kayaya&nbsp;çarptı, o da başka birine, derken yığınla kaya arka arkaya&nbsp;tozlu yola yuvarlandı.</p>

  <p>Güneş iyice eğildi, akşam oluyordu. Karınlarının acıkmış olması gerekiyordu ama Mürşit açlık hissetmiyordu, tuhaf bir sarhoşluk içindeydi, onu tedirgin eden,&nbsp;heyecana benzer bir duyguya kapılmıştı.</p>

  <p>Geri dönerlerken Cumhur birden cebinden bir çakı çıkardı ve bilinmeyen bir düşmana saldırır gibi yol kenarındaki devedikenlerine girişti, yoruluncaya kadar mor&nbsp;çiçekli dikenleri kesip attı, yol kenarını ölü bitkilerle&nbsp;doldurdu.</p>

  <p>Şehre vardıklarında sokaklar iyice gölgelenmişti, güneş sadece binaların çatılarını parlatıyordu. İkisi de susuzluktan ölüyordu. Ziraat Çarşısı'ndan geçerken sokak çeşmesinin önünde durdular. Şehrin hâlâ su akan tek&nbsp;çeşmesiydi bu. Diğerleri kurumuştu. Esnafın ara sıra kalaylattırdığı bakır bir tas zincirle çeşmeye bağlanmıştı.&nbsp;Çeşmenin taşına siyah boyayla ve bozuk bir yazıyla "susuzluk var-idareli kullanın” yazılmıştı.</p>

  <p>Mürşit susuzluktan öldüğü halde, önce Cumhur’un tası alıp içmesini bekledi. Cumhur tası almadı, ağzını&nbsp;musluğa dayadı, kana kana içti. Sonra saçları üç numaraya vurulmuş başını incecik akan suyun altına soktu. Hiç&nbsp;acele etmiyordu, su kapkara tozlu başından kayıp boynuna akıyor, gömleğini ıslatıyordu. Cumhur başını sudan çıkarmak bilmiyordu. Mürşit biri görecek, suyu ziyan ettikleri için kızacak diye tedirgin olmuştu. Ama&nbsp;Cumhur’un suyu rahatça ziyan etme cesaretine hayran&nbsp;olmaktan da kendini alamıyordu. Cumhur nihayet suya&nbsp;doydu, çekildi, yerini Mürşit'e bıraktı. Mürşit tası almadı, o da ağzını musluğa dayadı, içti, sonra başını ıslattı.</p>

  <p>Ziraat Çarşısına açılan sokaklardan birine girdiler.</p>

  <p>Ortalıkta anlaşılmaz bir boşluk vardı, her zaman kalabalık olan sokakta pek kimse yoktu, ara sıra birkaç kişi konuşarak, hızlı hızlı yürüyerek geçip gidiyordu.</p>

  <p>Et Meydanı’na varınca alışılmadık bir kalabalıkla karşılaştılar. Bir sürü adam toplanmıştı. Kahvecinin alçak&nbsp;masalarında oturanlar bile ayaktaydı. Bağıra çağıra konuşuyorlardı, çok öfkeliydiler. Havada neredeyse elle tutulur bir gerginlik, bir şiddet kokusu vardı. Mürşit kalabalığa baktı. Ne dediklerini anlamıyordu, aklı tutulmuş&nbsp;gibiydi, gün boyunca yaşadığı heyecan varlığını ele geçirmişti.</p>

  <p>Vücudunda sızılı bir yorgunluk hissetti, bacakları ağrımıştı, eve gidip yatmak istedi. Kalabalığa karışmış,&nbsp;büyük hareketlerle birileriyle konuşan Cumhur'un yanına gitti. Sanki ona haber vermeden eve dönerse birlikte&nbsp;geçirdikleri bu tuhaf güne ve Cumhur'a saygısızlık etmiş&nbsp;olacak gibi hissediyordu kendini. Cumhur'un koluna dokundu.</p>

  <p>"Ben eve dönüyorum," dedi.</p>

  <p>Cumhur birden bileğine yapıştı.</p>

  <p>“Gidemezsin," dedi.</p>

  <p>Sonra aşırı ciddi, hatta korkutucu bir yüzle ve sır verir gibi kulağına eğildi.</p>

  <p>“Hamalın biri öz oğlunu yapmış. Cezasını vereceğiz.”</p>

  <p>Mürşit öz oğlunu yapmak ne demek bilmiyordu. Bomboş bakıyordu.</p>

  <p>Cumhur “Anlasana oğlum," dedi.</p>

  <p>Acayip bir hareket yaparak güldü. Gülünce kirli, fırlak dişleri ortaya çıktı.</p>

  <p>Cumhur’un yanında yerlerinde duramayan, huzursuz birkaç adam vardı. Birinin sağ elinin başparmağı yoktu, uzun kalın bir sopayı ensesinde koymuş, ellerini&nbsp;sopadan sarkıtmış bir adamla konuşuyordu. Adamların&nbsp;ikisi de sinirliydi. Yanlarına ağzında kürdan olan genç&nbsp;biri yaklaştı, gömleği beyazdı, terden sırılsıklamdı. Kalabalığı görmüş, ne olduğunu merak etmişti.</p>

  <p>Sopalı adam meseleyi anlattı. "Kendi öz oğlunu kirletmiş," dedi hamal için.</p>

  <p>Başparmağı olmayan "Herif sapık,” dedi.</p>

  <p>Kürdan çiğneyen "Gidin işinize kardeşim.." dedi. “Nerden biliyorsunuz?”</p>

  <p>“Çocuk fırıncının çırağına söylemiş."</p>

  <p>Kürdan çiğneyen yine inanmadı, başparmağı olmayan üsteledi. Ensesinde sopa tutan adam, kürdan çiğneyen adama sinirlendi.</p>

  <p>"İnanmıyorsan git belediyenin ordaki simitçi çocuğa sor,” dedi. “Sor da anlatsın hamalın elinden nasıl kurtulduğunu.” Sopalı adamın hiddetten sesi boğuluyordu.</p>

  <p>Kürdan çiğneyenin ifadesi karıştı, doğru olabilir mi diye düşündüğü belliydi, birkaç saniye durdu, kalabalığa&nbsp;bir baktı. Sonra mesele aklına yatmamış gibi omuzlarını&nbsp;silkti, bir şey söylemeden yürümeye başladı. Cumhur arkasından küfür edince dikleşerek dönüp baktı. Gel der&nbsp;gibiydi, meydan okuyordu. Cumhur bu meydan okumaya sinirlendi, hızla adamın üstüne yürüdü, tam bir yumruk yapıştıracaktı ki başparmağı olmayan araya girdi,&nbsp;Cumhur'u tuttu.</p>

  <p>"Bırak oğlum,” dedi. "Bırak gitsin.. Bize adam lazım, adam. Böyle ciğersizler değil.”</p>

  <p>Kürdan çiğneyen bu dokundurmaya aldırmadı, yürüdü gitti.</p>

  <p>Huzursuz konuşmalar uğultuya dönüştü, birbirine eklendi, iyice anlaşılmaz hale geldi.</p>

  <p>Kalabalığa yeni eklenenler oluyordu, hamal hakkındaki iddiayı bilenler hâlâ duymamış olanlara anlatıyorlar, büyütüyorlar, ağızdan ağıza geçiriyorlardı. İddia her aktarıldığında bir kat daha büyüyordu, giderek daha kirli&nbsp;ve daha tehlikeli bir hal alıyordu.</p>

  <p>Cumhur'un parmakları Mürşit'in bileğine mengene gibi yapışmıştı, gitmesine izin vermiyordu, onu kalabalığın içine çekiyordu. Huzursuzların heyecanı etkileyiciydi. Mürşit bu heyecan dalgasının içinde evini, babasını,&nbsp;açlığını, akşam yemeğini unuttu, kalabalığa karıştı.</p>

  <p>Sadece bir adamın değil, güruhun elinde sopalar belirdiğinde güneş tamamen çekilip gitmiş, şehre sokak lambalarının aydınlatamadığı bir karanlık çökmüştü,&nbsp;uğultu artmıştı. Bazıları yerden taş toplayıp ceplerine&nbsp;doldurmaya başladı. Cumhur Mürşit’e döndü.</p>

  <p>"Sen de topla," dedi.</p>

  <p>Sesi keskindi, kesindi. İtaat etmemek imkânsızdı.</p>

  <p>Öfkeli kalabalıkla birlikte yürümeye başladılar. Mürşit Yaban Mahallesi'ne doğru gittiklerini anlayınca ürktü. Yaban, şimdi Mezbelik denen mahalleye şehrin yerlilerinin koyduğu addı, resmi adının ne olduğunu bilmiyordu,&nbsp;belki resmi bir adı bile yoktu o zamanlar. Derme çatma,&nbsp;sefil kulübelerde, rastladığında yolunu değiştirmesi tembih edilen, hayatın dibinde debelenen yabanlar otururdu, yarı aç yarı tok yaşıyorlardı, çok sefildiler. Bu şehirden değildiler, dışardan gelmişlerdi, uzak yabancı kasabalardan, köylerden.</p>

  <p>Babası Yaban Mahallesi'ne gittiğini duysa çok kızardı, bu sefer küsmekle yetinmezdi, Mürşit'i cezasız bırakmazdı. Korktu. Ama kalabalıkla birlikte bağıran Cumhur' a baktı, ağzının kenarlarında tükürük birikmişti, bağırdıkça bedenini iyice acayipleştiren ince uzun boynundaki damarlar kabarıyordu, ademelması vücuduna ait olmayan bir şeymiş gibi dışarı fırlıyordu. Cumhur'un bir&nbsp;bildiği vardır diye düşündü. Hamalın oğlunu düşündü&nbsp;sonra. Gözünün önünde dayak izleri, morarmış çürükler&nbsp;belirdi.</p>

  <p>Kendini çok iyi hissetti birden. Daha önce hiç tatmadığı bir duygu herkesle birlikte onu da ele geçirdi. İçi bu öfkeli kalabalıktan bir parça olmak ve hamalın cezasını vermek arzusuyla doldu. Nabzının gümleyerek attığını duyabiliyordu. Hamal hakkındaki dedikodunun doğru olup olmadığını merak etti, ama merakı uzun sürmedi. Bunca insan boş yere bir araya gelmiş olamazdı, ortada mutlaka bir günah, bir suç vardı ve herkesle birlikte o&nbsp;da yapılması gerekeni yapacaktı.</p>

  <p>Cumhur'la yan yana yürümeye çalışıyordu. Kalabalığa takılıp geride kalırsa hızlı hızlı birkaç adım atıyor,&nbsp;yetişiyor, buradayım der gibi koluna dokunuyordu. Bacakları cebine doldurduğu taşlar yüzünden ağırlaşmıştı.</p>

  <p>Yaban Mahallesi'ne geldiler. Gece karanlıktı. Şehrin bu istenmeyen mahallesine zoraki dikilmiş, birkaç derme çatma sokak lambasından ve zavallı kulübelerden&nbsp;sızan zayıf ışıklar ortalığı aydınlatmaya yetmiyordu. Sağda solda çöpler birikmişti, ortalık dayanılmayacak kadar&nbsp;kötü kokuyordu, ayaklarının altındaki zemin kaygandı,&nbsp;çamurluydu.</p>

  <p>Kalabalık dalgalanarak durdu. Öndeki birkaç kişi sefil bir evin, ev denemeyecek, harap bir barınağın kapısına yüklendi. Bağrışmalar, hakaretler, küfürler artmıştı. Yıldızlar gecenin karanlığına inat irileşmişti, gökyüzü&nbsp;lanetle dolmuştu.</p>

  <p>Yaban Mahallesi'nde yaşayanlar ilk şaşkınlıktan sonra kalabalığa katıldılar. Ayakta kalmalarının yolu buydu, belirsiz bir suçun karşısında en hızlı ve kestirme yol,&nbsp;kendilerinden olan kurbanı teslim etmek, ceza verenlerden biri olmaktı. Öndeki birkaç kişiyle birlikte kapıya&nbsp;yüklendiler, pencerelerin derme çatma doğramalarını&nbsp;söktüler, ellerine geçirdikleri parçaları camlara vurup&nbsp;kırdılar.</p>

  <p>Cumhur Mürşit'in elindeki taşın ufak olduğunu görünce sinirle eline vurdu, taşı düşürdü. Yerine ucu bıçak gibi sivri, yassı bir taş uzattı. Mürşit bembeyaz yüzeyi&nbsp;pürüzsüz bu taşı kavradı. Taşın gücünü hissetti, güç parmaklarından girip kanına karıştı.</p>

  <p>Hamalın sürüklenerek kapıdan çıkarıldığını gördü. Esmer yüzü birkaç günlük sakalla kaplı, çökmüş bir&nbsp;adamdı, çok zayıftı, kemikleri sayılıyordu.</p>

  <p>Hamala vurmaya başladılar.</p>

  <p>Güruh coşmuştu. Taşlı sopalı eller, kirli kemikli ayaklar sabırsızlıkla ona uzanıyordu. Herkes bu vahşet&nbsp;sahnesinde öne çıkmak istiyordu. Herkes sıranın bir an&nbsp;önce kendisine gelmesini istiyordu. Herkes kendiliğinden oluşmuş bir akıntı içinde, hamaldan bir parça koparmak için birbirleriyle yarışıyordu.</p>

  <p>Hamalın dokuz on yaşlarındaki oğlunun çığlığı işitildi. Babası tarafından yapıldığı iddia edilen çocuk babasının önüne geçmeye, kendini ona siper etmeye çalışıyordu. Bir çift el çocuğu tutup havaya kaldırdı, alıp götürdü. Hamalın karısı olduğunu sandığı bir kadını bir an gördü. Yalvaran, çırpman kadın kalabalığın içinde erir&nbsp;gibi kayboldu.</p>

  <p>Herkes vahşetin hazzından çıldırmıştı. Mürşit bu hazla birlikte zafer gibi bir şey de hissediyordu. Cumhur'dan kopmuştu, artık onun varlığına ihtiyacı yoktu,&nbsp;kalabalığın ortak cinnetine katılmıştı. Devasa bir şeytanın sayısız elinden kolundan biri olmuştu. Seyirci olmanın içindeki canavarı doyurmaya yetmediği bir ânın içindeydi. Akıntıya karıştı, kalabalığın arasında su gibi aktı,&nbsp;birden kendini yerde kan içinde yatan, hâlâ tekmelenen&nbsp;hamalın başucunda buldu. Elleri öyle terlemişti ki tuttuğu taş ıslanmıştı. Cumhur’la göz göze geldi. Cumhur&nbsp;güldü, gülüşü Mürşit'in içine işledi. Ayak uçlarından elektrik gibi giren ve bedeninin tamamını saran bir öldürmek arzusuyla elini kaldırdı.</p>

  <p>O anda gördü dehşetle açılmış gözün ona baktığını.</p>

  <p>Taşı hamalın gözüne sapladı.</p>

  <p>Galiba.</p>

  <p>Saplamış olmasa delinen gözden fıskiye gibi bir su fışkırır mı? Gözün suyu gökyüzüne çıkıp yapışkan ağır&nbsp;bir sıvı olarak üstüne yağar mı?</p>

  <p>Galiba yağdı. Yağan şey gökyüzünde asılı kalan o karabulut olamaz.</p>

  <p>Saplamış olmalı.</p>

  <p>Bilmiyor.</p>

  <p>O an beyninde bir şalter indi çünkü ve yaşadığı o an otuz küsur yıl boyunca unutulmak üzere hafızasının&nbsp;dehlizlerine kaçıp saklandı.</p>

  <p>Kendini kaybetti, düşer gibi olduğunu hatırlıyor en son. Birileri tutmuş olmalı.</p>

  <p>Gözünü açtığında ortalık başka türlü bir heyecanla kaynıyordu. Düdük sesleri duydu. Polis gelmişti. Kalabalığın arasında itilip kakıldığını hissetti. Polis ortalığı yatıştıramayınca havaya ateş açtı.</p>

  <p>Hamalı linç edenlerin bir kısmı kaybolmuştu. Şimdi o büyük ve güçlü kitleden geriye kalan tuhaf bir bozgundu, haksızlığa uğramışlık gibi bir şey. Vahşet süresi boyunca yeryüzünün bu parçasına hâkim olan, küfürler ve&nbsp;çılgınlıklarla gökyüzünü inleten güruh şimdi engellenmek istendiği için mızıldanıyordu.</p>

  <p>Mürşit heyecanın bu kadar çabuk kılık değiştirmesine şaşırdı.</p>

  <p>Cumhur'u göremiyordu. Onun etkisi altına girdiği andan beri varlığını saran, kendini bu büyük ve güçlü kalabalığın bir parçası gibi hissetmesini sağlayan o acayip&nbsp;zafer duygusu yok olmuştu. Yerini korku almıştı. Her bir&nbsp;hücresi korkudan titriyordu. Terden sırılsıklamdı. Teri&nbsp;buz gibiydi, bu korkunç sıcak yaz gecesinde donuyordu.</p>

  <p>Polis onu ve hamalı parçalayan bir yığın adamı arabalara bindirdi. Karakola götürdü. Karakolda güruhun ruh hali tamamen değişmişti, o ağzı köpüklü . kalabalıktan eser yoktu artık. Şimdi herkes kendisi olmuştu. Herkes hep bir ağızdan konuşuyor, her biri çeşitli bahanelerle kendini temize çıkarmaya çalışıyordu. Kalabalıktan&nbsp;çıkan karmakarışık sesler ve sözler az önceki büyük cinnete uymuyordu. Kendilerini savunmak istercesine alt&nbsp;perdeden bir sesle hamalın sapık olduğunu söylüyorlardı, yabancılığından, tekinsizliğinden, sapkın inançlarından,&nbsp;şehrin yerlileriyle dalaşmasından bahsediyorlardı.&nbsp;Komiser hamalın öldürülmesinden çok bu pis dedikodunun nereden çıktığını anlamaya çalışmakla meşguldü.</p>

  <p>Üstü başı kanlı Mürşit'i komiserin karşısına çıkardılar. Komiser hayretle baktı. Ürkmüş gibiydi. Sanki yaşanan bu vahşeti anlıyor, hatta bir parça da hak veriyor ama Mürşit'in bu işler için yaşının tutmadığını düşünüyordu.</p>

  <p>"Kaç yaşındasın sen?" dedi. Sonra bir polise döndü, "Babasını çağırın bunun."</p>

  <p>Babası geldi.</p>

  <p>Babasının arabası yoktu, eniştesinin arabasını almıştı, anahtarı zangır zangır titreyen elinden yere düşürüyor, eğilip alıyor, gene düşürüyordu. Yüzü kâğıt gibiydi, sanki bir anda kilolarca zayıflamıştı, yaşlanmıştı.</p>

  <p>Babasının komiserle konuşması çok uzun sürdü ya da zaman müthiş ağırlaştı.</p>

  <p>Komiser babasına başını salladı, al git der gibi bir işaret yaptı.</p>

  <p>Babası, ağırlaşmış zamanla korkunç bir tezat oluşturan bir hızla yanına geldi, türlü bahaneler bularak bahardan beri kestirmediği için uzamış saçlarına yapıştığı gibi dışarı sürükledi, karakoldan çıkarıp ite kaka arabaya bindirdi.</p>

  <p>Yolda hiç konuşmadılar. Mürşit yol boyunca zihninde günahını toplamış, ezmiş, küçücük bir haşhaş tohumu kadar bırakıp beyninde bir yere sokuşturmuştu. Sabah olmadan tümüyle unutacaktı. Şimdi babasının arkadaşlık etmesini kesinlikle yasakladığı serserilerle düşüp kalkmış olmanın cezası onu bekliyordu. Ağır bir ceza&nbsp;olacaktı muhakkak ama razıydı. Günah en dipteki dehlizlere saklanınca içini ezen şey yok olmuştu, hafiflemişti.</p>

  <p>Babası arabayı deli gibi kullandı. Öyle kızgındı ki, eve varınca yaptığı frenin asfaltta bıraktığı iz günlerce kaldı.</p>

  <p>Annesi bahçedeydi, sedirin ucunda kambur, düşünceli oturuyordu. Bahçe kapısı açıktı, kız kardeşleri ortada görünmüyorlardı.</p>

  <p>Babası arabadan indi, Mürşit'in inmesine fırsat vermeden yine saçlarını yakaladı. Mürşit cezasına razıydı, dövsün, sövsün, kömürlüğe kilitleyip aç bıraksın isterse.&nbsp;Ama böyle kız gibi saçından sürüklenerek götürülmek&nbsp;ağırına gidiyordu.</p>

  <p>Annesi onları görünce ayağa fırladı, gözlerinde korku vardı.</p>

  <p>Kız kardeşleri çoktan yatıp uyumuşlar.</p>

  <p>Babası onu eve soktu, odanın ortasına, yere fırlattı. Annesi arkalarından geldi. Mürşit'in gözü sofraya takıldı.&nbsp;Olduğu gibi duruyordu. Tabaklar, ekmek sepeti, küçük&nbsp;cam kâselerde cacık. Yememişler, onu beklemişler.</p>

  <p>Aslında Mürşit’e duvar gibi küs olan babası beklemeye niyetli değilmiş ama içinde kötü bir his varmış. Bütün gün aylak aylak gezdiği halde yemek saatinde mutlaka evde olan Mürşit gelmeyince çok telaşlanmış. Yaban Mahallesi'nde bir adamın linç edildiğini duymuş. Ama&nbsp;daha ilkokulu yeni bitiren oğlunun linççilerin arasında&nbsp;olabileceği aklının köşesinden bile geçmiyormuş. Başına&nbsp;bir şey geldi sanmış. Akrabaları dolaşmış, arkadaşlarına&nbsp;sormuş. Kapıya bir polis gelince öğrenmişler durumu.</p>

  <p>Annesi onu ne kadar merak ettiklerini böyle anlatmıştı, olaydan birkaç gün sonra.</p>

  <p>Annesi perişandı, günah işlemek için yaşı çok küçük zannettiği oğlunun işe linçle başlaması kadını mahvetmişti. Yüzü kararmıştı, iki kaşının arasındaki üzüntü çizgisi uçurum gibiydi, gözleri küçülmüş, içeri kaçmış, çevresine dayak yemiş gibi mor halkalar oturmuştu, düştü&nbsp;düşecek bir hali vardı.</p>

  <p>Babasının elleri hâlâ titriyordu. Konuşmak istedi, ama ağzı öyle kurumuştu ki sesi çıkmadı. Bardağa su&nbsp;doldurmak için sürahiyi kaldırdı, tutamadı, düşürdü. Sürahi&nbsp;yerde patladı. Halı suyu emdi, cam kırıkları dağıldı.</p>

  <p>Bu patlama babasını kendine getirdi, yüzündeki korku kayboldu. Korkunun yerini kıpkırmızı bir hiddet&nbsp;aldı. Mürşit tepeden tırnağa titredi. Beklediğinden daha&nbsp;büyük bir cezanın gelmekte olduğunu hissetti.</p>

  <p>Babası “Elimde kalacaksın!” dedi. "Katil misin ulan sen? Haydut musun?"</p>

  <p>İki adım attı, şiddetli bir tokat atmak üzere elini kaldırdı. Tokattan sonrasının bayılıncaya kadar dayak yemek olacağı belliydi.</p>

  <p>Mürşit o an buldu kendisini kurtaracağını sandığı cümleyi.</p>

  <p>“Ama adam Aleviymiş!”</p>

  <p>Babası dondu, taşlaştı, eli havada kaldı. Yüzündeki kızgınlığın yerini, öncekinden çok farklı, tarif edilemez&nbsp;bir korku, hatta dehşet aldı, kendi elleriyle bir canavar&nbsp;yetiştiriyor olmanın dehşeti. Annesi iki elini birden dizlerine vurdu, göğsünü yumruklamaya başladı. İkisi de&nbsp;korkunç bir haldeydiler.</p>

  <p>Mürşit niye bu kadar dehşete kapıldıklarını anlayamıyordu. Hani onların elinden bir şey yenmezdi, hani gitmeliydiler buralardan? Şimdi niye kurtarmıyor onu&nbsp;bu cümle?</p>

  <p>Babası düşer gibi odanın ortasına çöktü, ağlamaya başladı. Bağırarak ağlıyordu. Gözyaşı, salyası, sümüğü&nbsp;birbirine karışmıştı. Bir şeyler diyor ama ne dediği anlaşılmıyordu. Mürşit babasını ilk kez böyle görüyordu. Başına geleceklerden değil, babasının bu halinden korkmuştu. Annesi sessizdi, ölecek gibiydi, yüzü ıpıslaktı,&nbsp;gözyaşları çenesinden göğsüne damlıyordu. Mürşit'i omzundan tutup odasına götürdü, kapıyı kapattı. Mürşit&nbsp;yatağın ucuna oturdu, karanlıkta babasının dinmeyen&nbsp;çığlıklarını dinledi.</p>

  <p>Ertesi gün şehir çok tedirgindi. Önce pişmanlığa benzer bir duygu ortalıkta dolaştı ama yerini hızla tutuklamaların öfkesine bıraktı. Polis linçten sonra içeri&nbsp;aldıklarının çoğunu ertesi günü salıvermişti. Ama ele-başları oldukları düşünülen birkaç kişi tutuklanmıştı.&nbsp;Para meselesi yüzünden hamalla yumruk yumruğa kavga edip dayak yiyince çevresini azdırarak hamalın üstüne süren demirci de aralarındaydı. Tutuklananların yakınlan ev ev, dükkân dükkân dolaşıyorlar, şehrin düşüncesini değiştirmek, pişmanlığın son izlerini silmek için&nbsp;var güçleriyle çalışıyorlardı.</p>

  <p>Sildiler de. Hem suçlu hem güçlüydüler.</p>

  <p>Sonraki günlerde Yaban Mahallesi'nde oturanlara duyulan nefret hızla arttı. Öldürülen hamalın komşuları&nbsp;olan hamallara yük taşıtmadılar. Gündeliğe giden kadınlara kapılar açılmadı. Yaban Mahallesi'nin çocukları girdikleri her sokaktan kovalandılar. Gençleri kıstırıldıkları&nbsp;yerde dövüldüler. Şehir yabanları açlığa terk etti. Sonunda yollara düşüp gene istenmeyecekleri başka şehirlere&nbsp;gittiler. Çok az kişi kaldı geride, onlar da sindiler, kuytu&nbsp;köşelere çekilip yaşananların unutulmasını beklediler.</p>

  <p>Bir süre sonra her şey unutuldu. Hamalın ölümünün hesabını verecek kimse kalmadı. Şehir Mürşit'in yaptığını yaptı, günahını nokta kadar küçülttü, hafızasının derinlerine, üstüne yığılanlardan sonra çıkarılması&nbsp;mümkün olmayan bir yere gizledi.</p>

  <p>Polis ertesi gün Cumhur'u da bırakmıştı. Yaz boyunca karşılaşmadılar. Ama sonbaharda, ortaokula başladığında birkaç kez gördü, her seferinde o tedirgin edici korkuyla, o geceyi hatırlamak korkusuyla eli ayağı titredi, yolunu değiştirdi. Derken birtakım rivayetler&nbsp;geldi kulağına, yaşını büyütüp askere gitmiş dediler,&nbsp;İstanbul'da inşaatta çalışıyormuş dediler, terk etmiş buraları dediler. Hangisi doğruydu bilmiyordu, ama sonuçta karşılaşmaz oldu, rahatladı. Yine de uzun bir süre&nbsp;Cumhur ansızın karşısına çıkacakmış gibi korkarak yaşadı. Et Meydanından geçemedi, Yaban Mahallesi'nin yakınına bile uğramadı.</p>

  <p>Sonra zaman silindir gibi geçti üstünden.</p>

  <p>Annesinin kapattığı odada ancak sabaha karşı uyuyakaldığını, rüyasında patlayan bir göz gördüğünü, bu gözün sahibinin Cumhur olduğunu, çığlık atarak uyandığını, birkaç gün kendini bilmeden sayıklayarak yattığını, anne babasının sürekli fısıldaştıklarını, ona dehşetle&nbsp;baktıklarını, aylar boyunca ona iyiyi kötüyü anlatmaya&nbsp;çalıştıklarını hayal meyal hatırlıyor ama vahşeti tümüyle&nbsp;ne zaman unuttuğunu hatırlayamıyor. Unuttuğu o geceden ağır bir araz kaldı. Yıllardır dinmeyen, korkuya benzer bir his yüreğinin sürekli çarpmasına neden oluyor.&nbsp;Ancak içerse, çok içerse, alkol damarlarını doldurursa&nbsp;hafifliyor hayatını zehir eden, korkuya benzer bu his.</p>
</body>
</html>
