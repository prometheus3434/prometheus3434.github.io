<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h3 id="sigil_toc_id_3">4.</h3>

  <p>Kış geldi çoktan. Önce günler kısaldı. Işık dağların ardında daha çabuk kaybolur oldu. Sokak lambaları yandığında, henüz akşam ezanı okunmamış; ama çarşıdaki dükkânların çoğu kapanmış, şehre sessizlik çökmüş oluyor. Sanki her yıl akşam biraz daha çabuk iniyor, el ayak daha&nbsp;erken çekiliyor. Ya dağlar yükseldi ya da güneş küstü.</p>

  <p>Mürşit iyi ki Madenci geldi diye düşünüyor, iyi ki ev tutmaya kalkmadı. Burada, onun bu hazin, bu acıklı otelinde kalıyor. İçinde kaynaşan, çarpışan kelimeler sese&nbsp;dönüşüp bir yere varabiliyor böylece. Yazmayı başaramadığı sözlerin bir dinleyeni var artık. Kelimeleri özgürlüğe kavuştu.</p>

  <p>Madenci'yle tanışana kadar yaz kış, avludaki çardağın altına koyduğu muşamba kaplı masada tek başına içerdi. Çevresinde konuşmaya değer birini bulamadığı&nbsp;için kelimeler beyninde kanatlı böcekler gibi uğuldardı.&nbsp;Artık birlikte içiyorlar. Rakı alma işini sıraya bindirdiler,&nbsp;yetmişlik şişeyi bir gece biri alıyor, bir gece öbürü. Madenci’nin maaşı iyi, para biriktirmeye de niyeti yok, her gece&nbsp;masaya plastik kap içinde kebap koyuyor, Mürşit’e de&nbsp;plastik bir çatal uzatıyor. Ama Mürşit yiyemiyor, içi almıyor. Yiyeceği her lokma sanki onu hayata bağlayacakmış&nbsp;gibi geliyor, oysa bağlanmak istemediği şey hayat.</p>

  <p>Madenci de pek farklı görünmüyor. Sanki kebap değil çamur çiğniyor. Öylesine mutsuz ki varlığının her parçası ölelim de kurtulalım diye bağırıyor.</p>

  <p>“Abi bi çatal ye bari," diye ısrar ediyor.</p>

  <p>Yemeği paylaşırlarsa içinde boğuldukları kederi de paylaşacaklarını sanıyor ama kederi paylaşmak acıyı azaltmıyor, arttırıyor.</p>

  <p>Bazen yağmur tıpırdıyor tepelerinde. Havalar bozmaya başlayınca Mürşit kurumuş asma çardağının üstüne kalınca bir naylon attı, uçlarını asmanın vaktiyle dolandığı ahşap direklere bağladı. Sağlam bir tente olmadı ama en azından yağıştan koruyor.</p>

  <p>Temmuz aşırı sıcak geçti, kabloları eriyen elektrik tellerinin tutuştuğu bile oldu, şehir tümden yanacak&nbsp;zannettiler. Ağustosta rakıya buz dayanmıyordu. Sonbaharın tatlı serinliği yerini acı soğuğa bırakınca buzsuz&nbsp;içmeye başladılar. Madenci’nin başına bere geçirip içi&nbsp;kürklü deri montunu giydiği akşam, Mürşit vakit geldi&nbsp;dedi, avlunun bir köşesindeki hurda yığından paslı bir&nbsp;peynir tenekesi çıkardı, Kibar'ın lobideki sobayı tutuşturmak için parçaladığı tahtalardan, kömürlüğe istif ettiği ince odunlardan bir ateş yaktı.</p>

  <p>Geceleri ateş dolu tenekeyi aralarına koyuyorlar, ellerini uzatıp ısınıyorlar. Alevler gözlerinde oynaşıyor. Arada bir başlarını kaldırıp naylon tentenin kenarlarından gökyüzüne bakıyorlar. Yazın tente yokken, etraf tamamen karanlığa büründüğünde, kurumuş asmanın incecik dalları arasından yıldızları görebiliyorlardı ama artık gökyüzü kar taşıyan ağır bulutlarla kaplı.</p>

  <p>Şehirde hayat anlaşılmaz bir şekilde değişiyor. Havada sık sık arızalı bir neşeyle yer değiştiren tuhaf bir keder var, bazen öfkeye dönüşüyor. Atlantik hariç, meyhanelerin tümü kapandı. Ona da sahibi Muhsin Abi raporlu deli diye dokunmuyorlar.</p>

  <p>Muhsin Abi şehrin yerlilerinden, çok da sevilen biri. Hastalığı tam ne, nüksedince ne oluyor, bilen yok. "Hanım anlamasa kafayı üşüttüğümü, yanarsınız beyler,” diyor, gülüyor. Karısı kapı yerine pencereden çıkıp yağmur&nbsp;oluğuna tutunarak aşağı inmeye başlayınca anlıyormuş&nbsp;iyi olmadığını, öyle söylüyor, yalan mı doğru mu bilmiyorlar, söylerken gülüyor çünkü. Kötüleyince oğlu alıp&nbsp;götürüyor onu, uzak bir şehirde bir hastaneye yatırıyor.&nbsp;Yokluğunda meyhaneyi garsonları işletiyor. Birkaç ay&nbsp;sonra çıkıyor, giyinip kuşanıyor, siyaha boyattığı saçlarını, ince bıyıklarını tarıyor, kapıya dikiliyor. “Her şey yolunda beyler, buyrun," diyerek müşterilerini karşılıyor.</p>

  <p>Mürşit eskiden ara sıra giderdi Atlantik'e, hâlâ birkaç arkadaşı varken. Muhsin Abi'nin en dipte, yazarkasanın bulunduğu masada oturduğunu görürdü, önünde bir kadeh, birkaç meze, ilaçlarını yanındaki rafa dizmiş. “Nasılsın Muhsin Abi?" “Bomba! Bomba!” Ama sağlığı iyice&nbsp;bozuldu artık, deliliği bir yana, karaciğeri iflas etmiş diyorlar, bugün yarın ölür. Böylece bir zamanlar az çok&nbsp;şehre benzeyen bu yarı ölü şehirdeki son meyhane de&nbsp;kapanır.</p>

  <p>Görünürde Mürşit'ten başka içen kalmadı. Ama eski sarhoşlar hâlâ sarhoş, çoğu kendi gizli köşesinde içiyor artık. Gene de tek başına içilmiyor. Bu yüzden eskilerin&nbsp;bazıları içki masalarında bir araya gelmek için yollar arıyorlar, buluyorlar da. Geceye doğru şehrin sapa sokaklarında sessiz bir hareket başlıyor. Kepenklerini indirmiş&nbsp;birkaç köftecide evlerine yatmadan yatmaya uğrayan&nbsp;ayyaşlar için gizli sofralar kuruluyor. Mezeler çok kötü&nbsp;ama fiyatlar yüksek. Talep çok ne de olsa. Mürşit de birkaç kere gitti bunlara ama pek sarmadı, para sıkıntısı&nbsp;vardı zaten. Sonra Madenci geldi, gerek kalmadı.</p>

  <p>Herkesin bildiği bu sır lobide konuşuluyor bazen. Civar esnaftan bazıları dükkânını geceleri meyhaneye&nbsp;çeviren köftecilerin zengin olduklarını söylüyorlar. Sözde suçluyorlar, eleştiriyorlar ama köftecilerin kazandığı&nbsp;paraya haset ettiklerini saklayamıyor hiçbiri, kıskançlık&nbsp;yüzlerinden okunuyor. Hepsinin aklından geçen aynı&nbsp;şey: Madem bende yok onda da olmasın. Kendilerine engel olamıyorlar, bu gizli meyhaneleri ihbar ediyorlar. İhbar edilen yer kapanıyor, sonra başka bir yerde yenisi&nbsp;açılıyor, yine gizlice.</p>

  <p>Gençler biracı, rakı pahalı ne de olsa. Onlar dağıtım kamyonunu dükkânın önüne çekerek meraklı gözleri perdeleyen marketçinin deposunda, gazoz kasalarının üstünde, kuruyemiş ve cips paketleri açarak, şişeleri elden&nbsp;ele geçirerek, hayatı yemiş bitirmiş, sonra da kusmuşlar&nbsp;gibi içlenerek içiyorlar.</p>

  <p>Özgür gece yarısına doğru çay içerek tavla oynayan, televizyon seyreden son müşteriler de esneyerek odalarına çıkınca kolları sıvıyor, Kibar'la birlikte çay bardaklarını topluyor, sigara izmaritleriyle dolu kül tablalarını boşaltıyor, oraya buraya çekilmiş sandalyeleri yerlerine yerleştiriyor, kapıyı açıp içeriyi havalandırıyor. Oğlunu canla başla çalışırken görmek Mürşit'in duygularını karıştırıyor. Babamın oğlu o olmalıydı diye düşünüyor, ben, oğlum gibi bir oğul olsaydım babam mutlu ölürdü; oğlum&nbsp;babamın istediği gibi bir oğul olduğu için ben mutsuz&nbsp;öleceğim.</p>

  <p>Kibar işi bitince kapıda dikilip bir sigara içiyor efkârlı bir yüzle, izmaritini sokağa atıyor, odasına gidip yatıyor. Mürşit'le Madenci avluda rakı içiyor oluyorlar o sırada. Kibar yatar yatmaz horlamaya başlıyor, sesi ta avludan duyuluyor. İki uykusuz bu gamsız horultuya kulak&nbsp;veriyorlar, bir zavallının uykusunu kıskanıyorlar.</p>

  <p>Özgür işi bittikten sonra çoğunlukla eve, bazen de marketçinin deposuna gidiyor. Babası gibi içkiye düşkün&nbsp;değil, kırk yılda bir içiyor, o da arkadaşlarına uymak için.</p>

  <p>Bazen çakırkeyif oluyor; ama Mürşit sarhoş olduğunu henüz görmedi.</p>

  <p>Özgür arkadaşlarıyla buluştuğunda ne yaptığını babasının bilmediğini sanıyor. Oysa Mürşit’in cümlelerin arkasındakileri okumak, farkında olmadan bırakılan işaretleri görmek gibi bir yeteneği var. Kendi ruhunun durgun sularına dalıp gitmiş bir adamdan beklenmez ama&nbsp;konuşulan şeylere kulak vermeyi seviyor, hikâye dinlemekten hoşlanıyor. Arada bir özleyip de kitaplardan okudukları sayılmazsa, bu silik insanların anlattığı canlı hikâyeler onun dışardaki dünyayla tek bağı.</p>

  <p>Oğlu böyle bir şehirde sır saklamanın imkânsız olduğunun da farkında değil. Öğrenecek elbet, bir gün şehir dediği şeyin birbirini gözleyen sayısız gözden ibaret olduğunu o da anlayacak. Ama buna çoktan alışmış olacak&nbsp;ya da daha fenası başkalarını gözleyen sayısız gözden biri&nbsp;haline gelecek.</p>

  <p>Epeydir Mürşit’in kulağına şehirde biraya esrarın eşlik ettiği geliyor. Başta Özgür için endişelenmişti, sonra dikkat etti, esrar içmesi muhtemel arkadaşlarıyla görüşmüyor, rahatladı. Ama aynı anda içinde bir yer sızladı.&nbsp;Oğlu yasak korku tanımasın, hayata iştahla saldırsın isterdi, merak etsin, kurcalasın, sınırları zorlasın. Öte yandan baba sonuçta, oğlunun başına bir şey gelecek diye ödü&nbsp;kopuyor.</p>

  <p>Özgür'ü sadece gördüğü, imrendiği maddi şeylerin çektiği kanısında. Oğlunun isyankâr heyecanları olmadığını, bu şehri kafes gibi saran dağların ardında ne olduğunu hiç merak etmediğini düşünüyor. Oğlunun hayatı&nbsp;da hayalleri de bu kafesle sınırlı olduğu için üzülüyor.&nbsp;Daha on dokuz yaşında yaşlanmaya başlayan bir oğlum&nbsp;var diye düşünüyor. Şükran buna olgunluk diyor, oteli&nbsp;Mürşit’e rağmen çekip çeviren oğlu çabucak olgunlaştığı&nbsp;için gurur duyuyor. Oysa Mürşit'e göre bu daha oluşmadan çürüme, ama böyle düşündüğünü Şükran’a söylemiyor, söylerse aralarındaki mesafe daha da açılacak diye&nbsp;korkuyor.</p>

  <p>Esrar bazen onun da aklını kurcalıyor, kederini hiçbir şey dindirmediği için. Şehrin karanlık işlerine bakan birkaç serseriye esrar getirenlerden biri olduğunu tahmin ettiği bir kamyoncu var, ara sıra otele geliyor. Yük&nbsp;bulamadığı veya işinin aksi gittiği olursa bir hafta kaldığı&nbsp;oluyor. İri yarı, göbekli, gözleri kanlı bir adam, elleri nasırdan meşine dönmüş. Sırtında hep aynı kirli, kareli gömlek var. Akşamları kebapçıya gidiyor, yemek yiyip geliyor,&nbsp;ağzında bir kürdan, doğruca odasına çıkıyor. Bir süre sonra iniyor. Mürşit adamın halinde bir durgunluk, bir gevşeme görüyor. Kanlı gözlerinde herhangi bir ifade kalmamış, bomboş. Kendini kanepeye bırakışında huzur diyemeyeceği bir sakinlik okunuyor. Çekti herhalde diyor.</p>

  <p>Bir keresinde ne içiyorsan ondan bana da ver diyecekti neredeyse. Adam bir haftadır otele postu sermişti, kamyonu bozulmuş, parça bekliyormuş. Kırk yıl önce de&nbsp;böyle parça beklerdi kamyoncular, hâlâ bekliyorlar, bu&nbsp;şehirde ileri giden pek bir şey yok. Belki de adamın işine&nbsp;geliyordur kamyonun bozulması, karanlık yollarda direksiyon sallamaktansa mecburi bir dinlenme oluyordur.&nbsp;Her ne ise, kamyoncu yine kanepenin ortasına oturmuş,&nbsp;boş, süzgün gözlerle tavana bakıyordu, sanki tavanda güzel bir film oynuyor. Mürşit sonsuz kederinin ilacı kamyoncunun cebindeymiş gibi yanına gitti, oturdu. Adamın&nbsp;evrende kaybolmasına, derinlere dalmasına imrendi, kamyoncunun daldığı yerin boşluk olduğunu biliyor oysa.</p>

  <p>Bu kederli halinin bir iki kişinin dikkatini çektiğini biliyor. Ama sadece duyarlı olanlar fark ediyor bunu, sebepsiz ya da sebepsiz sanılan kederin ne olduğunu bilenler. Pehlivan böyle biri mesela. Derin bakışlı gözlerinde&nbsp;bazen kendininkine benzer bir keder okunuyor. Yetmişi&nbsp;çoktan geçti ama hâlâ dinç, dimdik yürüyor. Her gün en&nbsp;az otuz tane sardığı basma tütün yüzünden duvarlara&nbsp;dayanıp boğulurcasına öksürdüğünü görmese, Mürşit&nbsp;hiç ölmeyeceğini düşünecek. Mahallede Pehlivan'a dayı&nbsp;diyorlar, emmi diyorlar, hacı olmadığı halde hacı diyorlar&nbsp;ama o sadece Pehlivan diyor. Sanki başka bir şey derse&nbsp;ihtiyar gözlerindeki o derin bakışı kaybedecek, düşkünleşmiş bir pehlivan karikatürü olacak.</p>

  <p>Madenci'nin gelişinden önceki sene, bir sonbahar gecesi tek başına avluda demleniyordu yine. Uzaktan uğultu halinde müzik sesi geliyordu. Belediye şenlik, festival bir&nbsp;şey uydurmuş, İstanbul'dan şarkıcı türkücü getirtmiş, Et&nbsp;Meydanı'na sahne kurulmuş, mikrofonlar, hoparlörler.&nbsp;Herkes meydanda toplanmıştı. Otel müşterileri de gitmişti, kimse yoktu ortalıkta. Şarkıcılar Beyazıt'ın otelinde kalıyor diye Özgür çok buruktu, Beyazıt'ın oğlu şarkıcının birine CD'sini imzalatmış. Özgür için mesele&nbsp;imzalı CD değildi, oteldi, otel müşterisiydi; ama Mürşit&nbsp;gene anlamamış gibi yaptı.</p>

  <p>"Bırak oğlum böyle boş işleri,” dedi.</p>

  <p>"Dolu olan ne?” dedi Özgür, gözlerinde ansızın parlayan bir kıvılcımla.</p>

  <p>Cevap beklemiyordu, döndü gitti. Mürşit'in içi sızladı, Özgür'ün burulmasından çok, kendini babasına benzettiği, onun gibi davrandığı için. Rakısını alıp avluya çıktı.</p>

  <p>İçinde hep o derin boşluk ve boşluğu dolduran ağrıyla içerken arkasında bir ayak sesi duydu, Kibar'ın topuklarına bastığı ayakkabılarının sürünen sesine benzemiyordu, ondan başka da avluya gelen olmaz. Dönüp baktı, Pehlivan gelmiş, çıplak ayaklarında naylon hela&nbsp;terlikleri, bir elinde tespih, öbüründe bir kâse üzüm. Hâlâ yaz sıcağı hüküm sürdüğü halde gömleğinin üstüne&nbsp;solmuş, lacivert bir hırka giymişti. Üzümü masaya koydu, köşedeki hurdaların arasından bir sandık alıp geldi,&nbsp;yanına oturdu.</p>

  <p>Babası oteli dedesinden devralıp adam ettiğinde, karşı arsada Pehlivan'ın altında ahırı olan, iki katlı, cumbalı, eski mimari tarzı bir evi vardı. Karısı hayattaydı, gençti,&nbsp;bahçeye bembeyaz çarşaflar yayar, tarhana kuruturdu.&nbsp;Büyük oğlu evlenme çağına gelince Pehlivan o güzelim&nbsp;evi yıkıp daha geniş, iki katlı, betonarme bir ev yaptı.&nbsp;Küçük oğlu nişanlanınca üçüncü katı çıktı. Şimdi çatısı&nbsp;yapılmamış bina dördüncü katı çıkmasını bekliyor.</p>

  <p>Pehlivan'ı kendini bildi bileli tanıyordu ama sadece üç beş cümleyle hatır sorarlardı karşılıklı, bir gün bile&nbsp;oturup konuşmuşlukları yoktu, bu yüzden ihtiyarın gelişine şaşırdı.</p>

  <p>"Bizimkiler çoluk çocuk festivale gittiler," dedi Pehlivan. "Gelinler bile durmadı evde."</p>

  <p>Mürşit “Benimkiler de gitmiştir herhalde," dedi. "Ne anlıyorlarsa bu gürültüden.."</p>

  <p>"Gençler, kanları kaynıyor."</p>

  <p>Kibar da konsere gitmişti, çay ocağında kimse yoktu. Mürşit çay getirecek oldu ama Pehlivan uykusu kaçar diye istemedi. Bir bardak suyu yudum yudum içerken&nbsp;işten güçten dert yandı. Rençperler tarlayı derin sürmemişler, buğdayına sinek dadanmış. Bu sene hasat düşecekmiş. Küçük torunu ortaya başlayacakmış; ama okumayacağım diye tutturmuş, babası bir temiz dövmüş,&nbsp;zor almışlar elinden. Özgür'ü sordu, ne zaman askere&nbsp;gideceğini.</p>

  <p>Mürşit "İki buçuk senesi var daha," dedi.</p>

  <p>Havaların hâlâ sıcak gitmesinden konuştular, belediyenin milletin parasını şarkıcılara yedirdiğinden, burası için fazla pahalı olan Tuzlukaya Konakları'ndan ev alanlarda akıl olmadığından, hastalardan, düğünlerden, ölenlerden, kalanlardan.</p>

  <p>Konuşulacak şeyler bitti. Sustular. Pehlivan meydandan gelen türkülere hiç benzemeyen bir türkünün sözlerini mırıldandı içli içli, müziksiz.</p>

  <p>"Acı kavak senin meyvan yeyilmez. Yârin sırrı yâd ellere verilmez. Güzel durur iken çirkin sevilmez.."</p>

  <p>Bakıştılar, buruk bir havayla gülüştüler, ikisi de karardı sonra. Sustular bir süre, uzaktan gelen müziği dinlediler.</p>

  <p>Pehlivan “Senin için ağrıyor," dedi.</p>

  <p>Mürşit içinin ağrısından konuşmak istemiyordu, anlatabilmek için bomboş sözler edecek, kimsenin anlamayacağı, sıkılıyorum işte, sebebi yok diyecek, başka ne söyleyebilir ki. Ama ihtiyarın gözlerinde bunca yıllık karısında bile rastlamadığı bir anlayış gördü. Kendini tutamadı.</p>

  <p>"Çok." dedi inleyerek.</p>

  <p>“Dermanı yok mu?"</p>

  <p>"Sebebi yok ki dermanı olsun."</p>

  <p>Yıllar önce unuttuğu bir sebebi vardı aslında, bu ağrıya hafızasının dehlizlerine gömdüğü günahının neden olduğunu belli belirsiz hissediyordu; ama kırk yıldır hatırlamamak için elinden geleni yapıyordu, sızlayan içini&nbsp;kurcalamıyordu, kurcalarsa ruhundaki çıban patlayacak,&nbsp;zaten zor dayandığı dünya tümden irine batacak.</p>

  <p>Anlayamazsın der gibi baktı, rakısından içti bir yudum. Pehlivan içini çekti.</p>

  <p>“Bilirim," dedi. “Kızımdan.. onun da hep içi ağrırdı.. sebepsiz."</p>

  <p>Mürşit, Pehlivan'ın ölmüş kızının acısını hâlâ çektiğini anladı, şaşırdı. Halbuki ihtiyarın hiç ölmeyecekmiş gibi yaşadığını düşünüyordu, kendince bir neşeyle, inatla, hasat hesabı, ürün hesabı, arazi hesabı, ilaçlama, gübre, yevmiye hesabı yaparak, dünyaya eliyle koluyla sarılarak.</p>

  <p>Pehlivan tabakasını çıkardı, ikisine de birer sigara sardı. Sapsarı, altın rengi bir tütün, yaprak halinde alıyor,&nbsp;akşamları oturup tahta üstünde ince ince kıyıyor, elli senedir. Yaktılar, Pehlivan daha ilk nefeste uzun uzun öksürdü, asmanın dibine tükürdü.</p>

  <p>Et Meydanı’ndan gelen ses yükseldi, bu kez moda bir şarkı, ikisinin de bilmediği. Rüzgâr sesi mahallenin&nbsp;üstünde gezdiriyordu, ses bir yükseliyor, bir alçalıyordu.</p>

  <p>“Camiye gitsen.." dedi Pehlivan “dua, namaz iyi gelir.”</p>

  <p>“Gittim," dedi Mürşit. “Bir faydası olmadı."</p>

  <p>Pehlivan “İlaç gibi," diye mırıldandı. “İlaç bile inanırsan yarar diyorlar."</p>

  <p>Mürşit keşke inanabilseydim diye düşündü, inanmak dayanak olabilir, sonsuz hayata inanmak bu kısa ama acılı dünyaya tahammül etmenin en mümkün yolu.&nbsp;Ama elinden gelmedi, başaramadı; içinin huşuyla dolması, ağrının yerini huşunun alması umuduyla her gittiğinde, caminin uçuk yeşil boyalı duvarlarına bakakaldı;&nbsp;içinde aynı ağrıyla dolu aynı boşluk, kuru bir iskelet sanki bedeni. Boşluk gitmiyor, başka şeyle de dolmuyor.</p>

  <p>Pehlivan’ın bunu anlamış olmasına şaşırdı, herkes kadar inanıyormuş gibi davrandığını sanıyordu; en fazlası farzı sünneti tümden boşlamış, inancı epeyce gevşek&nbsp;biriymiş gibi. O derin bakış diye düşündü. Pehlivanın&nbsp;derin bakışlarının bir hikmeti varmış, insanın içini okuyormuş.</p>

  <p>“Sana faydası oldu mu?" diye sordu niye sorduğunu pek de bilmeden.</p>

  <p>Pehlivan elinden düşürmediği tespihini kalbine değdirdi.</p>

  <p>“Hayattayım,” dedi. "Yarı bu hayattayım, yarı öteki hayattayım." Sesi hafifledi. “Vaktimizi bekliyoruz işte,&nbsp;ama gelmiyor.”</p>

  <p>Mürşit ona da faydası olmamış diye düşündü.</p>

  <p>Başlarını kaldırıp gökyüzüne baktılar. Herkes meydana, konsere gittiği için evlerin ışıklarının çoğu sönüktü, sokağın lambaları harap otelin ve gecekondu irisi bakımsız apartmanların arkasında kaldığı için avluya herhangi bir ışık düşmüyordu. Karanlıkta yıldızlar devleşmiş gibi geldi Mürşit’e, gözlerini dikmiş bakarken. Dünyanın dışından, milyonlarca yıl uzaktan ona bakan bu yıldızlar evrenin akıl almaz sonsuzluğunu değil, bu dünya üzerindeki yalnızlığını, yabancılığını, gereksizliğini&nbsp;hatırlatıyordu ona, içini ürpertiyordu. Haline gülesi geldi birden.</p>

  <p>“Gökyüzünde yalnız gezen yıldızlar.." dedi, acı bir alayla.</p>

  <p>“Yeryüzünde sizin kadar yalnızım,” diye tamamladı Pehlivan, güldü.</p>

  <p>İyi yaşamış, çok gezmiş, dünya görmüş adamdı; ölümünü beklediği halde zamanın ipini hâlâ elinde tutuyordu.</p>

  <p>Onlar yıldızlara bakarken müzik sustu, meydandaki eğlence bitti.</p>

  <p>Birden arkalarında kalan sokakta gürültü başladı. Konser dağılmıştı, insanlar kalabalık gruplar halinde konuşarak, gülüşerek evlerine dönüyorlardı. Otel müşterileri geldiler, odalarına çıktılar, kapılar açıldı kapandı,&nbsp;pencereler açıldı, kapandı, hayat sesleri. Pehlivan’ın evinin ışıkları yandı.</p>

  <p>“Benimkiler döndü,” dedi “ben de gideyim artık..”</p>

  <p>Oturduğu sandıktan kalktı, bir şey söyleyecekmiş gibi baktı, söylemedi. Sevecenlikle Mürşit’in omzuna&nbsp;dokundu, gitti.</p>

  <p>Otelde gürültü iyice arttı. İkinci katta kalan iki kardeşten biri telefonla annesiyle konuşmaya başladı. Çekmediği için avazı çıktığı kadar bağırıyordu, babasının ameliyatı iyi geçmiş, merak edecek bir şey yokmuş. Öbür kardeş çekirdek yiyordu, kabuklarım aşağı tükürüyordu, biri rakı bardağına düşünce Mürşit’in tadı kaçtı. İçeri&nbsp;girdi.</p>

  <p>Kamyoncunun otele ilk gelişiydi, adamın lobide oturduğunu gördü, gözleri tavana dikili, başka bir dünyaya gitmiş sanki. Sonra kulağına geldi adamın şehre esrar getirdiği.</p>

  <p>Kamyoncu fazla sık gelmeye başladı. Ayda bir iki, mutlaka düşüyor. Eski hapçılardan bir manifaturacı Hakkı var, belli etmiyor ama müşterisi olmuş anlaşılan. Eskiden otelin önünden bile geçmezken haftada bir uğrayıp&nbsp;kamyoncuyu sorar oldu. Kibar, Hakkı'yı kamyoncuya&nbsp;para verirken görmüş, çok tedirginmiş, parayı çaktırmadan verirken sağa sola bakıyormuş.</p>

  <p>"Başka ne işi olacak Allah'ın kamyoncusuyla?" dedi. "Esrar alıyor."</p>

  <p>Mürşit "Sen kendi işine bak," diye tersledi. "Sana ne elâlemin aldığından verdiğinden."</p>

  <p>Madenci de esrardan bahsetti. Bir akşam işçilerin kaldığı barakaya girmiş, içerisi buram buram kokuyormuş.</p>

  <p>"Toplanmış içiyorlardı/' dedi. "Beş dakika durdum, havadan sudan laflayıp çıktım. Gencecik çocuklar hepsi,&nbsp;ürkütüp tatlarını kaçırmak istemedim.”</p>

  <p>"Nasıl anladın?" dedi Mürşit. "Açıkta mı içiyorlardı?"</p>

  <p>Madenci “Ben içeri girince sakladılar/' dedi. "Görmedim. Ama kokusunu tanıyorum, üniversitedeyken denemişliğim var."</p>

  <p>"Ben de İstanbul’da okurken aramızda konuşurduk arkadaşlarla," dedi Mürşit. "Bulsak da bir denesek diye."</p>

  <p>Madenci hayretle sözünü kesti.</p>

  <p>"Sen İstanbul’da mı okudun?"</p>

  <p>Çok şaşırmıştı, gri mavi gözlerinde canlı bir bakış vardı. Ama birden gözlerini kaçırdı. Mürşit, onu üniver-</p>

  <p>siteye yakıştıramadığını belli ettiği için utandığını anladı, anlayışla gülümsedi.</p>

  <p>Madenci “Ne okudun?" diye sordu.</p>

  <p>“Felsefe. Bitiremedim ama."</p>

  <p>"Niye?”</p>

  <p>Mürşit hemen cevap veremedi, içinin sızısı durulsun diye bekledi biraz.</p>

  <p>“Babam felç oldu,” dedi. "Mecburen döndüm.”</p>

  <p>Hayatına şekil veren mecburiyetler geçti aklından. Bunlara bir de bitmek bilmeyen suçluluk hislerini ekledi, sonuç şu anda olduğu şey: hiçlik.</p>

  <p>Acı bir geçmiş doldu içine. Üniversiteyi kazandığını öğrendiği gün, suçluluk hissinin yerini hiç iyileşmeyen,&nbsp;derin bir kırgınlığın aldığı tek gündü. O günden başka&nbsp;böyle narin bir yerinden kırıldığını hiç hatırlamıyor. Postacı felsefeye girdiğini gösteren kâğıdı getirdiğinde, babasının yüzünde beliren anlatılamaz derinlikteki hayal&nbsp;kırıklığıyla başlayan o sonuçsuz yolculuğun acısı hiç dinmedi.</p>

  <p>Babası aferin oğlum diyeceğine "Tahsil edecek başka şey bulamadın mı?” demişti. Tükürür gibi bakıyordu yüzüne. Mürşit'in sevinci bir an sürdü. Bahşiş bekleyen&nbsp;postacı getirdiği kâğıdın müjde olmadığını anlamıştı,&nbsp;usulca sıvıştı. Kibar zor anlarda olduğu gibi yok olmuştu&nbsp;yine. Lobide kimse yoktu, baş başa kaldılar.</p>

  <p>Babasına söyleyecek ağır, okkalı, bir cümle aradı o gün; öyle bir cümle söylesin ki babası hayatı boyunca&nbsp;unutmasın, içinde yara olsun. Bulamadı. Bulsaydı hayatında bir şey değişir miydi, en azından bitmeyen bu sızı&nbsp;daha dayanılır olur muydu ya da babasının hakaret dolu&nbsp;bakışlarının altında başını eğmek yerine başını kaldırmak onu başka bir adam yapar mıydı, hâlâ bilemiyor.</p>

  <p>Bildiği tek şey babasının taş, kendisinin ateş olduğu. Birbirlerine etki etmediler. Babası, hancı değil yolcu olmak istediğini asla anlamadı. O da babasını anlamadı,&nbsp;oteli ayakta tutmasını niye bu kadar çok istediğini.</p>

  <p>İkisi de günü ortadan bölen bir şey olmamış gibi işe güce devam ettiler o gün. Ama yatak odalarında annesiyle babası arasındaki gönderirim göndermem kavgası günlerce sürdü.</p>

  <p>Babası "Hadi doktor mühendis olmayacak, bari iktisat okusaydı da otelde işe yarasaydı," diyordu. Annesi de Mürşit'in seçiminden pek mutlu değildi. Ama yine de&nbsp;"Okusun da ne okursa okusun,” diye diretiyordu. Babası&nbsp;sonunda kabullendi. Kabullenmekten çok Mürşit'ten&nbsp;vazgeçti.</p>

  <p>“Hadi git..” dedi "git oku da başın göğe ersin..”</p>

  <p>Böylece aralarındaki zoraki bağ koptu, baba oğuldan çok birbirlerine karşı mecburiyet oldular. Ama kader Mürşit'in ipini çok kısa tutmuştu, onu İstanbul'a göndermesiyle geri getirmesi neredeyse bir oldu. Birbirleri için mecburiyet olan baba oğul, birbirlerinin cezası&nbsp;haline geldi. Mürşit babasının eseri olan oteli işletmek&nbsp;zorunda kaldı, babası da eserinin Mürşit için hiçbir değeri olmadığını acıyla izledi. Yıllarca izledi ve ağladı.&nbsp;Oysa ağlayan erkeklerden tiksinirdi.</p>

  <p>Mürşit yıllarca babasının ölmesini istediği için kendinden nefret etti, aynı zamanda bir türlü ölmediği için de babasından nefret etti. Babası inadına ölmedi, yıllarca,&nbsp;Mürşit ölmesini istediği için ölmedi.</p>

  <p>Kırgınlığı dinmediyse de babasını sürekli ağlarken görmekten çok acı duydu. İçinden bir yerden, kanıyla,&nbsp;etiyle ilişkili bir yerden ona bağlı olduğunu hissetti ama&nbsp;bu bağı zihninde, başka bir boyutta tazeleyemedi. Bu&nbsp;yüzden içi çürüdü.</p>

  <p>Madenci'ye bunlardan bahsetmedi o gece.</p>

  <p>İlk zamanlarda hep gündelik şeylerden konuşuyorlardı. Mevsimlerin tadının kaçtığından, bütün kötülüklerin anasının para olduğundan, siyaset yapmak için mide gerektiğinden. Pek de konuşmaya değer bulmadıkları bu&nbsp;sığ muhabbet sadece birkaç gün sürdü. Sonra başka şeylerden söz eder oldular, çağlardan, ağaçsız dağların ölüleri hatırlattığından, şefkat, tevekkül, kanaat gibi bilindiği&nbsp;sanılan ama zor tarif edilen şeylerin kaybolduğundan.</p>

  <p>Yazdan beri hemen her gece konuşuyorlar. Konuşmaktan yoruldukları için susuyorlar, sıkıldıkları için değil. Bazen öyle uzun konuşuyorlar ki, birbirlerine iyi geceler deyip ayrıldıklarında, Yanık Ekber Camii'nin müezzini sabah ezanını okumak üzere evinden çıkıp yola koyulmuş oluyor.</p>

  <p>Madenci duygusal taşlaşma çağına geçtikleri kanısında. İnsanın giderek daha az kelimeyle konuştuğunu, incelikli duyguları daha az hissettiğini, bu ikisinin arasında kesinlikle bir ilişki olduğunu düşünüyor.</p>

  <p>Mürşit hak veriyor. Madenci gelene kadar beyninde dönüp duran kelimelerin çoğu ağzından çıkmış değildi.&nbsp;Nasıl çıksın ki? Beni böyle ağır ağır bitiren şey, hamurumdaki melaldir dese mesela, kim anlayacak ki onu? Ya&nbsp;da hayat ve ölüm iki ucundan ateşe verilmiş bir ip gibi&nbsp;karşıt yönlerden yola çıkarlar ve karşılaştıkları yerde macera sona erer dese, kim karşılık verir? Zaten dinlemek&nbsp;istemezler. Buralılar en çok durgun huzurlarının bozulmasından korkarlar. Soyut olasılıklar hakkında konuşmazlar. Olmuşu konuşurlar ancak, değiştirmenin imkânsız olduğu, yaşanmış bitmiş şeyleri, onları da tahrif ederek, çalkantılı bir dedikodu, şehrin üstünden esip geçmiş&nbsp;bir rüzgâr olarak.</p>

  <p>Burada hayat çok kısa bir zamanın içinde geçer. Dün, dünden önceki birkaç gün, şimdi ve biraz da yarın,&nbsp;o da gelecek zaman kipinin en basit örnekleriyle: gelecek, yapacak, edecek. O kadar.</p>

  <p>Eskiden, gençken yani, ara sıra kendi kendine konuşur gibi böyle tuhaf şeyler söylerdi. Şükran o zamanlar dikkatle gözlerinin içine bakarak dinlerdi, anlıyormuş&nbsp;gibi yapardı. Mürşit karısının onu anlamadığını, hatta&nbsp;tam anlamıyla dinlemediğini bilirdi. Şükran kendi âleminde yarattığı, yaratıp âşık olduğu bir adama bakıyor&nbsp;olurdu. Ama insanın kendi âleminde yarattığı kişilerin&nbsp;de bir ömrü var. Tasavvur gerçeğe dönüşmeyince solup&nbsp;gidiyor.</p>

  <p>Şükran Mürşit'ten somut sorularına vereceği somut cevaplardan başka bir şey duymak istemiyor artık ---Tamirciyi aradın mı?---Özgür aradı.---Gelecek miymiş?—&nbsp;Ona sor.---Pazar için para bırakacak mısın?—Bıraktım&nbsp;ya!---Bu kadarcık mı?---Bu kadarcık.</p>

  <p>Böyle şeyler.</p>

  <p>Madenci’nin Mürşit'ten sekiz yaş küçük olduğu daha en başta ortaya çıktı. Yaştan baştan bahsederken bir yakınlık oldu aralarında. Kaydını yaparken nüfus cüzdanını almıştı, ama bakmadan bir köşeye atmıştı, defteri&nbsp;Özgür doldursun diye, bayılıyor zaten doldurmaya.</p>

  <p>"Neydi adın?" dedi. "Kusura bakma, sormuşumdur belki ama kafa kalmadı artık."</p>

  <p>Madenci "Sormadın," dedi. "Adım Uzay.”</p>

  <p>"Uzay. Vay be.. Anan baban amma iddialı bi isim koymuşlar sana.”</p>

  <p>"İddialı insanlardı.. gençken tabii ..”</p>

  <p>Mürşit tabii dedi içinden, kim iddialı olmaz ki gençken.</p>

  <p>“Sana Uzay mı diyeyim, mühendis mi?”</p>

  <p>“Madenci de.”</p>

  <p>“Niye?’'</p>

  <p>“İddiasız.”</p>

  <p>Daha o gece anlamıştı Madenci’nin de içinde bir yanardağ olduğunu. Genç adamın yüzüne yerleşmiş olan teessür ona kendi içindekini hatırlattı.</p>

  <p>Madenci'nin güzel bir adam olduğunu düşündü, kederin yakıştığı adamlardan. Uzun boylu ama narin görünüşlü. Yüzüne dökülen saçların arasında tek tük beyaz teller ışıldıyor. Bir mühendis için yüzünün hatlarını fazla&nbsp;ince buldu, şairane bir havası vardı. Griye çalan mavi&nbsp;gözlerinde tuhaf bir şey gördü. Sanki ağlayacak da gözyaşları akmadan katılaşmış, gözlerinin önünde bir tabaka&nbsp;halinde camlaşmış, ağlayamıyor. Parmağının ucuyla bir&nbsp;fiske vursa cam kırılacak, acı gözlerinden şelale gibi üstüne fışkıracak.</p>

  <p>“Evli misin?" diye sordu.</p>

  <p>Bir sessizlik oldu. Neden sonra cevapladı Madenci.</p>

  <p>“Evliydim."</p>

  <p>"Mutsuz muydun?”</p>

  <p>Madenci öyle bir yutkundu ki, bunun bildik bir mutsuzluk olmadığını hemen anladı; derin, acılı bir şey&nbsp;var arada, belli. Madenci güzel gözlerinin bütün hüznüyle Mürşit' e baktı. Bir şeyler anlatacak gibiydi, ağlamakla gülmeye çalışmak arasındaki o nazik ve acıklı hal&nbsp;içinde kaldı bir süre. Ansızın konuşmaktan vazgeçti.</p>

  <p>“Yarın başmühendis gelecek,” dedi. “Madene erken gitmem lazım.. Yatayım en iyisi.”</p>

  <p>Gitti. Mürşit arkasından baktı, anlatmanın zamanı gelmemiş demek ki. Anlatabilmek için anlatılacakların&nbsp;olgunlaşmasını beklemek lazım. Bir acıyı zamansızca anlatmak dokusunu bozar, beklemek lazım.</p>

  <p>Mürşit, kendine mühendis yerine Madenci diye hitap etmesini isteyen, zehir gibi akıllı bu genç adamın altın şirketinin ofisinde oturup deve yüküyle para kazanmak yerine toprağının bir yerinde altın olması ihtimaliyle aklını kaçıran bu kasvetli şehre gelmesinin, burada&nbsp;kendini dağlara vurmasının bir kaçış olduğundan emin.&nbsp;İnsan, ruhuna batan bir bıçakla yaşıyor olmasa, boğuntusundan kurtulmak için kendine yeni boğuntular icat&nbsp;eden bir şehre niye gelsin?</p>

  <p>Madenci neler yaşadığını anlatmıyor.</p>

  <p>"Olacak olan oldu,” diyor sadece.</p>

  <p>Ama bir gün acı olgunlaşacakmış, o gün Mürşit'e hikâyesini anlatacak, sonra kendini vuracağı başka bir&nbsp;dağ, kaybolup unutulacağı başka bir şehir bulacakmış.&nbsp;Hayatındaki her şey felakete gitmiş. Felaketi önleyememiş, zaten önlemek istemiş mi emin değilmiş. Öyle diyor. Şimdi boynunda bir yer seğiriyormuş, başı bağımsızlığını ilan etmiş.</p>

  <p>“Yaşanmıştan kurtulmak yok. Unutup kurtulmak yok. Toprağa girene kadar peşini bırakmıyor yaşanmış&nbsp;olan.”</p>
</body>
</html>
