<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h3 id="sigil_toc_id_2">3.</h3>

  <p>Sabah yine Cumhur'un dilinin pürüzlü, yapışkan hissi gidinceye kadar yüzünü yıkadı. Su buz gibiydi. Elleri, yüzü dondu. Ayakları çıplaktı, taşın soğuğu içine işliyordu. Evde bir tek oturma odasında soba yanıyor. Yatağa mı dönsün, sobanın başında ısınsın mı ya da otele&nbsp;gidip yıllardır birbirini takip eden boğucu günlerin bir&nbsp;yenisine mi başlasın, karar veremedi. Hepsi aynı ölçüde&nbsp;yorucu. Ruhunun yorgunluğu varlığının bir parçası oldu&nbsp;çoktandır.</p>

  <p>Yüzünü kurularken içeriye kulak verdi. Mutfaktan karısıyla oğlunun sesleri geliyordu. Yanlarına gidinceye&nbsp;kadar neşeli konuşmaları devam edecek. O gelince susacaklar, Mürşit'in yüzündeki keder neşelerini solduracak.&nbsp;Yanlarına gitmedi bu yüzden.</p>

  <p>Aynaya biraz daha yaklaşıp kendine baktı.</p>

  <p>Bir süredir neşe yutucu biri olduğunu düşünüyor, yüzünde etrafındaki neşeyi çekip yutan bir kara delik var&nbsp;sanki. Ne olduğunu bilemiyor ama bir şey var. Belki burnunun iki yanından çenesine uzanan iki derin çizgi, belki&nbsp;ağzındaki asimetri, kaşlarının kırgın kıvrılışı ya da bakışlarındaki acı. Her ne ise, varlığında rahatsız edici bir şey&nbsp;var. Ne zaman aynaya baksa içi ağrıyor. Kendini boşlukta&nbsp;dönerek ona buna saplanan, sahipsiz bir hançer gibi hissediyor.</p>

  <p>Çevresindekilerin küçük dünyalarına zarar veriyor, sebepsiz kederiyle herkesi yaralıyor.</p>

  <p>Şükran'ın "Çevirsene Özgür, yandı,” dediğini duydu. Ekmek kızartıyorlardı, kokusu Mürşit'e kadar geldi.&nbsp;Buzdolabı açıldı. Özgür tereyağını çıkarıyor diye düşündü, tereyağlı kızarmış ekmeği çok sever. Şükran âdeti&nbsp;olduğu üzere televizyonu açtı, ev birden sabah haberlerini okuyan spikerin canlı sesiyle doldu.</p>

  <p>Yine çok erken kalkmışlar diye düşündü Mürşit, hep erken kalkıyorlar.</p>

  <p>O da bir zamanlar erken kalkardı.</p>

  <p>Dünyadan henüz elini eteğini çekmemişken, hayat denen belirsiz ve cıva gibi akışkan şeyi hâlâ bir ucundan&nbsp;tutmaya çalışırken, oğlu üç dört yaşlarında, sarı kafalı,&nbsp;sevimli bir oğlanken, kızı insanı ağlatacak kadar masum&nbsp;bir çocukken, otel itibarını kaybetmemişken daha, bu&nbsp;yüzden iş bitmeyecek kadar çokken ve o hayatının çürüdüğünü, bir yere varmayan bu koşuşturmanın sonunda&nbsp;benliğinin kendisini terk edeceğini, geriye içinden yavrusu çıkmamış bir kuş yumurtasının çıtır çıtır kırılan, kurumuş kabuğu kadar değersiz bir şey kalacağını kabul&nbsp;etmeye yanaşmazken sabahları erkenden gözünü açardı.&nbsp;Yine de Şükran ondan önce kalkmış, camları açıp evi&nbsp;havalandırmış, kahvaltıyı hazırlamış, Özgür'e ekmek kızartıp tereyağı sürmüş olurdu.</p>

  <p>Şükran çok gençti o zamanlar ve bakır rengi, ışıltılı saçlarını hep atkuyruğu yapardı. Mürşit geceleri karısının&nbsp;oyalı yemenisini çıkarıp su gibi akan gür saçlarını elinin&nbsp;bir hareketiyle çözmesinden, sonra başını sallayıp omuzlarına dağıtarak yatağa girmesinden hoşlanırdı. O yıllarda&nbsp;Şükran’a karşı daha başka, daha derin bir şeyler de hissetmesi gerektiğini düşünüyordu ama hissedemiyordu. İlk-gençliğinin aşkı andıran, hafif duyguları sayılmazsa hiç&nbsp;âşık olmadığı için tam ne hissetmesi gerektiğini de bilemiyordu, bu yüzden hissettiği kadarıyla yetiniyordu.</p>

  <p>Evin neşesini yutmaya başlamamıştı daha. Gerçi o zamanlar evin pek de neşeli olduğu söylenemezdi. Babası hastaydı, her gün biraz daha kötüleşiyordu. Bu yüzden&nbsp;ev neşesiz, tatsız, bunaltıcıydı ama havasında bu bunaltıya uymayan, şaşırtıcı bir yaşama inadı vardı. Mürşit bu&nbsp;inadı fazla ısrarlı, hatta gereksiz buluyordu. Gerçi yaşamayıp ne yapılacağını da bilmiyordu, bunu pek düşünmek istemiyordu, düşünürse dayanamamaktan, içinin yine alıp başını gitme isteğiyle dolmasından korkuyordu.&nbsp;Kendini bütün sıkıntılara rağmen aksamadan yürüyen&nbsp;bu hayatın dışında tutuyordu sadece, sebebini kavramakta zorluk çektiği hayata uzaktan bakıyordu.</p>

  <p>O bu yaşama inadının çok saçma olduğunu düşünürken Şükran berbat hayatından şikayet etmeyi aklına bile getirmiyordu. Hayatı çözmüş, kabullenmişti çünkü, hayat böyle bir şeydir, eziyettir, sıkıntıdır, dertler bütünüdür,&nbsp;kaderin en sevdiği şey oyundur, felek kahpedir ve kahpe&nbsp;felekle, oyunbaz kaderle kavga etmenin bir faydası yoktur.</p>

  <p>Her şeye yetişiyordu Şükran, yorulmak nedir bilmiyordu. Mürşit'in felçli babasına bakıyordu mesela, vücudunu sabunlu bezle siliyordu, yatak yarası olmasın diye pudralıyordu, bacaklarını yirmişer kez kaldırıp indiriyordu, sakallarını tıraş ediyordu, tırnaklarını kesiyordu.&nbsp;Babası yatağa düşünce kıblesini kaybeden annesinin huysuzluklarına gık demeden katlanıyordu. Eskiden güçlü&nbsp;bir kadın olan annesi dirayetini kaybetmişti. Şükran'ın&nbsp;aksine, başta kader olmak üzere her şeyden şikayet ediyordu. Şükran bütün bu yorucu işlerin arasında çocuklarını da itinayla büyütüyordu. Hatta Mürşit'in birkaç ay&nbsp;arayla evlenen ve şehrin kendinden daha ölgün, daha&nbsp;çorak ilçelerine yerleşen iki kız kardeşinin dertlerine bile&nbsp;çare bulmak için çabalıyordu.</p>

  <p>Mürşit en çok buna tahammül etmekte zorlanıyordu. Hasret'le Gurbet onun en büyük hayal kırıklığıydı çünkü, gittiği yerden onlar için geri dönmüştü, başlarında erkek lazım olduğu için. Babasının yerine geçmişti,&nbsp;ikisini de okutmak için didiniyordu. Ama Hasret ve Gurbet evlenerek evden kaçtılar, evin acı tortusunu ona bıraktılar.</p>

  <p>Kız kardeşlerinin adları oldum olası çok saçma geliyor ona. İnsan kızlarına neden böyle acı duygular uyandıran adlar koyar ki? Babasına niye bu adları koyduğunu sordu bir gün.</p>

  <p>“Çünkü evlenip gidecekler,” dedi babası. “Bugün varlar, yarın yoklukları kalacak evde.”</p>

  <p>Gidecekler. Kız evlatlar gider, özgür değildirler, asla olmazlar ama yine de giderler, bir kafesten başka bir kafese. Erkek evlatlar kalır, evlerin özgür demirbaşlarıdır&nbsp;onlar.</p>

  <p>Babasına, gitmek isteyen asıl benim diyemedi; başka bir kafese değil ama, bu kafesten sonsuzluğa gitmek istiyorum.</p>

  <p>Gidemedi, sonsuzluk içinde kaldı.</p>

  <p>Babasına kendi adını koyarken ne düşündüğünü sormadı. Gençliği boyunca yediği azarlardan biliyordu&nbsp;çünkü.</p>

  <p>“Serserilik etme, adına layık ol, kardeşlerine yol göster.</p>

  <p>Babasının bu sözünü her hatırladığında kendine hangi yolu diye soruyor. Hayat başı sonu belirsiz, bulut gibi dağınık, ansızın yön ve biçim değiştirme yeteneğine sahip&nbsp;bir şey. Hayat tanımlanamayan bir şey. Hatta belki sadece&nbsp;bir fikirdir hayat, daha ötesi değildir. Böyle tanımsız bir&nbsp;bulutta nasıl bir yol olabilir ki? Hem bir yol bulabilse&nbsp;önce kendi giderdi arkasında izini bile bırakmadan.</p>

  <p>Babası ilk torunu olmasına ve çok sevmesine rağmen Elvan'ın adını pek önemsememişti, kız torundu sonuçta. “Güzel,” demişti sadece, Şükran "Elvan olsun dedik baba, siz ne dersiniz?” diye sorduğunda. Ama Özgür&nbsp;doğduğunda hâlâ hayattaydı ve tümüyle çarpılmış ağzından güç bela bir cümle çıkmıştı.</p>

  <p>"Oğluna öyle bir ad koy ki evladım, manasını ömrü boyunca taşısın.”</p>

  <p>Mürşit öyle yaptı ama koyduğu ad babasını hiç mutlu etmedi. Özgürlük babasının pek sevdiği bir şey değildi.</p>

  <p>Hasret’le Gurbet adlarının yükünü kendileri taşımadılar, eve bıraktılar. Bu neşesiz evi, ikide bir ağlayan hasta babayı ve gözleri artık her şeyde ölüm ve acı gören&nbsp;anneyi Mürşit'le Şükran'a, daha çok da Şükran'a bırakarak gittiler, kendi hayatlarını kurdular. Sözde ikisi de severek evlendi. Bu aşkından ölürcesine sevmeler gerçek&nbsp;miydi, yoksa sıkıntı ve hastalık dolu evden kurtulmak&nbsp;için en kolay yol muydu Mürşit hiç emin olamadı bundan; ama yine de evlenip gidebilmeleri, kendi boktan&nbsp;hayatlarının iplerini ellerine almaları, içinde kendinden&nbsp;bile gizlediği bir kıskançlık bıraktı.</p>

  <p>Babasının evinde oturuyorlardı o yıllarda. Babasının evinin mutfağı genişti, aydınlıktı.</p>

  <p>Babası öldü. Ardından ölesiye huysuz annesi öldü. Şimdi daha küçük bir evdeler. İşler iyi gitmedi, babasının&nbsp;evini sattılar. Pek aydınlık olmayan, rutubetli bir eve kiraya çıktılar. Karanlık bir bulut gelip hayatlarının tepesine oturdu, yıllardır gitmiyor. Ama ne karısı ne çocukları&nbsp;görüyor bunu. Göremezler de. Çünkü bulut değil aslında, Mürşit'in bunalan, kararmış ruhunun bir yansıması.</p>

  <p>Elvan'ı evlendirdiklerinden beri Şükran'la Özgür onu kahvaltıya beklemiyorlar. Sessiz bir anlaşma oldu&nbsp;aralarında. Mürşit'e evin reisi gibi davranmaktan vazgeçtiler. Evde bir şey kırıldı, çöktü. Zaten pek de sağlam&nbsp;olduğu söylenemezdi. Ama şimdi her şey dağıldı dağılacak bir halde. Ana oğul her sabah mutfağa zorla sığıştırdıkları, üstü kavanozlar, poşetler, kap kacak dolu masada, diz dize oturup sahanda yumurtaya ekmek banarak,&nbsp;zeytin çekirdeklerini avuçlarına tükürerek, çay bardaklarında yağlı parmak izlerini bırakarak, mırıl mırıl konuşarak, birbirlerine güvenerek, yakınlaşarak, birbirlerine Mürşit’ten dert yanarak kahvaltı yapıyorlar. Mürşit'in onları&nbsp;kendinden uzaklaştıran amaçsızlığını, düzensiz düzenini&nbsp;sonunda kabullendiler. Ama kabullenmeleri acı çekmedikleri anlamına gelmiyor. Özgür'ün acısı gerginliğe dönüştü, Şükran'ınki sessizliğe. Elvan acı çekiyor mu bilmiyor, yıllardır kızıyla oturup konuştuğu yok.</p>

  <p>Bazen kendini müthiş suçlu hissediyor. Kendi başına üstesinden gelemiyor bu hissin. Karısı bir şey söylesin,&nbsp;içini kaplayan bu ağrılı hissi gidersin istiyor.</p>

  <p>“Şükran niye yüzün gülmüyor?” diyor.</p>

  <p>Şükran eskiden "Gülüyor, niye gülmesin ki?" derdi. Ardından gülümsemeye çalışırdı. Bu hali Mürşit’in suçluluk hissini ikiye katlardı. Şükran artık cevap vermiyor,&nbsp;sadece eskimiş bir kırgınlıkla bakıyor. Yüzünde hep bir&nbsp;hüzün kalıntısı var. Mürşit bu suskunluğu, bu çaresiz kabullenişi kaldırmakta çok zorlanıyor.</p>

  <p>Ona yüzünün niye gülmediğini sorduğunda somut, anlaşılır, makul bir tartışmaya zemin oluşturacak bir şey&nbsp;söylemesini, aralarında öfkeli de olsa bir hayat belirtisi&nbsp;doğmasını bekliyor. Ama mücadeleyle geçen bunca yıldan sonra Şükran'ın ona söyleyecek sözü kalmadı. Zaten&nbsp;söylese de Mürşit gereğini yapamaz. En fazlası sessizce&nbsp;çıkıp otele gider, karısı gene kendi mutsuzluğuyla baş&nbsp;başa kalır. Hem mutsuzluğunun asıl nedeni Mürşit, onun&nbsp;bu sonsuzca kederli hali.</p>

  <p>Şükran'ın acı çektiği uykusunda belli oluyor en çok. Bir süredir tuhaf bir huy edindi. Uyurken bir kolunu havaya kaldırıyor “Ah"diye derinden inleyerek bırakıyor.</p>

  <p>Sanki uçurumun başında bir dala tutunmuş da gücü tükenince bırakıyor elinden. Kolu çoğu zaman Mürşit'in yüzüne düşüyor. Kaldırıp yavaşça yorganın üstüne bırakıyor, usulca okşuyor. Karısının kimbilir nasıl bir kâbusla&nbsp;titreyen gözkapaklarma üzüntüyle bakıyor, acısını gidermek elinden gelmediği için kahroluyor.</p>

  <p>Bazen Şükran'ın kendi yüzüne düşüyor kolu, sıçrayarak uyanıyor. Mürşit “Bir şey yok Şükran, uyu,” diyor "rüya gördün herhalde.” Karanlıkta göz göze geliyorlar,&nbsp;acıklı bir şey oluyor. Karısının bu tuhaf huyunun farkında olduğunu ve utandığını anlıyor.</p>

  <p>Şükran Mürşit'ten henüz nefret etmiyor, onu hâlâ seviyor. Ama Mürşit bu sevginin içinde bir yerde taşlaştığını, artık canlı olmadığını biliyor. Şükran onu çok eskide kalmış bir hatırayı sever gibi seviyor artık. Karısının&nbsp;ona duyduğu kırgınlık yıllar içinde bir tür hissizliğe dönüştü. Gece uyanıp göz göze gelmeleri sayılmazsa aralarında bir duygu alışverişi kalmadı. Normal hayatlarını&nbsp;yürütüyorlar, konuşuyorlar, yüksek sesle tartışıyorlar,&nbsp;hatta bazen seviştikleri bile oluyor. Ama sözleri de tenleri de birbirine değmiyor, yanlarından geçip gidiyor.</p>

  <p>Bunun böyle devam edemeyeceğini bilmek Mürşit'i avutuyor. Yakında bana düşman olacak diye düşünüyor,&nbsp;hissizleşme böyle yapar insanı, önce sevgiyi taşlaştırır,&nbsp;değiştirir, sonunda düşman eder. Şükran'ın düşmanlığından korkmuyor, aksine onun sırtındaki sevgi yükünü tamamen kaldıracağı için seviniyor.</p>

  <p>Karısını seviyor. Yalan değil, hakikaten seviyor, oğlunu ve kızını da. Ama onlara duyduğu sevgi kavanozda bir cenin sanki. Kalbinden parmaklarına kadar bütün&nbsp;unsurlarıyla tamam; ama ölü. Ne zaman öldü bu şey, ölü&nbsp;mü doğdu, niye böyle diye soruyor kendine.</p>

  <p>Bazen bildiğini düşünüyor, duygusuzca, hatta zalimce açıklıyor. Diyor ki, beni bu dar hayata onlar mahkûm etti. İçimdeki şeyi öldürdüler. Onlar dediği sadece karısı&nbsp;ve çocukları değil, onu saran her şey; ev, otel, diğer insanlar, şehir, dağlar hatta hava. Bunda biraz haklılık payı olsa&nbsp;da durumunu açıklamaya yetmiyor. Bu yüzden hiçbir cevap sorularının karşılığı olmuyor. Hayatının tamamı, hatta varlığının öncesi bile ailesine yaptığı bir haksızlık gibi&nbsp;görünüyor gözüne. Böyle zamanlarda içinin ağrısına dayanamıyor, rakı makı da kâr etmiyor. Eşya deposuna kapanıyor, karanlıkta yorgunluktan bitene kadar ağlıyor. Bu çok&nbsp;sık olmuyor. Sık olsa ya ölür ya da bir şekilde yenilenir.&nbsp;Ama ikisi de olmadığı için kederi her geçen gün artıyor.</p>

  <p>Keşke karımın sevgisini minnetle kabul edecek kadar normal bir adam olabilseydim diye düşünüyor. Ama her sabah alıp başını gitmek niyetiyle uyanıp ancak iki&nbsp;yüz metre gidebilen, gecelerini puslu ve soğuk bir gökyüzünün altında, kederinden ölecek bir madenciyle rakı&nbsp;içerek geçiren ve kendi ölümünü hayal ederek zamanını&nbsp;tüketen bir adama normal denemez. Ruhu kanser oldu&nbsp;çoktan ama ölemiyor, bedeni içtiği onca sigara ve içkiye&nbsp;rağmen öküz gibi sağlam.</p>

  <p>Şükran her sabah Elvan'a gidiyor, evlendiğinden beri. Kızı, bakışları tenkit kaynayan kayınvalidesine mahcup olmasın diye evini derleyip topluyor. Elvan’ın hamile kalmasını dört gözle bekliyor. Bir torunu olursa hüznünden kurtulacak, hayatının torununa bakmak gibi sahici bir amacı olacak. O zaman Mürşit'ten daha kolay nefret edecek, sevgisinin tümünü ona bağlı olan kişilere,&nbsp;çocuklarına ve torununa verebilecek, Mürşit'in ağırlığından kurtulacak.</p>

  <p>Elvan arada bir kocasıyla yemeğe geliyor. Şükran gündüzden haber veriyor, soğuk bir sesle akşam evde olmasını istiyor. Mürşit kızını üzmek istemiyor. Bu yüzden&nbsp;sevmek için çaba göstermediği damadına tahammül etmeyi tercih ediyor.</p>

  <p>Onlar geleceği zaman Madenci'ye “Kusura bakma, bu gece evde olmam lazım,” diyor.</p>

  <p>“Önemli değil,” diyor Madenci.</p>

  <p>O da madenden arkadaşlarıyla Atlantik'e gidiyor, kafa çekmeye, şehrin son meyhanesine.</p>

  <p>Mürşit ertesi gün “Nasıldı?" diye soruyor.</p>

  <p>“Berbattı,” diyor Madenci.</p>

  <p>İyi ki sen varsın anlamına gelen bakışlarından doğru söylediğini anlıyor. Madendekiler sadece iş konuşuyorlar&nbsp;çünkü para, altın, izin, mesai, vesaire.</p>

  <p>Yemeğe geldiklerinde Elvan'ın bu mecburi ziyareti bir an önce tamamlayıp gitmek istediği yüzünden okunuyor. Diken üstünde oturuyor. Babasının akıl almayacak kadar boş konuşan kocasını küçümsediğini biliyor,&nbsp;belli etmesinden korkuyor. Haklı, Mürşit damadını küçümsüyor ama bir şey yapmıyor, sadece konuşurken&nbsp;gözlerine bakıyor. Çocuk gözlerine bakılmasına alışık&nbsp;değil, çok tedirgin oluyor, bakışlarını kaçırıyor.</p>

  <p>Şükran'a kalırsa Elvan çok mutlu, neden olmasın? Kocası şehrin en iyi ailelerinden birinin oğlu, hali vakti&nbsp;gayet yerinde. Evine bağlı, içkisi kumarı yok. Elvan'ı da&nbsp;hoş tutuyor, üstüne titriyor. Boylu poslu, yakışıklı ayrıca.&nbsp;Daha ne olsun? Şükran damadının aptal olduğunu kesinlikle kabul etmiyor. Aptal olsa onca dükkânı, işi gücü&nbsp;idare edebilir mi? Kısacası kızının çocuk sahibi olmaktan başka hiçbir eksiği yok, yakında onun da olacağına,&nbsp;mutluluğunun tamamlanacağına inanıyor.</p>

  <p>Mürşit kızının mutlu olup olmadığını bilmiyor. Bazen acaba gerçekten mutlu mu diye kendine soruyor. Ama sorusu hiçbir yere değmeyen, havada asılı kalmış&nbsp;bir nesneye benziyor. Kızıyla arasında zor, çözülmemiş&nbsp;bir şeyler var. Sormaya korkuyor, kurcalarsa gene haksız&nbsp;çıkacak. Hep haksız çıkıyor.</p>

  <p>Bütün bunları düşünerek aynaya baktı tekrar. Bir suçluluk hissini daha kaldıramam dedi aynadaki yüzüne;&nbsp;Elvan’a, kızım bu geri zekâlı herifle gerçekten mutlu&nbsp;musun diye soramam. Değilim baba, senin yüzünden&nbsp;mutlu değilim, hiç olmadım derse kendimi öldürmem&nbsp;gerekir ama yapamam, elimden gelmez, gelmedi bugüne&nbsp;kadar.</p>

  <p>Yüzü çok yaşlanmıştı, çökmüştü, birkaç günlük sakalı bembeyaz olmuştu. Kederle dolu gözlerine ve çevresindeki derin çizgilere hayatımla barışmanın bir yolu kalmadı mı diye sordu, çok mu geciktim normal bir adam olabilmek için?</p>

  <p>Geç kaldığı belliydi, evi söylüyordu ona bunu, oteli, ailesi, çevresindeki yüzler, hepsi aynı şeyi söylüyordu,&nbsp;normal bir adam olmadığını.</p>

  <p>Kapının açılıp kapandığını duydu, karısıyla oğlunun ayak seslerini, evden çıktılar. Şükran Elvan'a gitti, Özgür&nbsp;kimbilir nereye.</p>

  <p>Titreyerek tıraş oldu alelacele, banyodan çıktı, yatak odasında hızla giyindi, mutfağa gitti. Şükran her zaman&nbsp;yaptığı gibi kahvaltılıkları masada bırakmış, kaynaya&nbsp;kaynaya suyu bitip de yanmasın diye çaydanlığın altını&nbsp;kapatmış. Böyledir o, küçük şeyleri hesap eder, büyük&nbsp;şeyleri de hesap eder. Şeffaf kapaklı kaplarda zeytin,&nbsp;peynir vardı. Reçelin üstüne çay tabağı kapatılmış. Arı&nbsp;mevsimi değil ki Şükran diye mırıldandı, hem bahçeli&nbsp;bir evde yaşamıyoruz artık, evimiz hayatımız kadar kara&nbsp;bir duvara bakıyor.</p>

  <p>Bu hayat, ailemin benim berbat ettiğim hayatı bugüne kadar yürüdüyse ve hâlâ yürüyorsa Şükran’ın sayesinde diye düşündü, hayat tasavvurlarımız birbirine uymadı Şükran; ama bu senin kabahatin değil, senin talihsizliğin.</p>

  <p>Çayı ısıtmaya üşendi, yarısı yenmiş taze ekmeğin ucunu koparıp ağzına attı, evden çıktı.</p>

  <p>Yabancısı olduğu eviyle içinde ömrünün çürüdüğü oteli arasındaki iki yüz metreyi yürüdü, binaya geldi, içeri&nbsp;girmeden önce durdu, kapının camından içeri baktı.</p>

  <p>Dedesi bu dört katlı taş binada şehrin ilk otelini açmıştı. Babası burayı şehrin en eski ve en güzel oteli yapmıştı. Mürşit'in zamanında otel bütün itibarını kaybetmiş, ayak takımının kaldığı berbat bir yer haline gelmişti. Şimdi oğlu yaşına başına bakmadan oteli eski görkemli günlerine kavuşturmak için onunla mücadele ediyordu. Dört kuşaklık zincirin tek zayıf halkası benim diye düşündü. Zincirden kopabilseydi oğlunun kaderini değiştirebilirdi. Buna hayıflanıyor en çok, kendinden yıllar&nbsp;önce vazgeçti, oğlunun ömrü de burada çürüyecek diye&nbsp;kahroluyor.</p>

  <p>Camlı kapıyı açtı, kapıdaki çan takırdadı, içeri girdi, eşikte durup baktı: Bütün bu eşyanın bir araya gelişi ne&nbsp;kadar tuhaf.</p>

  <p>Eşya biri zengin diğeri yoksul; ama ikisi de mutlu olmamış iki evin birbirine karışmış artıklarını andırıyordu. Babasının yıllarca oturduğu koyu yeşil kadife koltuk,&nbsp;sadece biri yanan iki bronz aplik, mermer tablalı el oyması ahşap konsol gibi güzel ve zarif mobilyalar ile ucuz&nbsp;naylon perdeler, çirkin süsler, duvarları kapkara ise boğan eski dökme demir soba aynı mekânın içinde, aynı&nbsp;zamanı yaşıyordu.</p>

  <p>Şükran'ın Mürşit'ten henüz umudunu kesmediği zamanlarda pencere önüne dizdiği, Kibar’ın her gün&nbsp;mavi plastik bir ibrikle sulamayı iş edindiği, delice büyüyüp birbirine geçen, böylece yaz öğleden sonralarının yakıcı güneşini kesen inadına yeşil çiçekler, yenisi alınınca&nbsp;Özgür'ün lobiye getirip koyduğu, kumandası bozuk tüplü televizyon ve ortası çökük, rengi kaçmış kanepe lobiyi&nbsp;yoksul düşmüş, mutsuz bir evin oturma odasına benzetirken örtüleri lekeli masalar, dokusuna nikotin işlemiş&nbsp;teneke kül tablaları, duvara gelişigüzel çakılmış rafta duran okey takımları lobiyi kahvehaneye çeviriyordu.</p>

  <p>Öyleydi de. Burası hem otelin döküntü lobisi hem mutsuz bir evin oturma odası hem de mahallenin en&nbsp;pespaye kahvehanesiydi.</p>

  <p>Tüplü televizyon mermer tablalı ahşap konsolun üstündeydi. "Kiraz ağacından yapıldı bu, kıymetini bil,”&nbsp;derdi babası. Yalnız konsolun değil, dedesinden kalma&nbsp;duvar saatinden ikide bir yağlanması gereken adi kapı&nbsp;menteşelerine, parazitli radyodan kullanılmaktan kısalmış çalı süpürgesine kadar evdeki veya oteldeki her eşyanın, ayrıca hayatın, günlerin, ailenin, ilişkilerin, şehrin,&nbsp;duyguların, hayatı yapan ne varsa hepsinin kıymetini&nbsp;bilmesini isterdi. Kendisinin kıymetini bildiği bu şeylere, biri kapanmış gözleriyle uzaktan bakarak on beş yıl&nbsp;geçirdi.</p>

  <p>Mürşit bu konsol diye düşündü eşikte durmuş içeri bakarken, kiraz ağacından yapılma, el oyması bu konsol,&nbsp;İstanbul'dan içi kâğıt şeritlerle dolu tahta kutularda getirildiği yıllarca ağızdan ağıza anlatılan bu bronz aplikler&nbsp;ve saat başlarında vurmayı yüz yıldır ihmal etmeyen bu&nbsp;kahrolası saat, bütün bunlar bu şehirde nesli çoktan tükenmiş bir zevke ait. Zamanın seli geçti üstlerinden. Zamanın seli onun da üstünden geçti ve hurdaya dönmüş&nbsp;bu eşya hayatını eline alamadan tükettiğinin en inkâr&nbsp;edilemez kanıtı oldu.</p>

  <p>Hiç buralı olmayan bir zevkin de küçücük bir izi vardı içerde. Camlı kapı her açılıp kapandığında onlarca yılın tozu yüzünden çınlamak yerine kuru kuru takırdayan Noel çanını yarım bırakılan bir baraj inşaatı için gelen ve&nbsp;otelde uzun süre kalan, Türkçeyi çat pat öğrenmiş ecnebi&nbsp;bir mühendis vermişti babasına. Dindar bir adamdı, elinden incil düşmüyordu. Mürşit hangi dilde yazılmış olduğunu merak ettiği bu Incil'e bir göz atmak istediğinde,&nbsp;babası “Aptesin var mı?" diye sormuştu, sonra "lüzumu&nbsp;yok," demişti, "Kuran değil ki bu. Hem bakıp da ne anlayacaksın?" Meraklara bile ipotek koyardı babası.</p>

  <p>Mühendis ailesinin Noel'ini kutlamak için telefon yazdırmıştı. Bağlanmasını beklerken uyuyakalmıştı. Babası sabahın üçüne kadar telefonu beklemiş, bağlanınca&nbsp;adamı uyandırmıştı. Mühendis bu iyiliğe teşekkür etmek için çanı hediye etmişti, babası önce bir evirip çevirmiş, ne yapacağını bilememiş, sonra da kapıya asmıştı.</p>

  <p>Kapıyı itip içeri girdiğinde takırdayan çana baktı. Bu çan ne kadar buraya aitse ben de o kadar aitim diye düşündü, bu çan burada duruyor yıllardır, ben de burada&nbsp;duruyorum, yıllardır.</p>

  <p>Sanki ilk kez görüyormuş gibi cilası iyice aşınmış ahşap bankoya, üstünde “resepsiyon” yazılı tabelaya baktı. Neşeli bir tabelaydı, seksenli yılların hurufatıyla yazılmıştı, böyle bir mekânda bir tabelanın neşeli görünmesi&nbsp;gülünçtü.</p>

  <p>Önü lambri kaplı ahşap bankoyla bu neşeli tabela olmasa birbirine asla uymayan bu eşyaya bakarak buranın bir yediemin deposu olduğuna yemin edebilirdi, şu&nbsp;şu şu hovarda bir zenginin evinden haczedilmiş, şu şu şu&nbsp;borcunu ödemeyip kaçan bir kahveciden, şunlarla şunlar&nbsp;da göçmüş bir evin kalıntıları.</p>

  <p>Mekânı ona benziyordu kısacası. Onun gibi dağınıktı, tanımsızdı.</p>

  <p>Ama Mürşit yalnızca dağınık ve tanımsız değildi, aynı zamanda amaçsızdı. Ona da vaktiyle herkes gibi bir&nbsp;amaç listesi verilmişti, bazılarını işaretlemişti, sonra hepsinden vazgeçmişti.</p>

  <p>Küçük kapağı kaldırıp bankonun arkasına geçti, sünger minderi iyice incelmiş koltuğuna oturdu. Hep aynı bunaltıyla geçen günlerden birine başladı.</p>

  <p>İçeride sabah kalabalığı vardı. Civardan birkaç esnaf gazete okuyordu. Otel müşterileri çay içip tost yiyerek&nbsp;televizyona bakıyorlardı, bomboş gözlerle. Resepsiyon&nbsp;tabelasının neşesine inat, hepsi mutsuz ve talihsiz insanlardı, hiçbirinin yüzü gülmüyordu, dokunsan anlatmaya&nbsp;başlayacak ve hiç susmayacak kadar dertliydiler. Az sonra dağılacaklar diye düşündü. Hayatın başlarına sardığı ve yollarını birkaç geceliğine bu berbat otele düşüren&nbsp;dertlerinin peşine düşecekler. Hayatta kalmak için ellerinden geleni yapacaklar, canhıraş.</p>

  <p>Nasıl bir inatsa bu yaşamak.</p>

  <p>Merdiven altındaki çay ocağından gelen su sesini duydu, Kibar bardakları yıkıyor diye düşündü; kalın, küt, hissizleşmiş parmakları buz gibi suyun altında.</p>

  <p>Madenci bir keresinde “Kibar deyince insan genç birini göreceğini sanıyor,” demişti, "oysa adam Mısır mumyaları kadar yaşlı."</p>

  <p>Kibar çok yaşlı gösteriyor ama değil aslında. Mürşit'ten birkaç yaş büyük, ellili yaşların ortasına anca varmıştır. Tahminen, çünkü tam kaç yaşında olduğunu kendi de bilmiyor. Mürşit’e babasından kalan, becerikli bir emanet. Ufacık, eğri büğrü bir adam, cüce denemez ama&nbsp;çok kısa boylu, omuzları dar, göğüs kafesi öne çıkık. Güzel güzel büyürken toprağı bozulduğu için büyümesi&nbsp;durmuş, güdük kalmış bir ağaca benziyor.</p>

  <p>Çocukken ona Kibar Abi derdi. Babası hastalandığı için şehre dönüp otelin başına geçmek zorunda kalınca&nbsp;Kibar demeye başladı. Kibar yadırgamadı bunu, bekliyordu, hatta istiyordu, rahatladı. Yönetilmeye ihtiyaç duyan insanlardan o, kendi başına bir şey yapmaktan hoşlanmıyor, ille birinin ona yol göstermesini bekliyor. Ama benim yol göstericiliğimden memnun olduğu da söylenemez diye düşünüyor Mürşit, iş güç biriktiğinde Kibar'ın yüzünde beliren, küçümsemeyle karışık hayal kırıklığından anlıyor bunu. Özgür askere gidip gelsin de otelin başına geçsin diye beklediğini biliyor. O zaman gerçek bir&nbsp;patronu olacak Kibar'ın, otel de otele benzeyecek.</p>

  <p>Mürşit yıllar önce ona Kibar demeye başladı, çünkü dönüşünü kabullenmesi gerekiyordu. Kendini ikna etmesi, mutluluk diye bir şeyin varlığına inanmadığı halde,&nbsp;burada kuracağı hayatın kendini mutlu edeceğine inanması gerekiyordu. Artık gidemeyeceğini anlayınca bu da&nbsp;iyi bir hayat olabilir demişti, neden olmasın, çeşit çeşit&nbsp;iyi hayat var. Hem her şeyi yoluna koyduktan sonra, burada da iyi bir hayat yaşayabilirim. İyiden kastı anlamlı&nbsp;bir şeydi, refah bolluk sefa filan öyle şeyler değil. Nasıl&nbsp;bir anlamdı bulmak istediği, neye dairdi, bir fikri yoktu&nbsp;gerçi ama elde ettiğinde işte bu diyeceğini sanıyordu.&nbsp;Olmadı. Bugüne kadar hiçbir şey için işte bu dediği bir&nbsp;an bile yaşamadı.</p>

  <p>Kibar ona Mürşit demiyor, başka bir şey de demiyor, hitap etmeden konuşuyor. Çok mecbur kalırsa ağzının&nbsp;içinde bir kelime yuvarlıyor; ama abi mi diyor, beyim mi&nbsp;anlaşılmıyor. Yaz kış tütün rengi kalın bir ceket giyiyor.&nbsp;Hayatta nefes almaktan başka hiçbir şeye ihtiyacı yokmuş gibi yaşıyor.</p>

  <p>Mürşit “Git izin yap bugün,” deyince sessizce gidiyor. Akşama kadar ortada görünmüyor. Sonra geç vakit aydınlık, pembeleşmiş bir yüzle dönüyor.</p>

  <p>Döndüğünde “Nerdeydin?” diye soruyor. Merak ettiğinden değil, öylesine, konuşmuş olmak için.</p>

  <p>Kibar “Hamama gittim," diyor.</p>

  <p>Ama bir utangaçlık geliyor yüzüne, bakışlarını kaçırıyor. Mürşit kadınlara gittiğini anlıyor, gülümsüyor. Böyle anlarda tuhaf bir acıma, hatta şefkat hissediyor ona karşı.</p>

  <p>Sayısız kırışığın haritaya çevirdiği yüzünde rengi belirsiz gözleri bilgelik mi, kötülük mü olduğunu yıllardır çözemediği garip bir ışıkla parlıyor. Belki ikisi de değildir, belki gözleri doğuştan parlaktır, zavallının tek güzel tarafı da bu zaten, insana gümüşü hatırlatan gözleri.&nbsp;Merdiven altında, çay ocağına bitişik, küçücük, penceresiz odada yatıp kalkıyor. Odadan çok bir delik, tıklım&nbsp;tıkış bir in aslında. Dayanılmayacak kadar pis kokuyor.&nbsp;Ama minyatür bir ev gibi bir yandan, minderler, küçük&nbsp;bir sehpada sürahi, bardak, hiç sesini duymadığı bir radyo var. Bir köşede eski gazeteler, ne işe yaradığı belli olmayan bir sürü çul çaput yığılı. Yatağın dayandığı duvarda havı dökülmüş, deseni seçilmez olmuş bir duvar&nbsp;halısı asılı. Tepeden sarkan ampule pet şişeden abajur&nbsp;yapmış.</p>

  <p>Mürşit bazen ömrü otelin içinde, ayak işlerine bakarak tükenen Kibar'ın niye yaşadığını merak ediyor. Kendisinin niye yaşadığını merak ettiği gibi.</p>

  <p>Müşterilerin bir keresinde ona niye hiç evlenmediğini sorduklarını duydu.</p>

  <p>Kibar "Gençken param yoktu, sonra da ihtiyarladım,” dedi.</p>

  <p>Mürşit'c çok dokundu bu cevap. Zavallının gençliği babasının ona verdiği bu inde tükendiği için kendini suçlu hissetti. Bitmeyen bu suçluluk hissi zaten, ömrünü&nbsp;yiyip bitiren şey, yapamadığı her şey.</p>

  <p>“Yukarıda, güneşli bir odaya taşın,” dedi "yetti burda süründüğün."</p>

  <p>Otel zaten dolu değildi hiçbir zaman, ne olur ki adamcağız biraz ışık görse.</p>

  <p>Gözleri korkuyla açıldı Kibar'ın. Sanki alıştığı bu ini, bu dipte, çukurda geçen hayatını elinden alacakmış&nbsp;gibi korktu.</p>

  <p>“Gideyim mi istiyorsun?” dedi.</p>

  <p>Mürşit iyilik yapmak istemişti ama Kibar böyle anladı. Ne yapabilirdi ki?</p>

  <p>Gözlerini karşıdaki sokağın sonunda görkemli bir duvar resmi gibi beliren Delidağ'a dikti. Lobide oturduğu köşenin en güzel tarafı bu manzara. Buradan Delidağ'ın kışın karla kaplı yüceliğini görebiliyor. Birdenbire&nbsp;dikleşen, sarp, vahşi bir dağ bu. Aydınlık, parlak günlerde&nbsp;zirvesine uzanan patikalar tek tek seçiliyor. Ama dağda&nbsp;havanın nasıl olduğunu kimse tahmin edemiyor, uzaktan&nbsp;göründüğü gibi olmuyor hiç. Avcılar güneşli diye çıkıyorlar mesela, yağmura fırtınaya yakalanıyorlar. Dağın&nbsp;havasıyla şehrin havası birbirini tutmadığı için Delidağ&nbsp;diyorlar. Mürşit'e kalsa İsyandağı der. Delidağ'ın bu tuhaf bağımsızlığı içinde sonuçsuz bir isyan duygusu uyandırıyor.</p>

  <p>Dağa dalmış bakarken kendini evde buldu, yatağında. Şükran pencerenin önündeydi, üstünde uçuk mavi geceliği vardı. Işık arkasından geldiği için yüzü karanlıktaydı, bakır rengi saçları gençliğindeki gibi omuzlarına&nbsp;dökülmüş, yaşına rağmen hâlâ latif bir gövde. Hareketlerindeki ahenk Mürşit' e acı veriyordu.</p>

  <p>Geceliğinin eteklerini toplayarak yatağın kenarına oturdu.</p>

  <p>“Ben artık dayanamayacağım Mürşit," dedi “gidiyorum.”</p>

  <p>Mürşit'in içine bir bıçak saplandı.</p>

  <p>Gün boyu defalarca saplanıyor bu bıçak. Hep böyle kendine acı veren, kısacık hayaller kuruyor. Normal bir&nbsp;adam olmadığı buradan belli. Normal insan haz veren&nbsp;hayaller kurar. O içine dolan kederi kendi çağırıyor.</p>

  <p>Yaşamak istediği hayatın elinden alınmasının doğurduğu, nesnesi belirsiz bir kinin dengesini bozmuş olabileceğini düşünüyor. Annesi onu Şükran'la evlendirmek istediğinde itiraz etmediği, hatta belli belirsiz bir yenilenme umuduyla kabul ettiği için kendini suçluyor. Her&nbsp;durumda, yaptığı ve yapmadığı her şey için kendini suçluyor. Evlenerek elini ayağını kendi bağladı, kimsenin&nbsp;hayatını tarumar etmeden gitme ihtimalini kendi yok&nbsp;etti.</p>

  <p>Annesi konuyu ilk açtığında çocukluğundan beri tanıdığı Şükran'la mutlu olunabilir diye düşünmüştü. Şükran'la mutlu olabilirim diye düşünmemişti. Yıllar sonra tek avuntusu, Şükran'ın olabileceklerin en iyisi olması.&nbsp;Bu büyük bozgunun içinde hâlâ bir avuntu bulabilmesi&nbsp;de gülünç geliyor ona, bir o kadar da acıklı. Kaderini kabullenen insan kendine bir avuntu arar ve mutlaka bulur&nbsp;diye düşünüyor. Başından beri olmasa da bir süredir kendine karşı dürüst.</p>

  <p>Kurduğu kısacık hayalde Şükran “Gidiyorum,” diyor, gidiyor, ardında uçurum gibi bir boşluk bırakıyor. Mürşit bu boşluğa bir şey koyamıyor. İstediği şey Şükran'ın gitmesi değil. Başa dönmek istiyor o, en başa, otobüse binip İstanbul'a gittiği ilk güne. Hayatını yeniden&nbsp;yazmak istiyor, olmadı bu deyip yazdığı sayfaları buruşturup atmak, baştan başlamak. Bunun mümkün olmaması çok acı.</p>

  <p>Âşık olmanın planlanabilir bir şey olduğunu sanmakla yanlış yaptığını biliyor. Şükran'la mutlu olunabilir, zamanla ona âşık olunabilir demişti. Oysa öyle bir şey yokmuş, aşk bir yıldırımmış, şanslıysan çarpılırmışsın,&nbsp;değilsen yanındakinin başına düşermiş.</p>

  <p>Beklediği yıldırımın başına düşeceğini zannederek evlendiği gün, içinde sadece hafif bir kıpırtı hissedince&nbsp;aşkın bundan çok daha fazla bir şey olduğunu anlamalıydı. Anladı aslında; ama anladığı şeye inanmak istemedi.&nbsp;İnanırsa ailesini yüzüstü bırakıp gitmesi gerekirdi. Ne&nbsp;gidecek cesareti vardı ne de vicdanı elverirdi buna, o da&nbsp;anlamazdan geldi. Hayatı yürütmenin en kolay yolu bu&nbsp;diye düşünüyor şimdi, anlamazdan gelmek, görmezden&nbsp;gelmek, duymazdan gelmek. Hayatı böyle devam ettirebiliyor. Olmuşları olmamış farz ederek ya da tam tersi.</p>

  <p>Bu da iyi bir hayat olabilir dediği şey için elinden geleni yapmadı denemez, yaptı. En azından başlangıçta&nbsp;çok gayret etti. Otelle ilgilendi, patronluk taslamaya çalıştı, borçlandı, borçlarını ödedi, evlendi, çocuk yaptı,&nbsp;gene borçlandı, iyi kötü evine baktı. Ama kendini ne kadar zorlasa da mutluluğa inanmadı. Bir gün ansızın yazgısının bu şehri çevreleyen dağların arasında sonunu&nbsp;beklemek olduğunu anladı, anlayınca da her şeye boşverdi.</p>

  <p>Özgür'ün sünnet günü oldu bu. Sabah içinde dayanılmaz bir ağırlıkla uyandı. Şükran’da abartılı bir telaş, evde bir koşuşturma vardı. Özgür elinde asası, bembeyaz peleriniyle dolanıyor, Elvan kendini büyümüş sanıyor, yüzünde genç kızlara özgü bir mahcubiyet. Hasret'le&nbsp;Gurbet bu mutlu gün onlarsız yaşanamazmış gibi erkenden damlamışlar çoluk çocuk. Hiç hazzetmediği kayınbiraderi çok bilmiş karısıyla aptaldan hallice kızlarını&nbsp;steyşın arabasına doldurup gelmiş. Ev tıklım tıklımdı,&nbsp;konu komşu, uzak yakın akrabalar, Şükran’ın değer verdiği kişiler. Kimse susmuyordu, herkes ona yapması gereken şeyleri söylüyordu. Yeterince sevinçli görünmediği&nbsp;için Şükran tarafından mutfağa çekilip azarlanıyordu,&nbsp;kız kardeşleri ve uyuz kocaları tarafından ayıplanıyordu,&nbsp;kayınbiraderi ve karısı tarafından küçümseniyordu. Asitli sözlerin yağmuru altındaydı. Kendini eriyormuş, damla&nbsp;damla akıp gidiyormuş gibi hissediyordu, içinden bağırmak geliyordu, halimi görmüyor musunuz?</p>

  <p>Garip bir şey oldu, mutluluğa ve sevince dair zaten pek kuvvetli olmayan duygularını kaybetti birden. Kendini gezegenin dışına düşmüş, kaybolmuş gibi hissetti.</p>

  <p>Sanki evine çok uzaktan, dünyanın dışında bir yerden bakıyordu; bu aşırı sevinci, tuhaf heyecanı anlayamıyordu. Mutluluğu yaşama yeteneği olmayan, insan formunda bir yabancı madde olduğunu düşündü o an. Buruşturulmuş bir kâğıt, kurumuş bir odun parçası, paslanmış&nbsp;işlemeyen bir motor gibi bir şey, böyle ruhsuz, hissiz,&nbsp;hareketsiz.</p>

  <p>Zihninde, bugünü atlatmasıyla sona ermeyecek bir hayat serüveninin çeşitli aşamalarının yazılı olduğu bir&nbsp;levha belirdi. Bugüne benzeyen yığınla gün alt alta sıralanmıştı, gelecekte onu bekliyordu bütün dağdağası ve&nbsp;yorgunluğuyla; ürktü bundan.</p>

  <p>“İyi değilim, yatacağım biraz," diyebildi sadece.</p>

  <p>Gidip yattı, ertesi güne kadar da yataktan çıkmadı. Kaybettiği duyguların bir kısmı geri gelmedi. Bazıları&nbsp;geldi, belki de hiç kaybolmamıştı, bilemiyor. Çocukları&nbsp;için hâlâ üzülebiliyor mesela, Şükran için üzülebiliyor,&nbsp;ailesinin hayatını berbat ettiği için kendini suçlamaya&nbsp;devam ediyor. Ama sevinç ona hâlâ uzak bir şey. Yıllardır&nbsp;sevindiği hiçbir şey hatırlamıyor.</p>

  <p>Oğlunun sünnetini mahvettiği için hiç kimsenin, en başta Şükran'ın onu affetmediğini biliyor. Hiçbiri yüzüne vurmuyor bunu, o gün yediği bir şeyin dokunduğunu,&nbsp;bu yüzden böyle davrandığını söylüyorlar; ama içten içe&nbsp;öyle olmadığını biliyorlar. Mürşit’in o gün gerçekten bir&nbsp;yabancı madde haline geldiğinin farkındalar, çünkü o&nbsp;günden sonra bir daha iflah olmadı.</p>

  <p>Geri gelen hislerin onu daha da mutsuz etmekten başka bir işe yaramadığını düşünüyor. Tümüyle hissiz olsaydı belki daha kolay olurdu hayat.</p>

  <p>Delidağ bulutlandı ansızın, zirvesi görünmez oldu.</p>

  <p>Otel müşterilerinden ikisi merdivenlerden indi, Altınova'nın bir köyünden dün gelen abi kardeş. Büyük olan elli yaşlarında, yapılı biriydi, serçe parmağında siyah&nbsp;taşlı gümüş bir yüzük vardı. Küçük olan zayıftı, arada&nbsp;kesik kesik öksürüyordu. Bakışları yerdeydi, abisinin arkasında kalmaya dikkat ediyordu. Bankoya yöneldiler.&nbsp;Mürşit hesap kapatacaklarını zannetti, alacak verecek&nbsp;bir şey var mı diye sormak için gözleriyle Kibar'ı aradı.</p>

  <p>“Yok yok, burdayız daha," dedi büyük olan. "Mahkemeye gidiyoruz. Hayırlısıyla bugün çıkarıcaz biraderi.”</p>

  <p>“İnşallah,” dedi Mürşit umursamazca.</p>

  <p>En küçük kardeşleri karısıyla kaynanasını öldürmüş, kayınbabasını ağır yaralamış. İki senedir mahkemesi sürüyormuş. Dün akşam hikâyeyi anlattı. Mürşit belki bu&nbsp;farklıdır diye dinledi ama aynı çıktı, hep aynı çıkıyor hep&nbsp;aynı vahşet. Kadın ayrılmak istemiş, iki çocuğunu alıp&nbsp;babasının evine dönmüş, adam da arkasından gitmiş.&nbsp;Ufak oğlan içerdeki odada uyuyormuş. Büyüğü şeker almaya bakkala göndermiş. Karısı niyetini anlamış, çocuğunu göndermek istememiş. Ama tatlı yiyelim tatlı konuşalım demiş adam. Oğlu çıkar çıkmaz üçüne de basmış kurşunu.</p>

  <p>Büyük abi açık konuşuyordu. Pervasızdı, kardeşinin tatlı yiyelim tatlı konuşalım dediğini söylerken gülüyordu. Cinayetlere ahlaki bir kılıf bile aramıyordu, kadının&nbsp;ayrılmak istemesi ölmesi için yeterliydi. Ama mahkeme&nbsp;yeterli bulmamış. Avukat hafifletici sebep lazım deyince cinayeti namus meselesi haline getirmek icap etmiş,&nbsp;kadının dostu vardı diyecek yalancı şahitler bulmuşlar&nbsp;mecburen. Avukat yine de işi garantiye almak istiyormuş, bu duruşmada da salıverilmezse akli dengesi bozuk diye rapor aldıracakmış, o zaman yüzde yüz çıkacakmış.</p>

  <p>Büyük abi mahkemeye nasıl gideceklerini sordu. Daha önce Cumhuriyet Mahallesi’nde oturan amcaoğlunda kalıyorlarmış, son seferinde yenge surat yapınca&nbsp;mecburen otele gelmişler. Ama yazmış bunu bir kenara,&nbsp;karısının ağzına iki tane çarpamayan amcaoğlu elbet bir&nbsp;gün eline düşermiş.</p>

  <p>“Amcaoğlunun evi adliyeye yakındı,” dedi “ama burdan yolu çıkartamadım."</p>

  <p>Mürşit nesini çıkartamadın dedi içinden, yeni semtleri saymazsan şehir aşağı yukarı iki caddeyle beş sokaktan ibaret. Çık, Et Meydanı'na ilk rastladığına sor yeter.</p>

  <p>Adamdan hoşlanmamıştı, serçe parmağındaki siyah taşlı yüzükten hiç hoşlanmamıştı, bu yüzden ağzını açıp&nbsp;da yolu tarif etmek istemiyordu.</p>

  <p>Kibar geldi elinde çay tepsisiyle, canla başla tarif etti, hararetle hayırlı mahkemeler diledi, iki kardeşe moral&nbsp;veren bir yığın cümle etti. Onlar da bu gönülden gelen&nbsp;destekten memnun, ağızları kulaklarında çıkıp gittiler.</p>

  <p>Mürşit Kibar'ın kendisini ilgilendirmeyen durumlarda bile mutlaka bir tarafı seçtiğini düşünüyor, ille güçlünün tarafında değil ama kendine yakın bulduğunun tarafında oluyor. Otel müşterileri de babasının oğulları&nbsp;sanki, bir gece kalan müşteriye bile anlamsız bir yakınlık&nbsp;duyuyor, dertlerini dert ediniyor kendine.</p>

  <p>Bir tek peynirci hadisesinde farklıydı. O gece tuhaf bir adalet duygusu içindeydi. Bazen bunun vahşete tanık&nbsp;olmanın etkisi olduğunu düşünüyor, sonra kendi vahşet&nbsp;gecesini hatırlıyor, buz gibi oluyor, bütün bu düşünceleri&nbsp;kovuyor aklından.</p>

  <p>Kibar çayını bankoya bıraktı. Bir adım attı, birden döndü.</p>

  <p>“Nerdeyse unutuyordum," dedi. “Niyazi uğradı az evvel. Gene uğrayacakmış."</p>

  <p>Niyazi otel için arapsabunu, çamaşır suyu, vesaire aldığı adam; yaz tahtaya al haftaya adamı.</p>

  <p>“Uğrasın ..bakarız,” dedi Mürşit.</p>

  <p>Bakarız, para bulursak öderiz diye düşündü acı acı. Borcumuzdan kaçmıyoruz, hayattan kaçıyoruz; ama hayat da borç da yakamızı bırakmıyor. Dayanamadı sonra,&nbsp;Niyazi iyi adam, hiç sıkboğaz etmiyor onu. “Ne zaman&nbsp;olursa o zaman verirsin abi," diyor. Yüzünde daima mağdur, mahzun bir ifade var. İnsanın içinde ağlama isteği&nbsp;uyandırıyor. Hem yaz tahtayanın da bir haddi var. Cebindeki parayı çıkarıp baktı, içler acısı bir miktar, birazını ayırdı, kalanı Kibar'a uzattı.</p>

  <p>“Götür şunu ver, kalanı da haftaya veririm, öyle söyle."</p>

  <p>Tam anlamıyla patronluk edemiyorsa da Kibar'ı böyle ayak işlerine koşturmaya alışık, bundan bir rahatsızlık duymuyor. Bu düzeni o kurmadı. O kursa böylesini kurmazdı zaten. Ama artık ne değiştirmeye gücü var&nbsp;ne yıkmaya. Yıllardan ona kalan şeyleri bıkkınlıkla sürdürmeye çalışıyor sadece.</p>

  <p>Kibar çıkarken yaşlı, zayıf, dişsiz bir köylü girdi içeri. Üstü başı dökülüyordu. Kirece mi basmış ne olmuşsa, ayakkabıları beyazlaşmış, pantolonunda yama üstüne&nbsp;yama var. Takma dişleri elindeydi, çat çat birbirine vuruyordu. Yeni yaptırmış; ama yanlış ölçü alındığı için dişetleri apse yapmış, takamıyormuş, ağzı alev alev yanıyor-muş. Devlet hastanesindeki dişçi “Yarın tekrar gel," demiş. Ta Yalıncak köyünde oturuyormuş. Köye günde bir&nbsp;kere sefer varmış. Namussuz minibüsçü köyün içine de&nbsp;girmiyormuş, sapakta bırakıyormuş. Cebinde ancak bir&nbsp;minibüs parası kalmış, giderse bir daha gelemezmiş. Bu&nbsp;imansız doktorlar git gel diye diye iliğini kurutmuşlar.&nbsp;Geçen sene böbrek ameliyatı olmuş. Bir tarlanın parası&nbsp;gitmiş, gene de iyileşmemiş, hâlâ arada bir kan işiyormuş. Şimdi de bu gaddar dişçinin eline düşmüş işte. Sevabına bir gececik kalıverseymiş, odası eskiyecek değilmiş ya! Sabah erkenden kalkıp gidermiş.</p>

  <p>Babası bu tipleri daha içeri girişlerinden tanırdı. Kovmazdı, hakaret etmezdi. Ama daha acımasızca bir&nbsp;şey yapardı. Garibanlar para vermemek için bu dişsiz ihtiyar gibi türlü hikâyeler anlatırlarken, babası gazete&nbsp;okuyarak, kayıt defterini yazarak, yapacak hiçbir şey bulamazsa karşısında kimse yokmuş gibi Delidağ’a bakarak&nbsp;konuşanı görmezden gelirdi. O kadar başarıyla görmezden gelirdi ki, zavallılar uydurdukları hikâyeleri şaşırırlardı, cümleleri ağızlarında parçalanırdı, sesleri giderek&nbsp;dağılırdı, sonunda yok olurdu.</p>

  <p>Mürşit babasına bakarak nasıl yapabiliyor diye düşünürdü, nasıl karşısında kimse yokmuş gibi davranabiliyor? Dönüp baktığında adamın kaybolmuş olduğunu görürdü. Buharlaştı mı derdi, ne zaman çıkıp gitti? Daha&nbsp;şimdi buradaydı.</p>

  <p>Babasının bedavacı dediği bu garibanlar hâlâ var. Otel itibarını kaybettikçe çoğalıyorlar üstelik. Eskiden ayda yılda bir olurdu, şimdi hemen her gün bir iki kişi para vermeden bir gece kalmak için bin türlü yalan uyduruyor.</p>

  <p>Ama o, babası gibi yapmıyor, onları dinliyor. Çoğu zaman oda da veriyor. Bu yüzden geliyorlar zaten, otelin&nbsp;adı çıktı. Uydurdukları tutarsız hikâyeleri dinlemeyi seviyor. Gerçi hep aynı şeyler. Hepsinde bir hastane veya&nbsp;ameliyat var. Üst başları iyiyse paralarını çaldırmış oluyorlar, değilse çok fakir olduklarını söylüyorlar. Evlatları&nbsp;hayırsız çıkıyor hep, onları sokağa atmış oluyor, vesaire.&nbsp;Sıkışan insan ne güzel yalanlar söylüyor ne tuhaf şeyler&nbsp;buluyor diye düşünüyor. Hikâyelerden çok hikâyelerine&nbsp;inandırmak için ayaküstü uydurdukları ayrıntılar hoşuna&nbsp;gidiyor. Onu ikna etmek için sahte kalp krizi geçirenler&nbsp;bile oluyor. Hiçbir ayrıntının üstünde fazla durmuyorlar,&nbsp;inandıramadıklarını anlayınca hızla başka bir yalana geçiyorlar, birer cümlelik uydurma hikâyelerini zincir gibi&nbsp;birbirine bağlıyorlar. Tutarlılık gibi bir dertleri yok.</p>

  <p>Bir saattir konuşan ihtiyar, Mürşit'i ikna edemediğini sandı, dişsiz ağzını bir karış açıp dişetlerinin yangısını gösterdi. Ağzından iğrenç bir koku geldi. Mürşit göz&nbsp;ucuyla baktı, çene kemiğini kaplayan etler kızarmış, dili&nbsp;sarı yeşil bir sıvıyla kaplı.</p>

  <p>İhtiyar “Tuz var mı?” dedi.</p>

  <p>Dişçi sabah akşam tuzlu suyla gargara yap demiş. Çocuklarından yakındı sonra. Evlenip giden kızları bir&nbsp;telefon açıp baba nasılsın demiyorlarmış. Torunları burnunda tütüyormuş. Bir de oğlu varmış, Yanık Ekber Camii'nin arkasında oturuyormuş. Ama işte, civciv yumurtadan çıkmış kabuğunu beğenmemiş. Vicdansız evlat&nbsp;hanımının ağzına bakıyormuş, öz babasını evine sokmuyormuş. Oğlu oğul olsa babasını başköşeye oturtur, otel&nbsp;köşelerinde sürünmesine göz yummazmış.</p>

  <p>“Evladın var mı?” diye sordu.</p>

  <p>“Var,” dedi Mürşit.</p>

  <p>“Şimdiden as kendini o zaman. Elden ayaktan düşünce evladın hayırsızı çok koyuyor insana."</p>

  <p>Mürşit ürperdi. Evladın hayırsızı değil, kendini asmak fikri bulanık bir resim gibi kafasında canlandı. Daha önce kaç kere canlanmış bir resim, eskidi artık ama yine&nbsp;de her defasında etkileniyor.</p>

  <p>İhtiyarın telefonu oynak bir türkü çalınca anlattığı hikâyeyi dinleyen müşteriler birden gülmeye başladılar.</p>

  <p>“Otele verecek paran yok ama maşallah, şarkılı telefonun var emmi,” dedi biri.</p>

  <p>İhtiyar pişkindi, bozuntuya vermedi.</p>

  <p>“Emanet,” dedi yepyeni telefonu göstererek. "Muhtar yanında dursun dedi. Yoksa bunu alacak para bende ne gezer.”</p>

  <p>Kısaca konuştu telefonda, para meselesiydi, belli etmek istemedi. Mürşit’in anahtarlara baktığını görünce odayı kaptığını düşündü, sevindi.</p>

  <p>“Allah tuttuğunu altın etsin," diye dua etmeye başladı.</p>

  <p>O anda ihtiyarın arkasında Özgür belirdi.</p>

  <p>“Hadi amca.. başka yere bak," dedi. “Otel dolu, boş odamız yok.”</p>

  <p>Mürşit oğlunun sesindeki kararlılıktan, sinsi zalimlikten acı duydu. Oğlu daha şimdiden dedesinin ruhsal kopyası.</p>

  <p>Ama ihtiyar bu zalimliklere alışıktı, aldırmıyordu. İkna etmesi gereken kişinin Özgür olduğunu hemen anladı, ona ağız yapmaya başladı. Ahiretten bahsetti, omuzlarımızda oturup günahlarımızı sevaplarımızı yazan meleklerden. Müzikli bir ton vardı sesinde, sanki arka planda ilahi okunuyor.</p>

  <p>“Sokakta kalmış bir ihtiyarı himaye etmenin sevabı çok büyük evladım," dedi.</p>

  <p>Özgür'ün hiç aldırmadan kayıt defterini yazmaya başladığını görünce bozuldu. Ama çekip gitmedi, tavır&nbsp;yapmanın âlemi yok. Bir zamanlar kaymak tabakanın&nbsp;uğrak yeri olmuş olabilir; ama şimdi şehrin en ucuz ve&nbsp;sefil oteli burası. Çekişe çekişe pazarlık yaptı. Haline sinirli bir çeviklik gelmişti, sanki gençleşmiş ya da aslında&nbsp;gençmiş de Mürşit'e ihtiyar numarası yapmış gibi. Cebinden bir tomar para çıkardı, göstermek istemiyordu,&nbsp;saklayayım derken düşürdü, paralar yere saçıldı, hızla&nbsp;toparladı. Müşteriler daha çok güldüler. İhtiyar destenin&nbsp;içinden bir kâğıt para çekip uzattı, tamam mı der gibi&nbsp;baktı. Ama Özgür inatçıydı, put gibi duruyordu, ihtiyarın konuştukları parayı vermesini bekliyordu. Alınca zaferle anahtarı uzattı. Çarpışan iki yalan birbirinin üstüne&nbsp;yıkıldı böylece.</p>

  <p>“Hani boş oda yoktu?” dedi dişsiz ihtiyar.</p>

  <p>“Hani sende para yoktu?" dedi Özgür.</p>

  <p>İkisi de bundan rahatsız değildi. Birbirlerini denediler, kazanan Özgür oldu. Memnundu, gülüyordu. Mürşit oğlunun muzaffer yüzünde kazanmayı seven babasını&nbsp;gördü yine. Elleri ayakları soğudu.</p>

  <p>Zuhal mi Zülal mi adını bir türlü öğrenemediği temizlikçi kadın geldi, haftalık temizliği yaptı, her zamanki gibi üstünkörü. Mürşit kadının kucağında çarşaf yığınıyla aşağı indiğini gördü.</p>

  <p>Zuhal ya da Zülal "Mürşit Abi çarşaf az bugün, yıkamasam olur mu?" dedi.</p>

  <p>Aklı evindeydi, bir an önce işini bitirip gitmek istiyordu.</p>

  <p>Özgür babasının olur demesine fırsat bırakmadı.</p>

  <p>“Olmaz,” dedi sertçe.</p>

  <p>Kadın suratını astı, “Birikirse daha az su gider..” diye mırıldandı.</p>

  <p>Özgür duymazdan geldi. “Hava yağacak, çamaşırları bodruma as,” diye talimat verdi.</p>

  <p>Lobiye şöyle bir baktı sonra, aynı sefil müşteriler, aynı sefil babası, yüzünde bir mutsuz hal, çıktı gitti, internet kafeye gene, çoğunlukla orda oluyor.</p>

  <p>Temizlikçi kadın kalan kirlileri de toplamak için yukarı yöneldi, her adımında ahşap basamaklar sarsıldı. Kadının geniş kalçalarının hareketlerini izleyen Kibar,&nbsp;Mürşit'in yanına geldi.</p>

  <p>“Çok tembel bu," dedi. “Başkasını bulalım.”</p>

  <p>“Tembel ama ucuz,” dedi Mürşit.</p>

  <p>Kadın bu kez kirli çarşaflarla tıka basa dolu sepet kucağında, bodruma indi, yıkamaya. Kuruyan çarşafları&nbsp;yarın Kibar toplayacak. Masraflar iyice arttığından beri&nbsp;Mürşit dışarıya ütüye verme işini kaldırdığı için Özgür'le&nbsp;uçlarından tutup çekiştirerek katlamakla yetinecekler.&nbsp;Özgür çarşafları katlarken babasına duyurmak isteyerek&nbsp;söylenecek, Mürşit duymazdan gelecek.</p>

  <p>Burada çamaşırları yıkayacak bir temizlik şirketi yok, hiç olmadı. Bir zamanlar yedi otel bulunan şehirde&nbsp;ikisi birbirinden kötü üç otel kaldı sadece. Mürşit'inki&nbsp;sefillikte birinci, diğeri malum işler oteli, adı çoktandır&nbsp;kötüye çıktı, her gün baskın yiyor, üçüncüsü de Beyazıt'ınki.</p>

  <p>Mürşit'in çocukluğunda, her gün, şimdi Mezbelik denilen Yaban Mahallesinden üç dört gündelikçi kadın&nbsp;gelirdi. Biri camları siler, biri odaları süpürür, birkaçı da&nbsp;bodrumdaki geniş taş teknede çamaşırları yıkardı. Kılıç&nbsp;gibi ütülenirdi çarşaflar, depoya üst üste yığılırdı. Babası&nbsp;kattan kata, odadan odaya dolaşarak temizliği denetlerdi. Okul tatilse yanında Mürşit de olurdu, babasının eli&nbsp;ensesinde, bir fırsatını bulup tüymesin diye. Çarşaflar&nbsp;beyaz, pikeler maviydi. Yağışsız havalarda avludaki iplere sıra sıra asılırdı. Şimdi çarşaflar yine beyaz, pikeler&nbsp;yine mavi ama renklerini anlamak mümkün değil.</p>

  <p>Mürşit, Kibar'ın bir iki gece kalanların çarşaflarını değiştirmediğini biliyor. Müşteri gittikten sonra yatağı&nbsp;açıp bakıyor, temiz pak duruyorsa çarşafları gerginleştirip battaniyeyi örtmekle yetiniyor. Tembellikten değil,&nbsp;bir gece yatılmış çarşafı değiştirmeyi gereksiz buluyor,&nbsp;tertemiz duruyor işte, niye değiştirsin ki. Mürşit için&nbsp;hava hoş. Ama oteldeki bu ilkel işleyiş hatta işlemeyiş,&nbsp;bu boşvermişlik, kendi haline bırakma Özgür'ü çıldırtıyor. Babasına duyduğu öfkeden, Beyazıt’a duyduğu hasetten, gençlikten, yetememekten, idareyi eline alamamaktan kahroluyor, konuşurken sesi titriyor.</p>

  <p>"Beyazıt'ın otelinde beş tane yıkama, beş tane de kurutma makinesi var," diyor. “Hepsi sanayi tipi. Bir pres&nbsp;ütüler var, aha şu masa kadar!"</p>

  <p>Mürşit "Vardır, orası lüks otel,” diyor.</p>

  <p>Lüks olmadığını biliyor oysa. İnadına öyle söylüyor, oğlunun damarına basmak için. Ama Beyazıt'ın oteli kaloriferli en azından, daha temiz, müşterilerinin eli yüzü&nbsp;düzgün, resepsiyonu sabaha kadar açık, birkaç adam nöbetleşe çalışıyor. Beyazıt hepsine maaşlarını tıkır tıkır&nbsp;ödüyor.</p>

  <p>Onun oteli de babasından kalma. Mürşitlerinkinden birkaç yıl sonra açılmıştı. Babaları arasında şehir halkının&nbsp;ilgiyle izlediği tatlı bir rekabet vardı. Biri dolapları mı&nbsp;yeniledi, öbürü çarşafları değiştirirdi. Biri odaları mı boyattı, öbürü lobiyi donatırdı. Mürşit'in babası hastalanıncaya kadar böyle sürdü. Beyazıt’ın babası daha önce&nbsp;öldü, ansızın, kalpten. Mürşit'inki yıllarca süründü. Oğullar işleri devraldı. Ama Beyazıt onun gibi yapmadı, işe&nbsp;dört elle sarıldı. Çocukken de öyleydi. Ortaokulu aynı&nbsp;sınıfta okuyorlardı. Mürşit tatillerde, hafta sonlarında&nbsp;kaytaracak yer ararken, Beyazıt ders biter bitmez hevesle işe koşardı. Şimdi otelden başka, biri şehrin girişinde&nbsp;biri çıkışında iki benzin istasyonu var. Tuzlukaya Konakları'nın iki müteahhidinden biri. Et Meydanı'yla Mesire'deki büfeleri de o işletiyor. Belediye başkanıyla, valiyle, seçilmiş, atanmış, partici, eşraf kim varsa hepsiyle&nbsp;dost, yedikleri içtikleri ayrı gitmiyor.</p>

  <p>Mürşit bazen kendisinin de Beyazıt ve şürekasının arasında farz ediyor, bir el boğazını sıkıyor gibi oluyor.&nbsp;Onlardan biri olmadığı için ferahlıyor. Hep birlikte hareket eden, birlikte yemek yiyen, birlikte toplantılar, kongreler yapan, şehrin iş hayatında ne olup biteceğine birlikte karar veren, hayata dört elle asılan bu adamlara hiç&nbsp;dayanası yok. Onların da Mürşit'in muhabbetine mazhar&nbsp;olamadıkları için üzüldükleri söylenemez. Dikkate almıyorlar onu, çoğu tanımıyor bile. Babasını tanıyanlar hayatını berbat ettiği için ona acıyorlar, Beyazıt mesela, karşılaştıkları zaman düşmüş birine bakar gibi bakıyor. Mürşit&nbsp;kendisine acıdıklarını biliyor; ama hiç üzülmüyor buna,&nbsp;bu adamların acıma hislerini dostluklarına tercih ediyor.</p>

  <p>Özgür bunların çocuklarıyla arkadaş, ara sıra birlikte takılıyorlar, maç yapıyorlar, bilgisayar oyunu oynuyorlar. Birlikte vakit geçirdikleri zaman Beyazıt'ın oğlu otelleriyle övünüyor olmalı ki, Özgür darmadağın bir halde geliyor. Yüzünde çaresizlikle öfke birbirine girmiş oluyor, otele gelene kadar zihninde babasıyla kavga ettiği&nbsp;belli. Karşısına dikiliyor.</p>

  <p>"Sen hauskipink diye bir şey duydun mu?” diyor, yüzünde on dokuz yaşına çok büyük gelen bir küçümsemeyle.</p>

  <p>“İşine bak,” diyor Mürşit ters ters, birasını kafasına dikiyor.</p>

  <p>Özgür yılmıyor, öfkesini bastırmaya çalışarak babasına otele bir çeki düzen vermeleri gerektiği hakkında edepli ve coşkulu bir nutuk atıyor.</p>

  <p>“Her şey bizim elimizde baba,” diyor sonra yumuşak bir sesle ve umutla. “Bir gayret etsek var ya, Beyazıt'ın&nbsp;otelini bir ayda sollarız.”</p>

  <p>Mürşit, Delidağ'a bakıyor o sırada, yüzünde kirpik kıpırdamıyor.</p>

  <p>Sözlerle yetinmiyor çocuk, internet kafeye gidiyor, otelciliğe ilişkin yazıları, turizm okullarının ders notlarını indirip basıyor. Önce kendi okuyor. Mürşit dudaklarının kıpırdadığını görüyor. Sonra kâğıtları babasının gözüne sokmak istercesine bankoya bırakıyor. Etkilenmesini bekliyor, belki meraklanıp okur, aklı başına gelir, oğlum biz ne yapıyormuşuz böyle der, bu nasıl otel işletmek? Ne ön büromuz var ne hauskipırımız. Çekin çekaut Allah’a emanet! Ama her defasında oğlunun umutlarını boşa çıkarıyor. Altı ıslak bira bardağını kâğıtların&nbsp;üstüne koyuyor inadına. Kâğıtlar lekeleniyor, buruşuyor.&nbsp;Özgür söylenerek topluyor.</p>

  <p>“Otelcilik bilim oldu artık bilim, okulu bile var,” diyor umutsuzca.</p>

  <p>Babasına sözünü dinletmek için biraz daha büyümeyi bekliyor, en azından askere gidip gelmesi lazım. Askerden sonra yapacağı bir darbeyle oteli ele geçirecekmiş, buna kararlıymış. Annesine öyle söylemiş. Şükran anlattı bir gece, gülüyordu ama sesinde gururla karışık bir sevecenlik vardı.</p>

  <p>Kâğıtların da sözleri kadar etkisiz olduğunu gördükçe öfkesi daha da artıyor Özgür' ün. Ama çok genç, çaresizlik hissi her şeyi bastırıyor. Kâğıtlarını bankoya tık tık vurarak düzeltiyor, elleri titriyor sinirden.</p>

  <p>“Sade böyle zıkkımlan sen. Ayyaş!" diye söylenerek babasının yanından uzaklaşıyor.</p>

  <p>Mürşit oğlunun sesini yükseltmeye cesaret edememesini, sobanın başında bir sandalyeye çöküp hırsından ağlayacak hale gelmesini acıyla izliyor. Şükran'ın çocukları iyi yetiştirdiğini düşünüyor, ikisi de terbiyeli, sabırlı&nbsp;çocuklar, bu yüzden içi burkuluyor en çok, Şükran'a&nbsp;yaptığı haksızlık yüzünden. İyi bir hayat Şükran'ın hakkıydı.</p>

  <p>Özgür otele dair hayallerini Madenci'ye anlatıyor. Aralarında abi kardeş ilişkisine benzer bir şey var. Mürşit&nbsp;ikisini konuşurlarken gördüğünde Madenci'nin yüzünün&nbsp;acıları çeken bir süngerle kaplı olduğunu düşünüyor.&nbsp;Dinlediği her acı ya da çaresizlik adamın yüzünde birikiyor sanki. Özgür anlatıyor da anlatıyor, Madenci sabırla&nbsp;dinliyor, arada ufak tefek akıllar veriyor. Özgür'ün akıl&nbsp;aramadığını, sadece anlatmak istediğini biliyor, öğütlerini kısa kesiyor bu yüzden. Bazen Mürşit ikisine kulak&nbsp;veriyor. Oğlunun geleceğe dair hayallerinin daracık sınırları onu kahrediyor.</p>

  <p>İşin başına bir geçsin, burayı sadece şehrin değil, bölgenin en şık oteli yapacakmış. Önce lobiyi adam edecekmiş. “Otel mi amele kahvesi mi belli değil," diyor. Lobideki eşyanın hepsini atacakmış. Eski püskü sandalyeleri, borularından zift damlatan sobayı, pis kahve masalarını, tavlaları, okey takımlarını, ne varsa hepsini. Çay&nbsp;ocağını kapatacakmış, bu bitli kahve müşterilerini kovacakmış, gitsinler nerede içerlerse içsinler çaylarını. Lobiye Beyazıt'ın otelindeki gibi bej rengi koltuk takımları&nbsp;koyduracakmış. Çanak anten taktıracakmış, kalorifer zaten Allah’ın emriymiş. Her odada telefon, televizyon,&nbsp;klima, hatta minibar olacakmış. Bir de web sayfası yaptıracakmış. İki yıllık bilgisayar mezunu bir arkadaşı var,&nbsp;ona taslakları çizdirmiş bile.</p>

  <p>“Olur mu abi, Allah aşkına, sen söyle,” diyor Madenci'ye. “Buranın en eski oteli biziz. Kendi web sayfamızın olması lazım. Şehir rehberinde bi satır bize yakışıyor mu?”</p>

  <p>“Doğrusun Özgür,” diyor Madenci "bi web sayfası şart.”</p>

  <p>"Turizm beyaz altın abi,” diyor Özgür. “Güneydeki otellere bi bak, hepsi altın basıyor.”</p>

  <p>Altın bu şehirdeki herkes gibi oğlunun dilinde de en değerli sıfat.</p>

  <p>Kibar’a da yol verecekmiş, onunla olmazmış bu iş.</p>

  <p>“Mağdur etmem, o kadar vicdansız değilim,” diyor. “Veririm eline üç beş kuruş tazminat niyetine, gitsin köyünde otursun, iyice ihtiyarladı zaten, bu yaştan sonra&nbsp;şehirde durup ne yapacak.”</p>

  <p>Resepsiyona da güzel bir kız oturtacakmış. Kız siyah mini etek, siyah ceket, tozpembe gömlek giymeli, yakasındaki rozette adı yazmalı, iyi derecede İngilizce&nbsp;konuşmalıymış. Altın çıktıktan sonra burası yabancılarla&nbsp;dolup taşacakmış, babası o zaman anlayacakmış otelin&nbsp;değerini. Lisedeki kitaplarını çıkartmış, arada İngilizce&nbsp;çalışıyor.</p>

  <p>“Abi senin İngilizcen iyidir, fırsat bulduğumuzda pratik yapsak ya,” diyor.</p>

  <p>Madenci “Yaparız Özgür,” diyor.</p>

  <p>Henüz yapmış değiller.</p>

  <p>Mürşit oğlunun ağır hayalci olduğunu düşünüyor; ama aptal olmadığını da biliyor. Özgür oteli yenilemek&nbsp;için çok para gerektiğinin farkında. Genç yaşta zengin&nbsp;olanlara imreniyor. Onlardan biriyle ortak olsam ne güzel olur diye düşünüyor.</p>

  <p>"Otogarı işleten bi Tayfun Abi var mesela,” diyor Madenci'ye. “Adamda bi para var aklın durur. O bi he dese var ya, altı ayda otelin kralı yaparım burayı.”</p>

  <p>Bugüne kadar yüz yüze iki kelime bile konuşmadığı, uzaktan efsanesini duyduğu Tayfun Abi evet demiş gibi&nbsp;hevesleniyor, neşeleniyor. Sonra göz ucuyla babasına bakıyor. Bu harabeyi otelin kralı yapmak için babasının ölmesini beklemesi gerektiğini bilmesi neşesini kaçırıyor&nbsp;olmalı ki kalkıp gidiyor.</p>

  <p>Mürşit "Tayfun Abi dediği hırtın durumu yaş," diye açıklıyor Madenciye. “Emir aldığı adamlar yeterince&nbsp;kullandılar, şimdi perte çıktı; ama Özgür'ün bundan haberi yok.”</p>

  <p>Lobiye gelip gidenlerin anlattıklarına bakılırsa, Tayfun birkaç aya kadar hapse girmezse kaçacakmış. Karşılıksız çekten tut, ihaleye fesat karıştırmaya kadar hakkında açılmış onlarca dava varmış. Oğlu böyle adamlara özendiği için üzülüyor.</p>

  <p>Bugün temizlikçi kadın biraz daha para versin diye sızlandı yine. Büyük oğlu askermiş, hela temizlerken&nbsp;kaymış, ayağı kubura girmiş, bileği kırılmış. Askeriyenin&nbsp;doktoru bir ay rapor verdiği halde vicdansız komutanı&nbsp;çocuğu rahat bırakmamış. "Revirde yatıp devletin ekmeğini yiyemezsin, memleketine git,” diyormuş. Oğlu da&nbsp;gelmek istiyormuş; ama otobüs parası yokmuş cebinde.&nbsp;Anasını aramış "Kurban olayım para gönder," demiş.</p>

  <p>Hayat çok pahalı. Otel her gün daha az dolarken masraflar fena halde artıyor. Mürşit geçen hafta koridorlardaki her üç ampulden birini söktürdü. Şükran'a verdiği mutfak parasından da kıstı biraz. Yine de Zülal'i ya da&nbsp;Zuhal'i eli boş göndermedi. Bu seferlik fazla para verdi.</p>

  <p>Kibar sinirlendi.</p>

  <p>“Karı kandırıyor seni," dedi “askerde oğlu moğlu yok. Yalan makinesi mübarek. Her hafta yeni bir yalan atıyor.”</p>

  <p>Doğru, Mürşit de biliyor bunu. Zuhal, Zülal her hafta biraz daha para koparabileceğini umduğu yeni bir&nbsp;yalanla geliyor. Geçen hafta kocası patronun emanet ettiği tavukları kaçırmış, ya ödersin ya kapıya koyarım demiş patron. Bir önceki hafta kaynanası çay içerken çay&nbsp;kaşığını yutmuş, acilde bir röntgene dünyanın parasını&nbsp;almışlar. Ondan önceki hafta da Susuztepe minibüsü evlerine çarpmış, odanın duvarını yıkmış, tam da çereli pilavı ocaktan alıyormuş o sıra, divanda oturuyor olsaymış&nbsp;yaşamıyormuş.</p>

  <p>“Bu mevsimde çereli pilav yapacak taze fasulyeyi nerden buldun?" dedi Mürşit, yalanını yüzüne vurmak&nbsp;için.</p>

  <p>Kadın hiç renk vermedi.</p>

  <p>“Ben kuru bamyayla yapıyorum,” dedi.</p>

  <p>Mürşit güldü, seviyor onun uydurduklarını, tutarsız, abartılı yalanlar ama alışılmadık, yaratıcı, kadın canla&nbsp;başla söylüyor üstelik.</p>

  <p>Kadın fazladan para aldı gitti, yaptığı işin çoğu yarım diye Kibar söylendi gene. Özgür işlere karışır olduğundan beri Kibar'ın halinde bir tuhaflık var, Özgür kulağını mı çekti nedir, gizli patron oğluymuş, ona bilgi vermesi gerekiyormuş gibi davranıyor.</p>

  <p>Zabıt kâtibi Çetin'in geldiğini görünce mesai bitmiş diye düşündü. Hiç fark etmeden akşam olmuş. Çetin sık&nbsp;sık okey oynamaya geliyor. Bazen arkadaşları oluyor yanında, biri sessiz, silik bir adam, özel hastanede hastabakıcıymış, nadiren sesi çıkıyor. Öbürünün sağ eli bilekten&nbsp;kesik, marangozhanede çalışırken hızara kaptırmış; ama&nbsp;sol eli usta olmuş artık, taşları hepsinden daha hızlı diziyor. Genellikle üçü beraber geliyor, dördüncüyü lobide&nbsp;buluyorlar, illa oynayacak biri çıkıyor. Çetin otuz yaşlarında, neşeli bir adam, bekâr, evlenmeye de hiç niyeti&nbsp;yokmuş. "Bu zamanda ev geçindirmek akıllı işi değil," diyor. Konuşmayı seviyor, adliyede olan biten her şeyi anlatıyor; kim kaç sene yemiş, kim kime para yedirmiş, kim&nbsp;nasıl yırtmış. Anlattığı şeylerin bazıları ilginç, güzel de&nbsp;anlatıyor, taklit yapıyor, güldürüyor milleti.</p>

  <p>Bugün yanında hastabakıcı yoktu, çolakla ikisi geldiler. Dipte bir masaya oturdular. Çetin "Var mı oynayan?” diye sordu. Kuruyemişçi Şakir'le kardeşi İsmail varız deyince dörtlüyü kurdular. Kibar okey takımını&nbsp;getirdi, masaya koydu. Çay istediler.</p>

  <p>Şakir "Bugün ne vukuat oldu adliyede?" diye sordu.</p>

  <p>Herkes Çetin'in ağzına bakıyordu, eğlenecek bir şey arıyorlar, burada eğlenecek fazla bir şey yok, başkalarının&nbsp;acılarından başka. Çetin canı konuşmak istemiyormuş&nbsp;gibi omzunu silkti. Kendiliğinden anlatmıyor, ısrar bekliyor. Şakir de biliyor huyunu, ısrar etti.</p>

  <p>"Seksen yaşında bi adamı kızları dövdü," diye başladı Çetin.</p>

  <p>"Niye?”</p>

  <p>"Genç karı aldı diye.”</p>

  <p>Lobidekiler daha hikâyeyi dinlemeden gülmeye başladılar Mürşit, ihtiyar bir adamın genç karı almasına&nbsp;mı gülüyorlar, yoksa kızlarından dayak yiyen bir babaya&nbsp;mı diye merak etti.</p>

  <p>Hikâyenin gülünecek bir tarafı yoktu aslında. Akçiçek Mahallesi’nde, on iki daireli apartman sahibi olan bir&nbsp;ihtiyar yirmi yıl içinde altı kere imam nikâhıyla evlenmiş, kızları ses etmemiş. Ama yedinciye resmi nikâh kıyınca kıyamet kopmuş. Üçü de torun torba sahibi kızları babalarının aklı yerinde değil diye dava açmışlar. İhtiyar inadına yirmi bir yaşındaki karısını koluna takmış,&nbsp;adliyeye rap rap yürüyerek gelmiş, dimdikmiş, bende&nbsp;hala iş var demek istiyormuş. İki taraf da mahkeme salonunun önünde sessiz sedasız bekleşiyormuş, kızlar kapının bir yanında, baba ile karısı öbür yanında. Ama genç&nbsp;gelin rahat durmamış, kolundaki bilezikleri şıngırdatıp&nbsp;nispet yapmış, laf atmış. Karşılıklı sataşmalar, hakaretler&nbsp;derken birdenbire tekme tokat kavga çıkmış. Önce genç&nbsp;geline saldırmışlar; ama gelin toz olunca kızlar bir olup&nbsp;babalarını dövmeye başlamışlar.</p>

  <p>“Sonra n'oldu?” dedi Şakir gülerek.</p>

  <p>Çetin "N'olacak, ihtiyar öldü,'' dedi. "Polisin gelmesine fırsat kalmadan küt diye düştü. Bi de baktık ki gitmiş öte tarafa.”</p>

  <p>Bir sessizlik oldu, Şakir'in gülüşü ağzında kaldı.</p>

  <p>“Ellerini büyük kızının başörtüsüne dolamıştı. Hem ana avrat sövüyordu hem de var gücüyle saçını çekiyordu. Kızı elini ısırınca bi çığlık attı, yere düştü. Eşhedü en&nbsp;la ilahe.. diye başladığını duydum, ama gerisini getiremedi. Kalpten gitmiş, öyle dediler."</p>

  <p>Kaderden korkmuş gibi sustu, yüzü beyazlaşmıştı. Dinleyenler hikâyeye yeterince gülemedikleri için hayal&nbsp;kırıklığına uğramış gibi baktılar. Neşeli, komik bir şey anlatmasını beklediler. Ama Çetin başka hikâye anlatmayacağını belli eden bir havayla taşları dizmeye devanı etti.</p>

  <p>Lobiye bir suskunluk çöktü. Sessizlikte okey taşlarının şakırtısı arttı. Televizyonun sesini açtılar. Bir börekçi girdi içeri, kolunda camlı kutu, içinde patatesli börekler.&nbsp;İki kişi börek aldı. Otel müşterilerinden biri soba maşasının tersiyle ayakkabısının sallanan topuğunun çivisini&nbsp;çaktı küt küt. Pehlivan geldi tespih çekerek, birkaç kişiye&nbsp;hal hatır sordu. Hafif kısa cümleli konuşmalar başladı.&nbsp;Bir inşaat ustası geldi, kazı kazandan para kazanmış, herkese çay ısmarladı. Kibar çayları dağıttı. Lobide uğultu&nbsp;arttı.</p>

  <p>Koca bir gün geçti, hiçbir şey olmadı.</p>

  <p>Mürşit için otuz küsur yıldır her gün, hiçbir şey olmadan, hiçbir şey yapmadan geçiyor. Bazen hayatını altüst eden şeyler oluyor ama çoğunlukla bir şey olmuyor. Düşünüyor, suçluluk hissinin dışında omuzlarını ezen şey&nbsp;doğuştan gelen ataleti, yıllardır hiçbir şey yapmadan öylece oturmanın yorgunluğu. Bedeni oturuyor ama kafasının içi kaynıyor, yorgunluktan beyninin duvarları yıpranıyor. Madenci'yle paylaştığı bir büyük rakının başına&nbsp;geçince biraz rahatlıyor ancak. Hayat zaten manen bir&nbsp;yük, bir de her gün para sıkıntısı ekleniyor buna.</p>

  <p>Birkaç müşteri hesabını kapattı bugün, kasa bayağı sarsıldı. Pazar parası veremeyecek, Şükran gene mızıldanacak diye canı sıkıldı. Allahtan bir celep geldi, parasını&nbsp;peşin verip bir haftalığına banyolu bir oda tuttu. Pazarlık&nbsp;da yapmadı hiç. Formun meslek hanesine celep yazmış.&nbsp;Mürşit'in komiğine gitti, celeplik mi kaldı artık. Adamın&nbsp;parası vardı ama kılık kıyafeti berbattı, tıraşı uzamıştı,&nbsp;çok da kötü kokuyordu.</p>

  <p>Daha odasına çıkmadan “Çaybaşı'na nasıl giderim?" diye sordu.</p>

  <p>Kibar irkildi. “N'apıcan orda?" dedi ters ters.</p>

  <p>“Birini görücem," dedi celep.</p>

  <p>Kibar'ın yüzü gözü attı, cevap vermeden işine döndü. Celep şaşırdı, öyle anlamadan baktı bir süre, sonra odasına çıktı. Kibar homurdandı arkasından.</p>

  <p>"Herif pezevenk yerine koyuyor bizi," dedi. “Karıya gidecek, adresi bize soruyor!"</p>

  <p>Bir müşteri sobanın başında ayakkabılarını çıkarmış, ayaklarını ovalayarak ısıtıyordu. Bir anlam veremedi&nbsp;Kibar’ın tersliğine.</p>

  <p>"Ne karısı?” dedi.</p>

  <p>“Umumhaneye gidecek umumhaneye!" diye bağırdı Kibar. “Çaybaşı'nda başka bir bok yok. Dışardan baksan&nbsp;çiftlik zannedersin ama içerisi kaynıyor.”</p>

  <p>Herkes biliyormuş oranın umumhane olduğunu ama kimse ses etmiyormuş, işletenler belediyecilere para yediriyorlarmış. Orda çalışan karılar gündüz vakti ortalıkta&nbsp;gezinip delikanlıları çağırıyorlarmış. Bir gün kan çıkacakmış bu yüzden.</p>

  <p>“İyiymiş,” dedi ayaklarını ovalayan adam, güldü. “Karılar güzel mi bari?"</p>

  <p>Kibar sinirlendi, bir şey diyecek oldu diyemedi, gidip kapıyı ardına kadar açtı.</p>

  <p>“Üşüyoruz lan,” dedi adam. "Ört şunu.”</p>

  <p>Kibar “Havalansın biraz,” dedi “dumanaltı oldu, görmüyor musun?”</p>

  <p>İnadına bekledi kapının önünde, karılar güzel mi diye soran adam donuncaya kadar. Celep az sonra aşağı indi, yıkanmış, tıraş olmuş, takım elbise çekmiş üstüne,&nbsp;adama benzemiş. Mürşit' e belli belirsiz bir selam verdi,&nbsp;çıktı gitti. Kibar nefretle baktı arkasından. Celep ikindide geri geldi. Ne olduysa gittiği yerde, geldiği zamandan&nbsp;daha hüzünlü, daha kahırlı görünüyordu. Televizyonun&nbsp;karşısına oturup bir sigara yaktı.</p>

  <p>Kibar “Bilader!” diye seslendi ters ters. “Bak orda ne yazıyor!”</p>

  <p>Duvardaki posteri işaret etti: Burada sigara içilmez. Cezası 62 YTL.</p>

  <p>“Söndür onu!”</p>

  <p>Ama celep dişli çıktı, masada duran teneke kül tablasını kaldırıp gösterdi.</p>

  <p>“Bu niye burda o zaman?”</p>

  <p>İki kişi indi aşağı ağızlarında sigarayla. Masaya geçip oturdular, çay istediler. Celep sigara içenleri görünce arkasına yaslandı, Kibar'a bakarak güldü, sigarasının dumanını üfürdü.</p>

  <p>Mürşit, Kibar'ın adama niye bu kadar zıt gittiğini merak etti. Sonra içerisi doldu, bir kalabalık, bir gürültü.</p>
</body>
</html>
