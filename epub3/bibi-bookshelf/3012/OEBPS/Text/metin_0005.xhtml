<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h3 id="sigil_toc_id_5">6.</h3>

  <p>Özgür babasının bira bardağını her gördüğünde alıp tezgâhın altına koyuyor, içki içtiğini yabancı gözlerden&nbsp;saklıyor aklınca. İçmiyormuş gibi yapsın istiyor, içenlerin&nbsp;çoğu öyle yapıyor çünkü. Oğlu bu kof, bu sahte hayata&nbsp;nasıl bu kadar erken uyum sağladı, yalanla yaşamanın&nbsp;yollarını kimden öğrendi, bilmiyor.</p>

  <p>Herkes yalan bir hayat yaşıyor, ama tek acı çeken benim diye düşünüyor. Yine kendine acıyor, zayıf çünkü,&nbsp;kendine acımanın zayıflığın en belirgin işareti olduğunu&nbsp;biliyor. Gidemiyor. Gitmeye kalksa varacağı bir durak da&nbsp;yok. Gençliğini dolduran gelecek hayalinin gerçekleşeceği ülke hiç var olmamış. Var sanmıştı. Varmanın yıllarını&nbsp;alacağını ama sonunda hiçbir şey yapmasa bile varacağını sanmıştı. Yanıldığını anlaması için yaşlanması gerekti.</p>

  <p>Biz, ben ve benim gibiler niye gidemiyoruz diye düşünüyor, sadece zayıflıktan mı?</p>

  <p>Madenci gitmiş ama vardığı yer Mürşit'in yanı, yine kendi gibi birinin.</p>

  <p>Hafızasının duvarlarını yıkan vahşet gecesinin her anını hatırlıyor artık. Engellemek için ne kadar çırpınsa da&nbsp;gördüğü rüyadan sonra görüntüler sıraya girdi. Günahı&nbsp;başı sonu belli bir film gibi akıyor gözlerinin önünden.</p>

  <p>İçinde kıyasıya bir kavga var. Bir yanı anlatmak isti-</p>

  <p>yor, öbür yanı tekrar unutmak. Anlatmakla günahından kurtulamayacağını biliyor; ama sır olmaktan çıkarsa belki&nbsp;Cumhur'dan kurtulur, rüyaları temizlenir. Tekrar unutmaya çalışmanın boşuna olduğunu anladı çoktan ama&nbsp;bir yanı anlamak istemiyor.</p>

  <p>Açılan kapıdan buz gibi bir rüzgâr esince dönüp baktı. Otelde kalan biri içeri girdi. Gençten, kavruk, ezik&nbsp;bir adam, yürüdükçe hışırdayan naylon bir mont giymiş.&nbsp;Otele niye geldiğini söylemiştir mutlaka ama Mürşit hatırlamıyor. Buraya gelenler niye geldiklerini mutlaka&nbsp;söylerler. Dert söyletir çünkü, hele buraya gelenleri uzun&nbsp;uzun söyletir. Bütün yeşilliği Et Meydanı’na dikilmiş ve&nbsp;bir türlü büyümeyen birkaç fidanla kenar mahallelerdeki boş arsaları bürüyen otlardan ibaret olan, ufukları kararmış, parksız, kelebeksiz, arkadaşsız bu şehre ve tel tel&nbsp;dökülen bu sefil otele tatil yapmaya gelecek değiller. Bu&nbsp;zavallıların hayatın sırtlarına yüklediği dertler karşısında&nbsp;yapabildikleri tek şey şikâyet etmek, Mürşit’in yaptığı&nbsp;gibi. Tek fark, onun şikâyetinin muhatabı kendisi.</p>

  <p>Adam kapıyı açık bıraktı. Sobanın başında oturanlar ters ters bakınca mahcup bir yüzle dönüp kapattı.</p>

  <p>“Hava buz buz!" dedi özür dilercesine, geçip bir sandalyeye ilişti.</p>

  <p>Yaşı belirsiz biri "Mübarek bi yağ be!” dedi.</p>

  <p>Asker parkasına benzer, kaba bir palto vardı üstünde.</p>

  <p>Eski püskü ceketinin yakalarını kaldırmış genç bir adam pencereden baktı.</p>

  <p>“Yağsa yumuşayacak da niyeti yok,” dedi.</p>

  <p>Diğerleri de katıldılar konuşmalara, hep beraber soğuktan yakındılar bir süre, böylece ezik adamı aralarına kabul ettiklerini gösterdiler. Ezik adam börek paketini&nbsp;açtı "Buyrun,” diyerek hepsini davet etti. Öbürleri köfte&nbsp;ekmek almışlar, asker parkalı birkaç lahmacun sardırmış.</p>

  <p>"Sağol," dediler. Arpaçaylı Orhan'ın pis dükkânında bile yemek yiyecek durumu yok hiçbirinin. Dışardan bir şeyler alıp geliyorlar, lobide sobanın başında oturup yiyorlar.</p>

  <p>Mürşit onları izlerken gözlerinin ve dudaklarının uçlarının aşağıya baktığını düşündü, hayatın bu adamları yere çektiğini. İnsanın yaşlandıkça kısalmasının nedeni&nbsp;bu, kemiklerin kısalmasıyla ilgisi yok, yerçekimi denen&nbsp;şey dünyanın yorgunluğu aslında, bizi yere çeken şey dinmeyen bu yorgunluk.</p>

  <p>Börek yiyenlerden biri "Çay nerde kaldı?” diye seslendi. Kibar bir tepsi çayla geldi, dağıttı. Çay bardakları daima elleriyle çalışan bu adamların avuçlarında kayboldu. Bardaklar mı çok küçük, adamların elleri mi fazla&nbsp;büyük diye sordu kendine. Biri televizyonun sesini açtı.&nbsp;Haberleri seyretmeye başladılar.</p>

  <p>Kıyamet haberi vardı televizyonda. Genç bir muhabir gözünü kameradan ayırmadan neşeyle anlatıyordu. Şirince diye bir köye çok sayıda turist gelmesi bekleniyormuş. Maya kehanetine göre iki gün sonra kıyamet kopacakmış. Ama sırtı Maden Dağı'na dayalı Şirince'ye bir&nbsp;şey olmayacakmış. Çünkü dağ "M” harfi şeklindeymiş,&nbsp;kıyamet sırasında ortası yarılacak, içinden bir gemi çıkacak, o sırada Şirince’de olanlar bu gemiye binip kurtulacaklarmış. Şirince esnafı turistler için program yapmış.&nbsp;Mayalarla ne ilgisi varsa, Hazreti İsa’yı da dahil etmişler,&nbsp;programda son akşam yemeğiyle İsrafil'den sur dinletisi&nbsp;bile var. Muhabir bir lokantacıya mönüyü sordu. Lokantacı saydı: Ateş çorbası, şeytan dolması, cehennem pilavı.&nbsp;Muhabir kendini tutamadı, güldü. Öbür dünyayı bile gülünçleştiren bu konuşmaya Mürşit de güldü. Ama seyredenler gülmedi. Akıllarının karıştığını hissetti. İnanıyor&nbsp;olamazlar diye düşündü. Olabilirler mi?</p>

  <p>Nihayet içlerinden biri, askerdeki oğlunu görmeye gelen çürük dişli amca "Hadi len!” dedi. "Kıyametmiş!&nbsp;Rabbim hazreti peygamberimize bile bildirmemiş ne zaman kopacağını da bunlara mı bildirmiş!”</p>

  <p>O gülünce diğerleri de cesaretlendi, dalga geçmeye başladılar. Ama incecik bir korku zihinlerinin dibinde&nbsp;duruyordu gene de, ya gerçekten koparsa? Kıyamet alametleri hakkında konuşmaya başladılar. "Deccal çıkınca&nbsp;kopacakmış," dedi biri. Bir başkası "Binayla zina artınca,"&nbsp;dedi. Üç ayda bir dağıtıma gelen, otelin gedikli müşterisi&nbsp;perakendeci Azmi de aralarındaydı.</p>

  <p>"Onlar alamet değil,” dedi. “Asıl alamet başka."</p>

  <p>Azmi'ye göre kıyametten hemen önce Fırat'ın suları çekilecekmiş, nehir yatağından küp küp altın çıkacakmış. Kıyamet işte o zaman kopacakmış. Asıl alamet buymuş. Mürşit güldü, altınla kafayı bozan bu şehre de ancak böyle bir alamet yakışır diye düşündü. Televizyon başka bir habere geçti, konuya ilgileri dağıldı, dertlendiler gene, para hesabı yapmaya başladılar. Azmi sövdü&nbsp;saydı. Cuma günü gel ödeyeyim diyen borçlusu arazi&nbsp;olmuş, patron tahsil etmeden gelme diyormuş. “Nerden&nbsp;bulayım adamı?" dedi. "Evini mi basayım? Ne yapayım?"</p>

  <p>Dün akşam rakıyı Madenci almıştı, bugün sıra ondaydı. Kibar'a para verdi.</p>

  <p>"Git bi yetmişlik al gel,” dedi.</p>

  <p>Özgür olsa "Koridor ışıklarına para yok ama rakıya var, di mi?” diye başlar.</p>

  <p>Var, bir tek ona var. O da olmasa geçip giden günlere dayanamayacak. Mümkün olsa kalan ömrünü şu anda isteyene verir. Almam diyen bir Allah'ın kulu da çıkmaz.&nbsp;Herkes pek seviyor hayat denen bu sıkıntıyı, kimsenin&nbsp;ölesi yok.</p>

  <p>Madenci geldi, elinde yine kebap poşeti vardı. Avluya çıktılar. Ateş dolu tenekeyi aralarına koydular ama pek fayda etmiyordu. Soğuk yüzlerini bıçak gibi kesiyordu. Pus çökmüştü, karşı pencereler bile görünmez olmuştu.</p>

  <p>"Bu gece ayaz fena," dedi Mürşit "üşürsen söyle, içerde devam ederiz."</p>

  <p>Madenci “Buranın yerini tutmaz ki,” dedi. "İçerde şimdi bi sürü adam.. Hem burda gökyüzüne bakıyoruz."</p>

  <p>Kebap paketini açtı. Sokağın başındaki Arpaçaylı Orhan'dan almış yine. Orhan'ın dükkânı çok pis; ama en&nbsp;lezzetli kebabı da o yapıyor. Masaları doğru dürüst sildiği yok, kapının dibinde böcek ölüleri oluyor her zaman.&nbsp;Ocak devrildiği için yangın çıktı bir keresinde, masa sandalye ne varsa cayır cayır yandı. İs duvarların içine nasıl&nbsp;işlemişse, ne kadar badanalansa da kusuyor, büyük koyu&nbsp;renkli dalgalar var duvarlarda, insana hasta ciğerleri hatırlatıyor.</p>

  <p>Gerçi diğer kebapçıların da pislik konusunda Orhan'dan aşağı kalır halleri yok. Şehir gelecekten vazgeçti, hıraktı kendini, her yerde bir çöküş var. İnsanları bir tek&nbsp;altın fikri ayakta tutuyor. O da olmasa herkes topluca&nbsp;intihar edecek sanki.</p>

  <p>Madenci, kebapçının pisliğine fazla aldırış etmediğini söyledi. Ama bu akşam garson gözünün önünde bir müşterinin tabağında kalan sumaklı soğanı temizlerin&nbsp;durduğu kaba sıyırınca dayanamamış. “Soğan verme,”&nbsp;demiş Orhan'a. "Domates biber ver.” Onlar pişiyor ne de&nbsp;olsa, ateş iyi kötü temizlemiştir.</p>

  <p>“Sefil bir hayat yaşıyor olabiliriz,” dedi ikisini kastederek. "Ama müşterilerden arta kalan soğanları yiyecek kadar da düşmedik, öyle değil mi?”</p>

  <p>Acı acı güldüler.</p>

  <p>Kebabı ikiye böldü yine, Mürşit' e ye diye işaret etti.</p>

  <p>“Ben hayır demekten bıktım, sen ısrar etmekten bıkmadın,” dedi Mürşit.</p>

  <p>Madenci güldü, kebabın yarısını pidenin arasına koydu. Konuşmadan yedi bir süre.</p>

  <p>"Peynirci ölmüş ha?” dedi.</p>

  <p>Mürşit şaşırdı. “Duymadım. Nasıl olmuş?”</p>

  <p>"İçerde şişlemişler.”</p>

  <p>"Sen nerden duydun?”</p>

  <p>"Madende konuşuyorlardı. Gene iyi dayandı, hadiseden sonra üç buçuk ay yaşadı dediler.”</p>

  <p>Mürşit bekliyordu bunu. Gerçi kendini astığını duyarız diyordu. Adam geline tecavüz etmediğine kimseyi inandıramadı.</p>

  <p>Madenci "Dışarda linç edemediler, içerde bitirdiler işini," dedi.</p>

  <p>Hala kızgındı.</p>

  <p>Aklından katliamlar geçti Mürşit’in, kırımlar, linçler. Geçmişte kalanlar, gelecekte gününü bekleyenler. Cehennem geçti aklından. Dünyanın hâlâ soğumadığını düşündü. Katılaşmış kabuğunun üstünde sefil hayatlarını&nbsp;yaşadıkları bu gezegenin çekirdeğinin hâlâ kızgın bir eriyik olduğunu, cehennemin dünyanın uzağında, bilinmeyen soyut bir yerde değil, tam ortasında, ayaklarını bastıkları toprağın altında bulunduğunu, ortak cehennemlerini dünyanın çekirdeğinde, kendi cehennemlerini kendi&nbsp;çekirdeklerinde taşıdıklarını düşündü.</p>

  <p>Tanrı'nın elinin dünyayı içi pelteleşmiş bir meyva gibi ikiye yardığını hayal etti, ortasından taşan kızgın cehennem lavları onu yuttu.</p>

  <p>Cumhur gitmeyecek artık rüyalarından, beyninin çekirdeğine yerleşti.</p>

  <p>Madenci kebabını yarım bıraktı, plastik çatalla biraz bulgur pilavı yedi. Ucuz kâğıt peçeteyle ağzını sildi, bir&nbsp;sigara yaktı. Aklından bir şeyler geçiyordu, acı, kötü bir&nbsp;şeyler. Güzel kaşları çatılmıştı, kirpikleri titriyordu.</p>

  <p>"Yedi günde yüz elli ölü..” diye mırıldandı.</p>

  <p>Mürşit başına bir taş inmiş gibi sarsıldı. Göz göze geldiler. Kendi gözlerindeki dehşeti Madenci'nin gözlerinde görebiliyordu.</p>

  <p>"Nerden çıktı..” diye kekeledi.</p>

  <p>“Maraş'ın yıldönümüymüş bugün,’ dedi Madenci. "İnternette gezinirken rastladım.”</p>

  <p>“Sen hatırlamazsın ki, yaşın tutmaz.”</p>

  <p>“Hatırlıyorum."</p>

  <p>"Orda mıydın yoksa?”</p>

  <p>"Hayır. İstanbul'daydım. Ama bir fotoğraf görmüştüm, babamın çalıştığı gazetede.”</p>

  <p>Kendine dair, çok acı bir şey anlattı.</p>

  <p>Beş yaşındaymış. Anneannesi ameliyat olacakmış. Annesi hastaneye, refakatçi kalmaya gitmiş. Babası gececi yazı işleri müdürüymüş, gece çalışıyormuş. Evde başlarında duracak kimse yokmuş. Bu yüzden halası, ablasıyla onu alıp kendi evine götürmeye gelmiş. Ama o gitmek istememiş. Babasının boynuna yapışmış, seninle&nbsp;gelicem diye bağıra bağıra ağlamış. Sonunda pes etmişler. Ablası halasıyla gitmiş, o da babasıyla gazetenin yolunu tutmuş.</p>

  <p>Aynı bugünkü gibi çok soğuk, pis bir akşammış, yerler buzdan çıtırdıyormuş, arada bir kar atıştırıyormuş. Durakta epeyce dolmuş beklemişler, ayakları donmuş beklerken.&nbsp;Ama gene de mutluymuş, gazeteyi çok seviyormuş. Babası simitçiden bir sürü simit almış. Gececilerin âdetiymiş,&nbsp;gazeteyi bağladıktan sonra çay içip simit yerlermiş.</p>

  <p>Gazetede akşam gevşekliği varmış. Sessizmiş ortalık, herkes işinde gücündeymiş. Gece çalışanların sayısı :ız olduğu için masaların çoğu boşmuş. Babasının sekreteri ona oynasın diye bir sürü kâğıt kalemle bir zımba&nbsp;vermiş. O da boş masalardan birine oturmuş, daktiloyla&nbsp;oynamış, kâğıtları delmiş, resim yapmış. Gece yarısına&nbsp;doğru babası kaloriferin önünde iki koltuğu birleştirmiş,&nbsp;onu yatırıp üstüne paltosunu sermiş.</p>

  <p>Uyurken birden telefonlar deli gibi çalmaya başlamış, teleksler coşmuş, koşuşmalar, bağrışmalar duymuş. Korkuyla uyanmış. Gazetede büyük bir hareket varmış.&nbsp;Bütün masalar gündüzcü gazetecilerle dolmuş. Herkes&nbsp;ya bağıra bağıra konuşuyor ya da telaşla daktiloda haber&nbsp;yazıyormuş. Sigara dumanı kalın gri bir bulut halinde&nbsp;odadan odaya dolaşıyormuş. Herkesin yüzünde korku&nbsp;varmış. Çok kötü bir şey olduğu belliymiş.</p>

  <p>Küçükmüş; ama ülkede her gün korkunç şeyler olduğunu biliyormuş. Anne babası olup biten bu korkunç şeyler hakkında ona ve ablasına duyurmamak için fısıltıyla konuşurlarken, o oyuncaklarıyla oynar gibi yaparak&nbsp;onları dinliyormuş. Bir gün babasına bu korkunç şeylerden korkması gerekiyor mu diye sormuş. Babası telaşlanmış, gerekmediğini, korkacak bir şey olmadığını anlatmış uzun uzun, oğlunun içindeki belirsiz korkuyu gidermek için elinden geleni yapmış. Ona mutlu şeylerden&nbsp;bahsetmiş, geleceğin güzelliğinden. O da bu korkunç&nbsp;şeylerin çok uzakta bir yerlerde olduğuna, onlara bir zarar vermeyeceğine inanıp rahatlamış.</p>

  <p>Ama o gece olan korkunç şey her neyse yakınlarda bir yerde olmalı diye düşünmüş, uzakta olsa babası bu&nbsp;kadar endişeli görünmezmiş.</p>

  <p>Gazetede herkes o kadar meşgulmüş ki onu unutmuşlar. O da binada dolaşmış, odadan odaya gezmiş. Sabaha karşı bir masanın üstüne yığılmış, onlarca siyah beyaz fotoğraf görmüş. Birini alıp bakmış. Ölü bir çocuk&nbsp;resmiymiş bu. Fotoğrafta kendisiyle aynı yaşta, çıplak bir&nbsp;çocuk cesedi yerde yatıyormuş. Cinsiyeti anlaşılmıyormuş; ama saçları omuzlarında olduğuna göre kız çocuğu&nbsp;olmalıymış. Zayıfmış, gözleri kapalıymış, uyuyor gibiymiş. Yatırıldığı sedye gibi bir şeyden taşan elinin parmakları yumuluyormuş.&nbsp; yumuluymuş. Çırılçıplakmış, sadece kasıkları&nbsp;üstünkörü örtülüymüş.</p>

  <p>Ölü çocuğa bakarken birden babası yanında belirmiş. Fotoğrafı elinden aldığı gibi masaya, diğer fotoğrafların arasına atmış, onu kucaklamış. Hızla tuvalete gitmişler. Babası yere çökmüş, onu ensesinden sımsıkı, acıtacak kadar sıkı tutup göğsüne bastırmış. Ağlamaya başlamış. Öyle şiddetle ağlıyormuş ki gözyaşları Madenci'nin ensesinden içine akıyormuş, sırtı buz gibi soğuyormuş.&nbsp;babasının bu halinden korkuyormuş, babasına bir şey&nbsp;olacak, babasız kalacak diye korkuyormuş.</p>

  <p>Ertesi gün halası onu almaya geldiğinde hiç itiraz etmemiş. Çıplak ölü kız çocuğunu bir an önce unutmak&nbsp;istiyormuş. Ama yürürken çocuğun yumuk elini sırtında&nbsp;hissediyormuş. Halasında kaldığı günler boyunca ağzını&nbsp;açmamış, doğru dürüst bir şey yememiş. Halası anne babasından ayrı kaldığı için bu kadar mahzun olduğunu&nbsp;sanmış. Oysa çıplak ölü kız çocuğunun resmini aklından&nbsp;çıkaramıyormuş. Ablasına bile bahsetmemiş, anlatırsa&nbsp;resimden hiç kurtulamayacağını sanıyormuş.</p>

  <p>Sonra anneannesi iyileşmiş, hastaneden çıkmış, hepsi eve dönmüşler. Hayat görünürde eskisi gibi olmuş. Ama ailece yedikleri ilk öğle yemeğinde her zamanki&nbsp;neşelerinden eser yokmuş. Radyoyu açmamışlar. Babası&nbsp;eve gazete getirmiyormuş artık.</p>

  <p>Yemeğin ortasında, annesi kendini tutamamış.</p>

  <p>“Yedi günde yüz elli ölü,” demiş. “Çoğu çocuk ve kadın üstelik.”</p>

  <p>Babası başıyla onu ve ablasını işaret edince annesi susmuş. Ama ağlamamak için kendini öyle zorlamış ki&nbsp;acıdan ölecekmiş neredeyse. Madenci bu kez annesine&nbsp;bir şey olacak diye korkmuş. Bir süre sessizce yemeklerini yemişler. Sadece çorba tabağında çınlayan kaşıkların&nbsp;sesi duyuluyormuş.</p>

  <p>Madenci birdenbire "Yüz elli ölü çocuk..’’ demiş “bizim eve sığar mı?"</p>

  <p>Anne babası dehşetle birbirlerine bakmışlar.</p>

  <p>"Yemeğini ye oğlum," demiş annesi, sakin bir sesle söylemek için kendini zorladığı belli oluyormuş.</p>

  <p>Ablası ilkokuldaymış, matematiği çok seviyormuş, her şeyi matematik problemi haline getirmeye bayılıyor-muş, zaten annesi gibi matematik öğretmeni olmuş sonunda.</p>

  <p>“Yedi günde yüz elli çocuk ölmüşse bir günde kaç çocuk ölmüştür?" diye sormuş.</p>

  <p>“Kızım yemeğini ye," demiş annesi, ellerinin titremesi yüzünden kaşığı tabağın kenarına vuruyormuş, vurdukça çın çın diye bir ses çıkıyormuş.</p>

  <p>Ablası inadına devam etmiş.</p>

  <p>"Bir sınıfta otuz çocuk varsa, yüz elli ölü çocuk kaç sınıf eder?"</p>

  <p>"Yemeğini ye!”</p>

  <p>“Yüz elli bölü otuz eşittir beş. Beş sınıf dolusu ölü çocuk eder.”</p>

  <p>"Kızım sus!" demiş annesi. Bağırmış. “Sus sus sus suuuuus!"</p>

  <p>Ablası ağlamaya başlamış. Ağlamaktan çok korku çığlığına benziyormuş sesi, insanın kanını donduruyormuş. Susmuyormuş. “Beş sınıf dolusu ölü çocuk!" diye haykırıyormuş.</p>

  <p>Yemeklerini bitirememişler, boğazlarından geçmemiş. Ablası o akşam ateşlenmiş, birkaç gün hasta yatmış. Annesi günlerce durup durup ağlamış, babasının ağzından tek söz çıkmamış. Çok uzun sürmüş ailesinin toparlanması.</p>

  <p>“Çocuğun cesedi niye çıplaktı, bilmiyorum," dedi. “Daha önce hiç ölü görmediğim halde bunun bir çocuk&nbsp;ölüsü olduğunu nasıl anladım, onu da bilmiyorum."</p>

  <p>Mürşit kaskatı kesilmişti. Bütün eklemleri kilitlenmişti, dişleri birbirine geçmişti, gözleri patlayacak gibi ağrıyordu. Madenci'nin hikâyesine uzaktan ilişen günahı&nbsp;beyninin duvarlarını tırmalıyordu. Kulaklarında korkunç bir uğultu vardı. Cumhurlardan oluşan bir güruhun&nbsp;uğultusu, yeryüzünde bir insan topluluğunun çıkarabileceği en korkunç ses.</p>

  <p>"Rakamlar duyguları uyandırmaz,” dedi Madenci. “Yüz elli dedin diye kimse dehşete kapılmaz, yediyi duyunca kimsenin gözlerine yaş dolmaz. Ama beş sınıf dol usu ölü çocuk cümlesi korkunçtur.”</p>

  <p>İçinin kavrulduğu belliydi, gözleri ölü çocuğun üstüne yığılmış başka cesetlerle doluydu.</p>

  <p>“Zalimlikten öte bir şey,” diye devam etti. "Ölü kız çocuğu çırılçıplaktı, kasıklarına dertop edilmiş bir giysi&nbsp;konmuştu sadece, bacaklarının arasından ip gibi dizlerine uzanıyordu. Ama çocuğu örtmüyordu, aksine görüntüyü daha acımasız, daha vicdansız, daha dayanılmaz bir&nbsp;hale getiriyordu."</p>

  <p>Masada duran yün eldivenini ateşe tuttu, ısıtıp yüzüne bastırdı.</p>

  <p>"Muhabirin o anda aklından ne geçtiğini merak ediyorum," dedi. “Muhakkak dehşete düşmüştür. Taş kesilmiş de olsa kalbi olan birinin bu manzarayı görüp etkilenmemesi mümkün değil. Ama merak ediyorum. Muhabir insanlığından utanmış mıydı o anda, yoksa tarihe geçecek bir fotoğraf çekiyor olmanın sevinci mi dolmuştu içine."</p>

  <p>Sustu. Şehrin uzaktan dalga dalga gelen sesleri kesildi. Avluyu derin bir sessizlik kapladı. Ölüm sessizliği. Mürşit katılaşmış parmaklarını güç bela çözerek bardağına rakı doldurdu, bir dikişte yarısını içti. İyi ki rakı var&nbsp;diye düşündü, iyi ki var, acıyı unutturmuyor ama insanı&nbsp;donuklaştırıyor, tahammüle faydası oluyor.</p>

  <p>Madenci yedi günde yüz elli ölü cümlesiyle hafızasına kazınan o haftayı unuttuğunu sanmasının tuhaf olduğunu ama şimdi üstünden bunca yıl geçtikten sonra, en dehşet verici ayrıntılarıyla, üstelik derin bir acıyla hatırlamasının daha da tuhaf olduğunu söyledi.</p>

  <p>Mürşit’in üstüne zihnindeki patlak bavuldan çıkan görüntüler yağdı tekrar. Gözlerinde ışıkları titreyen sokak&nbsp;lambaları belirdi. Ayaklarının dibinden kan akıyordu, çamurlu kaygan toprağı hissediyordu. Hava ekşiydi, bozuktu, ter, çöp ve kan kokuyordu. Elini kaldırdı, ateşin ışığında uzun uzun baktı. Ucu sivri, beyaz bir taşı kavramış eli.</p>

  <p>Madenci'nin anlattıkları günahının ortasına atmıştı onu. Ben de yaşadım diye düşündü, bu başarısız unutma tecrübesini, unutmak istedim, ama olmuyor, unutulmuyor.</p>

  <p>“Ne zaman hatırladın?" diye sordu.</p>

  <p>“Bugün.. İnternette tekrar görünce."</p>

  <p>Aslında daha önce iki kere görmüş aynı resmi. Biri olayların yaşandığı hafta içinde. Babası ve arkadaşları çıplak ölü kız çocuğunun fotoğrafını basmamışlar. Ama başka bir gazete basmış. Halasında kaldığı günlerin birinde&nbsp;parka giderlerken bir bakkalın önünden geçmişler, bakkal bu fotoğrafın olduğu gazeteyi mandalla ipe asmış,&nbsp;kocaman renkli resimli, vur patlasın çal oynasın gazeteleriyle birlikte. O zaman görmüş, gördüğü an ayağı taşa&nbsp;takılmış, yüzüstü yere kapaklanmış. Deli gibi ağlamış.&nbsp;Halası düştüğü için ağladığını sanmış, öpmüş, okşamış,&nbsp;teselli etmeye çalışmış ama boşuna.</p>

  <p>Yıllar sonra üniversitede okurken görmüş. Son sınıftaki devrimcilerden biri kantinde bir sürü eski gazete fotokopisi unutmuş bir gün. En üstte çıplak ölü kız çocuğunun fotoğrafının olduğu nüsha duruyormuş, gözü&nbsp;ilişmiş, resmi bir yerlerden tanıdığını düşünmüş. Ama o&nbsp;geceyi zihninde nasıl bastırdıysa, konusunu tamamen&nbsp;unuttuğu, eski, siyah beyaz bir filmden parçalar hatırlar&nbsp;gibi hatırlamış.</p>

  <p>“Hayal meyal bir şeyler canlanmıştı gözümde," dedi. “Babamla birlikte gazetedeydim, bu resmi görmüştüm;&nbsp;ama ne zamandı, ne olmuştu? Hatırlamıyordum. Sadece&nbsp;çıplak ölü kız çocuğu.”</p>

  <p>Kantinde, fotokopiye gözü iliştiğinde hafızasını zorlamadığını söyledi.</p>

  <p>“Belki zorlasam hatırlardım. Ama korktum ya da huzursuz olmak istemedim, bilmiyorum. Arkadaşlarımla eğlenmeye gidecektim o gün. İnsan, çıplak ölü kız çocuğunu aklında tutarak eğlenemez. Gene de arada bir&nbsp;gözümün önüne geldi. Her defasında daha da silikleşti,&nbsp;derken iyice kaybolup gitti.”</p>

  <p>Bakışlarıyla yeri, duvarları, avluyu, avlunun ötesindeki evlerin solgun ışıklarını, kavruk ağaçların siluetlerini taradı. Mürşit, Madenci'nin gözlerinin irileştiğini gördü, sanki camlaşmış tabakanın arkasında çağlayanlar var, gözyaşları kafasının içinde ordan oraya akıyor. Eliyle zihnine dolan düşünceleri kovmak ister gibi bir hareket&nbsp;yaptı. Gözlerinde anlaşılmaz duygular kaynaşıyordu.&nbsp;Birden garip bir şekilde aşkı andıran, sevecen, bir yanıyla&nbsp;buruk bir gülümsemeyle ateşi üfledi.</p>

  <p>Sustuğunda anlattığı hikâyeye tam uymayan, yabanıl bir şey vardı yüzünde. Acı veya günah karşındakinin içinde bir yerde betonlaşmışsa, ömrünü tümüyle ceza&nbsp;haline getiren bu kaskatı betonu parçalayıp içinden çıkarmak istediğinde elleri kan içinde kalacaksa kişinin, soramazsın diye düşündü Mürşit, anlatılanla yetineceksin.</p>

  <p>Bir el kafatasının içini erimiş kurşunla dolduruyordu, başı dayanılmayacak kadar sıcak ve ağırdı, beynini dünyanın çekirdeğindeki cehenneme çekiyordu. Tanrı' nın eli dedi, günahımın cezasını erimiş kurşundan bir&nbsp;cehennem halinde başımın içine dolduruyor.</p>

  <p>Madenci rakısından arka arkaya pek çok yudum içtikten sonra “O resim bugün tekrar karşıma çıkınca kalbim yerinden oynadı," dedi. “Hani birden bir sancı girer bir yerine, öleceğini sanırsın, aynı öyle oldu.”</p>

  <p>Resmi ekranda büyüttüğünü anlattı, uzun uzun baktığını, beş yaşındayken baktığı gibi. Kendini ansızın&nbsp;hafızasını örten kalın bir örtü kaldırılmış gibi hissettiğini, her şeyi, bütün ayrıntıları hatırladığını söyledi.</p>

  <p>"O gece içime dolan dehşetin hatıralarımdan süzülüp çıkarılmış olduğunu bugün anlıyorum," dedi. “İyi de kim çıkardı? Nasıl? Babam o gece gördüğümü unutmam&nbsp;için elinden geleni yapmış olmalı. Ama benim de payım&nbsp;var. Beş yaşında bir çocuk, siyah beyaz bir fotoğrafta gördüğü dehşetten ancak hiç görmemişçesine unutarak&nbsp;kurtulabilir."</p>

  <p>Mürşit on iki yaşında bir çocuk da ancak öyle kurtulabilir diye düşündü, gördüklerini değil üstelik yaşattıklarını. Seyretmek suça ortak olmaktır ama işlemekten daha kolay&nbsp;bağışlanır. Yaşattıklarını hiç yaşatmamışçasına unutarak&nbsp;kurtulabileceğini sanır bir çocuk.Ama unutmak diye bir şey&nbsp;yok, unuttuğunu sanmak var, çocukluk mazeret olamıyor.</p>

  <p>"Haklısın," dedi Madenci. “Senin dediğin gibi. Yaşanmış olan insanı mezara kadar takip ediyor. Hortladı işte. Ama merak ediyorum, yıllar boyunca bu dehşeti&nbsp;zihnimin neresine gömdüm ben? Nerde sakladım?"</p>

  <p>Mürşit kendi hafızasını bataklığa benzetti. Hafızası günahını daha derine gömdükçe vicdanı daha çok ağrımıştı. Vicdan herkeste olmayabilir mi diye düşündü,&nbsp;Cumhur'da mesela, yok muydu? Bende az da olsa varmış ki içimde bir yer öldüresiye ağrıyor. Beyninin çekirdeği uğulduyordu. Madenci geldiğinden beri bir muhatabı olan kelimeleri beyninin duvarına vuruyordu. Beyninin zarı incecikti, yırtılacaktı, bu yırtıktan beyni akacak, kanla dolmuş toprağa karışacaktı.</p>

  <p>Sabah atıştıran kar asmanın tepesindeki kalın naylonun üstünde incecik birikip donmuştu, naylon hafifçe sarkmıştı. Rüzgâr estikçe ağır ağır sallanıyordu. Mürşit&nbsp;amaçsızca ateşe bir odun daha attı, maşayla karıştırdı.&nbsp;Madenci'nin gözlerindeki kor kayboldu. Parmağını ıslak tozla kaplı masaya sürdü, muşambanın altın gibi parlak&nbsp;sarısı çıktı ortaya, üstündeki beyaz papatya desenleri belirdi.</p>

  <p>Madenci o korkunç haftanın utancını taşımakta çok geç kaldığını, bu gecikmenin onu daha da utandırdığını,&nbsp;bu yüzden daha önce hiç hissetmediği türden bir acı&nbsp;çektiğini söyledi.</p>

  <p>"Fakültedeyken, o gazeteyi gördüğümde utanmalıydım," dedi. "Merak etmeliydim, ne oldu, niye oldu diye. Yapmadım. Eğlenmeyi seçtim."</p>

  <p>“Herkes gibi."</p>

  <p>"Ama nasıl unutabildi herkes? Bunu, öncekileri, sonrakileri. Nasıl hiç yaşanmamış gibi devam edebilirler?”</p>

  <p>“Senin dediğin gibi. Duygusal taşlaşma çağı."</p>

  <p>"Ama bir bedeli olmalı bu taşlaşmanın."</p>

  <p>"Var,” dedi Mürşit "lanetlendik.”</p>

  <p>Kimse bu günahları sahiplenmiyordu. Ortada bırakılmış , sahipsiz günahlara kimse aldırmıyordu. Polis kurbanların anısına karanfil bırakmak isteyenlere geçit vermiyordu. Çıplak ölü kız çocuğunun ruhu tepelerinde haykırıyordu, ama dünyanın kendi çevresinde dönüşünün gürültüsü öyle yüksekti ki, kız çocuğunu kimse duymuyordu.</p>

  <p>"Çürüyoruz,” dedi Madenci. ‘‘Ruhumuz taşlaştı, ama bedenimiz çürüyor. Öyle ya da böyle, daha toprağa girmeden çürüyoruz. İğrenciz, kokuyoruz."</p>

  <p>Dünya bir an Tanrının parmağının ucundaki bir çıban gibi göründü gözüne, Tanrı parmağını bir bastırsa çıban patlayacak, çürümenin kokusu bütün evrene yayılacaktı. Dünya denen çıban öyle tehlikeliydi ki bütün&nbsp;evreni zehirleyebilirdi. Taşlaşma çağında dünya bir nefes&nbsp;bile iyileşecek gibi görünmüyordu. Vicdana, utanca, bağışlanma isteğinin dayanılmaz azabına ihtiyaç vardı.&nbsp;Ama taşlaşan ruhlara azap işlemiyordu.</p>

  <p>“Topluca işlediğimiz günahlar bedeli ödenmedikçe ikramiyesi gelecek haftaya devreden piyangoya benziyor,” dedi. “Bir gün hepimize büyük ikramiye çıkacak, o&nbsp;zaman topluca günahlarımızın altında kalacağız."</p>

  <p>Acı bir soğuk yüzlerini ısırıyordu ama içlerindeki yangın yüzünden üşüdüklerinin farkında değildiler. Karşılara baktılar, zayıf ışıkları geceye dağılan pencerelere.&nbsp;Pehlivan'ınkiler kararmıştı. Yaşar Komiser’inkinden sarılı&nbsp;turunculu televizyon ışığı sızıyordu, arada mavileşiyordu.</p>

  <p>“Hayat kayaç katmanları gibi parçalarına ayrılan, değersiz bir kütledir,” dedi Madenci.</p>

  <p>Mürşit hayatının yıllar önce parçalandığını düşündü. Parçalanmış hayatı değersiz bir kütleye dönüşeli çok olmuştu. Ama insan, hayatın bir yerinde iyi kötü bir bütün olmak istiyordu, kırık dökük de olsa bir bütün ya da&nbsp;ona yakın bir şey. İnsan bu yüzden hatırlıyordu her şeyi,&nbsp;zamanı gelince istemese de parçaları bir araya getiriyordu. Ama zaman içinde pek çoklarının ruhu taşlaşmış&nbsp;oluyordu, çoğunluk bir şey hissetmiyordu, çoğunluk aynada kendine baktığında gördüğü sahte bütünden hoşnut kalıyordu.</p>

  <p>Cumhur’un rüyasına girmesinin bir işaret olduğunu düşünüyor şimdi. Ortağı olduğu vahşeti onun varlığında&nbsp;cisimleştirdiğini, günahını ona yüklemeye çalıştığını anlıyor.</p>

  <p><br /></p>

  <p><br /></p>
</body>
</html>
