<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h3 id="sigil_toc_id_16">17.</h3>

  <p>Bir ses “Boş odanız var mı?” diye sordu.</p>

  <p>Dönüp baktı. Madenci'nin yaşlarında bir adam. Siyah güzel bir deri mont giymiş, pahalı olduğu belli. Omzunda metal kilitli bir sırt çantası, atkısını bağlayışında bir özen, hareketlerinde büyük şehirden gelmişlere mahsus bir eda var. Adamın kapının önünde duran arabasını&nbsp;gördü. Sokağı kaplayan karın üstünde çok güzel duruyordu araba, gökten düşmüş bir mücevher gibi güzel duruyordu.</p>

  <p>Adamı cevap vermeden baştan aşağı süzdü. Şık deri montuyla, pahalı atkısı ve zarif duruşuyla oteline yakıştıramadı. Madenci de deri mont giyiyordu, onunki de&nbsp;pahalıydı, o da İstanbulluydu. Ama o kendine ait kederiyle bu sefil otele yakışıyordu. Oysa bu adam bu sisli&nbsp;dünyaya da, bu sefil otele de yakışmıyor diye düşündü.&nbsp;Arabası hiç yakışmıyor. Bu araba bu şehre bu adamın bu&nbsp;otele yakışmadığı kadar yakışmıyor. Bu şehirde böyle pahalı arabalar yok değil, var, damadının var mesela, Tuzlu-kaya Konakları'nda oturanların hepsinin var. Ama onların kendileri gibi arabaları da bu şehre benziyor. Bir taraflarından ruh yoksulluğu, pahalı şeylerin örtemediği&nbsp;bir sefillik akıyor. Akarken katılaşıyor, çevreye bulaşan&nbsp;anlaşılmaz bir nefrete dönüşüyor.</p>

  <p>Birden içini haksızlığa uğramışlık duygusuna benzeyen, öfkeli bir şey kapladı. Bir kaşını kaldırıp ters bir havayla sordu.</p>

  <p>“Kaç kişisin?”</p>

  <p>“Tek.. tek başımayım."</p>

  <p>“Kaç gün kalacaksın?"</p>

  <p>“Bilmiyorum.. şimdilik üç. "</p>

  <p>“Üç günlük ücreti peşin alırım."</p>

  <p>Böyle açgözlü, muhteris bir esnaf ağzıyla konuşmak hiç âdeti değildi. Üstelik genç adam nazikti, gülümsüyordu. Niye böyle yaptığını bilemedi. Üstünde de durmadı. Bundan sonra ne yaparsa yapsın kendini bağışlayacak, yoruldu artık suçluluktan.</p>

  <p>Hemen cüzdanını çıkarttı genç adam, gıcır gıcır, siyah deri bir cüzdan, göz alıyor. Parayı uzattı. Adamın bu hali Mürşit'in içindeki öfke denizini iyice dalgalandırdı.&nbsp;Parayı alırken, ısrarla kaba davranırsa adamın kalmaktan&nbsp;vazgeçeceğini umdu. Belki gider. Ne bu böyle, senli benli konuşmalar deyip çeker arabasını.</p>

  <p>“Sonra şu yok bu yok diye caz yapma yalnız,” dedi yine ters bir suratla. “Hiçbir şey yok, baştan söyleyeyim.”</p>

  <p>“Kapıya duş-tuvalet var yazmışsınız ya, yeter."</p>

  <p>Mürşit güldü. Müstehzi. Senin gibi birine duş-tuvalet yetmeyeceğini ikimiz de biliyoruz dedi içinden. Sen benim bu sefil otelimin akmayan duşuyla taş çatlasa iki&nbsp;gün idare edersin, sonra çekip gidersin. Zaten hep birileri gelir, birileri gider buraya. O arada dünya döner, gündüzler geceye bağlanır, ay bulutların arasına girer çıkar,&nbsp;ben kök saldığım yerde kalırım. Bazıları benim gibi ağaç&nbsp;doğar.</p>

  <p>Genç adam uzattığı anahtarı aldı, sanki ömrü bu tür otellerde geçmiş gibi alışkın adımlarla merdivenlerde&nbsp;kayboldu. Bu aykırı yabancıyı izleyen kahve müşterileri&nbsp;fısıltıyla konuşarak arkasından baktılar. Kim ki bu? Bu&nbsp;şehirde, bu otelde ne işi var? İş için gelmiştir, başka niye&nbsp;gelsin. Beyazıt'ın oteli doluymuş ya, ondan buraya gelmiştir, mecburiyetten, yoksa böyle cakalı biri böyle cakasız bir otelde kalmaz.</p>

  <p>Şükran aradı. Termosifon patlamış, banyoyu su basmış. Tesisatçı lazımmış, dağ gibi çamaşır varmış yıkanacak. Özgür'ü cebinden aramış ama ulaşamamış, çekmeyen bir yerdeymiş demek. Bir sorun çıktığında karısının aklına onu değil, Özgür'ü aramak geliyor, oğlunun eli işe&nbsp;erdiğinden beri böyle. Şükran Özgür' e ulaşamadığını söylemek zorunda hissediyor kendini, sesinde özür diler gibi bir ton oluyor.</p>

  <p>Ağrısını çekmek yetmiyormuş gibi dünya işlerinden ben kaçıyorum, dünya işleri beni kovalıyor diye düşündü. Tesisatçıyı alıp eve götürdü mecburen. Şükran ayak&nbsp;bileklerine kadar buz gibi suyun içinde, bezlere emdirdiği suyu kovaya sıkıyordu. Soğuktan elleri kıpkırmızı kesilmiş, elbisesinin etekleri sırılsıklam. Gene de gıkı çıkmıyordu. Kendi dünyasının işleyişine hakimdi, ne yapacağını biliyordu. Şükran onun gibi okyanusta kaybolmuş&nbsp;bir şamandıra değil. Tesisatçı işe koyulurken içinde utançla karışık bir sevgi belirdi, nadiren yaşadığı bir duygu.&nbsp;Sevgiden çok anlayış aslında. Şükran’ın dünya ağrısı hakkında düşünecek zamanı olmadığını bir kere daha gördü. Hayatın onun çevirmediği çarkını, ona rağmen canla&nbsp;başla çevirmekle uğraşıyor.</p>

  <p>Bu yüzden paçalarını sıvayıp yardıma giriştiğinde karısının bakışlarındaki şaşkınlık ve minnet içini acıttı.&nbsp;Tesisatçı işini bitirdikten sonra o da gidecekti ama yapamadı. "Bir çay koy da içelim," dedi. Şükran’la birlikte çay&nbsp;içti. Gözlerini dikip aşk olmayan bir sevgiyle karısına&nbsp;baktı, bakarken kavanozdaki cenin kımıldar gibi oldu,&nbsp;gözleri yaşardı.</p>

  <p>Yine de yapamıyor, silkinemiyor, üstündeki bu yabancılık duygusunu eski bir gömlek gibi çıkarıp atamıyor. Yarın sabah yine başını alıp gitmek niyetiyle uyanacağını ve hiçbir yere gidemeyeceğini biliyor. Hayat tasavvurlarımız birbirine uymadı Şükran, uymaya uymaya böyle yıllar geçti, ne yaparsın? Senin hayatını da ben ziyan ettim. Bak saçların beyazladı, sırtın eğrildi, boş&nbsp;umutlarla yaşlandın sonunda. Bu sözler boğazına dizildi.&nbsp;Dizildiği yerden çıkabilse daha mı iyi olur daha mı kötü&nbsp;bilemiyor. Belki de söylese daha çok kırar Şükran'ı. Koca&nbsp;bir ömrün boşa geçtiğini duymayı kim kaldırabilir ki.</p>

  <p>Evde ikindiye kadar oyalandı. Şükran'ın yıkadığı çamaşırları oturma odasına açtığı çamaşır askısına asmasını seyretti. Elvan'la telefonda konuşmasını dinledi. “Baban&nbsp;tesisatçı getirdi, hallettik." Elvan şaşırmıştır diye düşündü, hangi dağda kurt öldü de babam bir işe elini sürdü&nbsp;demiştir. Belki de dememiştir, onun kızını anladığı gibi&nbsp;kızı da onu anlıyordur artık, suçlamıyordur, babam çektiği dünya ağrısına alışamıyor diye düşünüyordur, ondan&nbsp;böyle, ondan baba olamadı bize.</p>

  <p>Şükran kıymalı patates yaparken Erkut'tan aldığı kitabı okudu. Epeyce okuduktan sonra okumuş olduğu sayfaları bir daha okuduğunu fark etti. Aklını veremiyordu. İçinde Şükran’ın haline üzülmesiyle yatışan dalga&nbsp;tekrar yükseldi, otele döndü.</p>

  <p>Evde kendini daha kötü hissetmiyor, daha iyi de hissetmiyor, sadece her bir taşını kendi koyduğu evinde kendini tuhaf hissediyor. Sanki yıllar önce yanlışlıkla&nbsp;kendisinin olmayan bir eve girmiş, evdekiler de kaybettikleri birinin yerine onu koymuşlar, benimsemişler, geçinip gidiyorlar. İstediği kadar başını alıp gitmeyi hayal&nbsp;etsin, oteline ait o, yeri orası.</p>

  <p>Otele döndüğünde, oğlunun sabah gelen şık deri montlu genç adamla konuştuğunu gördü. Sobaya en yakın masaya oturmuşlar, önlerinde çaylar, tostlar, adamın&nbsp;sigarası, çakmağı, en pahalısından telefonu, arabasının&nbsp;alengirli anahtarı, aralarında bir muhabbet.</p>

  <p>Özgür oteliyle acı acı alay ediyordu.</p>

  <p>“Bizim müşteriler işte böyle,” dedi. “Çulsuzlar, hastalar, ayyaşlar, hırsızlar, bitliler, dilenciler, beş parasız askerler, fakir öğrenciler, mahkemelik köylüler, sokağa atılmış ihtiyarlar. Sizin gibi müşteri nerde?”</p>

  <p>Mürşit yine aynı anda iki şey hissetti. Özgür’ün otel müşterilerini bu kadar kuvvetli bir biçimde tarif etmesine hayranlık duydu, oğlu haklıydı üstelik, müşteriler&nbsp;tam da böyleydi. Ama aynı anda Özgür'ün bu yapış yapış yaranma hali, içindeki telleri titreştirdi, öfke &nbsp;sinir uçlarını dolaştı. Hiç yapmadığı bir şeyi yaptı, bir&nbsp;sandalye çekip yanlarına oturdu.</p>

  <p>Özgür şaşırdı, babasına bir göz attı, sonra tedirgin bir havayla tekrar adama döndü.</p>

  <p>“İnşallah ayağınız uğurlu gelir de müşteri profilimiz değişir biraz Sinan Abi. Bedavacı bitlilerden kurtuluruz.”&nbsp;Özgür genç adama Sinan Abi diyecek kadar samimiyet kurmuş bile. Vay be.</p>

  <p>Diğer masalara dağılmış, onları dinleyen bitli profile baktı. Gözlerinde bir alınma aradı. Yok. Özgür'e döndü.</p>

  <p>“Bitlilerden kurtulmak ne demek lan? Ne biçim konuşuyorsun? Onlar insan değil mi?"</p>

  <p>Özgür ben kuruyorum sen yıkıyorsun, ben yapıyorum sen bozuyorsun bakışıyla baktı, ateş gibi, başını çevirdi. Mürşit aferin dedi içinden. Görmezden gelmek en iyisi, öldüremediğin babanı görmezden geleceksin oğlum, ben öyle yapmaya çalıştım, bu da öldürmenin bir&nbsp;yoludur. Ama benim babam ne öldü ne yaşadı, sadece&nbsp;süründü, sürünürken beni de süründürdü.</p>

  <p>Özgür'ün yüzü, gözleri konuşuyor diye düşündü. Benim bu dünyayı hiç anlamayan babamı ciddiye alma,&nbsp;burayı değiştirecek olan benim diyor Sinan Abi'sine. Askere bir gidip döneyim, her şeyi değiştireceğim, hem de&nbsp;öyle bir değiştireceğim ki, babamın ölmesine gerek kalmayacak diyor.</p>

  <p>Genç adam sandalyesinde rahatsız bir havayla kımıldandı. Mürşit Özgür'ün Sinan Abisi yanlış anlayacak, odalarda bit var sanacak diye paniklediğini hissetti. Boşuna çabalama oğlum demek geldi içinden, bırak yanlış&nbsp;anlasın, doğru anlaması neyi değiştirecek ki.</p>

  <p>"Bit derken asalak müşterileri kastediyorum," dedi Özgür telaşla. “Yoksa bizde bit falan yok. Temizlik çok&nbsp;önemli. Bizim otel öyle süper lüks değil ama buranın en&nbsp;temiz otelidir, her gün baştan aşağı silinir. Çarşaflar—"</p>

  <p>Mürşit birden kahkaha attı.</p>

  <p>Özgür babasına delici bakışlarla baktı yine, yarım kalan cümlesi boşlukta sallandı. Mürşit ezik hallerle oturan umutsuz müşterilerin yüzlerinde neşeli bir şeyler&nbsp;gördü. Özgür’ün temizlik iddiasına gülecekler ama göstermekten çekiniyorlar diye düşündü, Özgür'ün bitliler&nbsp;demesini hiç üstlerine alınmadılar, bana daha da ısındılar&nbsp;üstelik, yüzlerinden belli.</p>

  <p>Genç adam sigara paketini yokladı, bitmiş.</p>

  <p>Özgür “Ben alıp geleyim iki dakikada," dedi.</p>

  <p>Adamın uzattığı parayı aldı, fırladı çıktı. Halindeki yaranma çabası Mürşit'e bıçak gibi battı. Genç adamla&nbsp;masada baş başa kaldı. Adam gülümsedi, öylesine, nezaketen. Mürşit bu nezakete karşılık vermedi.</p>

  <p>Kuruyemişçi Şakir geldi o sırada. Burnu kıpkırmızıydı, sümüğünü dirseğine sildi, ellerini birbirine sürterek sobanın başına oturdu.</p>

  <p>“Kibar acele çay bana,” dedi. “Çok acele. Dondum anasını satayım.. Bi de peçete meçete bir şey ver şurdan.”</p>

  <p>Cenazeden geliyormuş. Onu ilkokul üçe kadar okutan Fikret Öğretmen ölmüş, 100. Yıl İlkokulu'nun müdürlüğünden emekli. Evinde ölü bulunmuş daha doğrusu. Altı aydır karısından ayrıymış, komşularından başka&nbsp;kapısını çalan yokmuş. Onlar da adam bir dokun bin ah&nbsp;işit oldu diye bıkmışlar, epeydir yoklamıyorlarmış. Ama&nbsp;bir haftadır ekmek almayınca altındaki bakkal huylanmış, muhtara haber vermiş, polis çağırmışlar, konu komşu içeri girmiş, bir bakmışlar ki ölmüş de ölüsü kurtlanmış bile. İki oğluyla bir kızı öyle öküz gibi dikilmişler&nbsp;cenazede, sanki namazı kılınan babaları değil de kırk kat&nbsp;yabancı. Ne gelinleri gelmiş ne damadı. Lisede okuyan&nbsp;torunları varmış, onlar da gelmemişler.</p>

  <p>“Ana babaları bile yarım ayak gidince niye dert etsinler ki dedelerini."</p>

  <p>Müşteriler ah vah ettiler adamcağıza. Pehlivan camiden gelmişti, az önce kopan tespihinin tanelerini topluyordu yerden.</p>

  <p>“Ölüm mukadderat,” dedi. "Allah günahlarını affetsin.”</p>

  <p>İşçi emeklisi Kayhan hafiften sinirli konuştu.</p>

  <p>“Allah ölümün bile hayırlısını versin hacı," dedi. “Madem ölüsü kurtlanacaktı, boyunca evlatlar yetiştirmenin ne kıymeti kaldı."</p>

  <p>Başka ölenlerden bahsettiler, böyle bir başına veya acıklı bir şekilde, arkasında öksüz yetim bırakarak ölenlerden.</p>

  <p>Özgür geldi. Sinan Abi'sine sigarasını, parasının üstünü verdi, mutlu bir yüzle yerine oturdu. Sinan teşekkür etti, bir sigara yaktı.</p>

  <p>Sonra birdenbire “Burda ölen oldu mu hiç?" diye sordu.</p>

  <p>Özgür bir anlam veremedi soruya.</p>

  <p>"Nasıl yani.” dedi. “Nerde..”</p>

  <p>“Burda.. bu otelde.”</p>

  <p>Ölümü soran bir müşteri. Mürşit dikkatle baktı adamın yüzüne, niye ki? Özgür irkilmiş, yüzünde bir acayip hal, ölümün yarattığı uğursuzluk hissinin ideal müşterisini kaçırmasından korkuyor, belli. İçgüdülerinin sesiyle&nbsp;konuşuyor bu yüzden, ölüm fikrini örtbas etmek, konuyu kapatmak istiyor</p>

  <p>“Hayır, olmadı.”</p>

  <p>Mürşit “Oğlum yalan söyleme," dedi. “Olmaz olur mu,"</p>

  <p>Özgür’e baktı, gözlerinin bütün acısıyla. Oğlum hayal kırıklığı içinde diye düşündü. Şık giyimli bu genç adam değişecek müşteri profilinin başlangıcı olacakken,&nbsp;bu sefil oteli şimdilik iyi bir otel yapamasa da en azından&nbsp;sefilliğini bir parça giderecekken ben gene uğursuz uğursuz konuşuyorum. Hep böyle yapıyorum. Onu deli ediyorum. Gel beni öldür diyorum.</p>

  <p>Özgür, babasının kelimelerinin etkisini yok etmek ister gibi, zoraki güldü.</p>

  <p>"Geçen yaz bi amca kalpten öldü de, babam onu diyor,” dedi. "Adam çok yaşlıydı ama.”</p>

  <p>“Değildi," dedi Mürşit.</p>

  <p>İçinde huzursuz bir neşe coştu, bu neşeyi genç adamın üstüne saçmak istedi.</p>

  <p>“Benzetmek gibi olmasın, sen yaşlardaydı. Akşam iki kadeh içtik karşılıklı. Ben yatayım artık dedi. Yatış o&nbsp;yatış. Öğlene kadar sesi çıkmayınca odasına girdim, baktım ölmüş. Uykusunda gitmiş, sebebi neyse.. bilmiyorum artık.”</p>

  <p>İçindeki huzursuz neşe kayboldu.</p>

  <p>“Çok ölen oldu burda," dedi. “Beş yaşında bir kız çocuğu öldü mesela. Menenjitmiş yavrucak, yer yok diye&nbsp;hastaneye almamışlar.”</p>

  <p>Gözleri yaşardı. Kumral saçlarının çevrelediği küçük, beyaz yüzüne kahırla baktığını, parmağını tutmak istediğinde cansızlığını buz gibi hissettiğini hatırladı.</p>

  <p>Onun için ölümün katıksız bir haksızlık olduğu tek olay buydu, diğerleri sadece ölüm. Bir de hamal ama onu hatırlamak istemiyor. Başka ölüleri hamalın cesedinin üstüne yığdı.</p>

  <p>"Bir akşam bir köylüyü kanlıları vurdu,” dedi. "Kan davasından kaçmak için gelmiş. Zayıf, sessiz, zavallı bir&nbsp;adamcağızdı. Sabah otobüsüne bilet almış. Binmek kısmet olmadı. İki kişi daldı içeri. Ne oluyor demeye kalmadan adamı vurdular.”</p>

  <p>Çenesiyle bankoya yakın bir yeri işaret etti.</p>

  <p>"Savcı gelene kadar ölüsü şurda bekledi. Gündeliğe gelen kadın yerleri çamaşır suyuyla yıkadı. Gene de günlerce kan koktu içerisi."</p>

  <p>Sinan’ın renkli gözlerinde heyecana benzer bir şey vardı. Devam etmesini bekliyordu, başka ölülerin hikâyelerini.</p>

  <p>“Bi kere de yavuklusunu kaçıran bir delikanlıyı öldürdüler. Kızın ahileri oteli bastı, yerlerini söylesin diye babamın başına silah dayadılar."</p>

  <p>"Söyledi mi?"</p>

  <p>"Söylemedi.”</p>

  <p>Babasına hayran olduğu sayılı anlardan biriydi. Kızın ahilerinin şakası yoktu. Ama babası ikisini de ele vermemişti. Delikanlının tarlada güneş altında çalışmaktan kararmış yüzü, sapsarı kesilmiş kaşları, kirpikleri gözünün önüne geldi, hüzünlendi.</p>

  <p>"Oğlanla aynı yaştaydık," dedi. "On altı on yedi. Ben daha babamdan harçlık alırken çocuk âşık olmuş da kız&nbsp;kaçırmış."</p>

  <p>Sinan'ın dikkat kesildiğini görmek hoşuna gitti.</p>

  <p>"Ama oğlan kızı bırakıp kaçtı,” dedi. "Aşk da bir yere kadar. Nasıl bir can korkusuysa ikinci kattan atladı. Düştüğü yerden kalktığı gibi koştuğunu gördüm. Kızın ahileri de gördü. Babamı bırakıp çocuğun peşine düştüler.</p>

  <p>Babam yakalayamazlar korkma dedi; ama yakalamışlar, Et Meydanı’nda, bir kurşunla başından vurmuşlar.”</p>

  <p>Sinan irkildi. Mürşit gerçek hikâyeler böyle yapar insanı diye düşündü. Gerçek hikâyeler romanlara, filmlere benzemez. Anlatıldığı an ihtimal olmaktan çıkar.&nbsp;Oysa romanların, filmlerin güzelliği buradadır, korkunç&nbsp;şeylerin sadece ihtimal olmasında.</p>

  <p>"Kız n'oldu?” dedi Sinan.</p>

  <p>Mürşit “Ölüsü bulundu,” dedi. "Bihuş Çayı’nda. Cesedi bir söğüt dalına takılmış. On gün suda kalınca şişmiş. Uzun saçları suyun yüzünde kayık gibi yüzüyormuş. Ahileri kızı suya atmadan evvel taşla başını ezmişler. Deli Rıza görmüş. Polis deli diye ciddiye almadı Rıza’yı. İntihar deyip konuyu kapattılar."</p>

  <p>“Başka?"</p>

  <p>“Başka..” diye mırıldanarak düşündü. “Genç bir kadın doğumda öldü."</p>

  <p>“Burda mı?” dedi Sinan.</p>

  <p>“İkinci katta, sekiz numarada. Belveren diye bir köy vardır, epeyce uzak. Kadının kocası o köyün zenginiymiş.&nbsp;Kanaması olunca ebe korkmuş, kocasına hastaneye götür&nbsp;bunu demiş. Adam da almış karısını hastaneye götürmüş.&nbsp;Ama kadın doktor izinliymiş, ertesi gün gelecekmiş.&nbsp;Otele geldiler, kadın doktoru beklemeye. Kadıncağız iki&nbsp;büklümdü, ağrıdan duramıyordu. Doğum kadın doktor&nbsp;bekler mi kardeşim, götür yatır dedim ama dinlemedi .&nbsp;Odaya çıktılar. Çok sürmedi. Bir çığlık, bir kıyamet. Hastaneye yetiştirene kadar kadın da öldü, bebek de."</p>

  <p>Mürşit sustu, genç adamı etkilemek için başladığı gerçek hikâyelerden kendisi etkilendi.</p>

  <p>“Çok tuhaf,” dedi. “Burda ölenleri saymamışım bugüne kadar. Kaç etti?"</p>

  <p>"Yedi,” dedi Sinan “doğmamış bebekle birlikte."</p>

  <p>“Kırk yılda yedi ölü, hepsi aynı otelde.”</p>

  <p>Otelden iyi bir şey hatırlamıyor. Ne mutlu bir gün ne neşeli bir an. Hiç yaşanmamış olamaz, yaşanmıştır,&nbsp;ama hatırlamak istemiyor. Zihni dibindeki vahşeti saklamak için başka ölüler bulup çıkarıyor.</p>

  <p>“Bi de biri kendini astı," dedi. “Kemeriyle. Yüzbaşıymış, askerler gelince öğrendik."</p>

  <p>"Niye?”</p>

  <p>“Evli bir kadını sevmiş. Öyle dediler. Cesedi korkunçtu. Görünce insan nasıl güzel ölür diye düşündüm. İnsan kendini asmamalı, güzel ölmenin bir yolunu bulmalı."</p>

  <p>“Öyle bir yol var mı?” diye sordu Sinan.</p>

  <p>“Var. Uykusunda ölen adam mesela. Yüzündeki huzurdan anladım öldüğünü. Öldün mü öyle öleceksin. Bir rüyaya girer gibi. Rüyanda öldüğünü görüyorsun, hakikaten ölüyorsun.. Sonsuz bir rüya gibi ölüm." İçini çekti.&nbsp;"Belki öldüğün an rüya bitiyordur. Belki de rüya bittiği&nbsp;için ölüyorsundur, bilmiyorum artık."</p>

  <p>Omzunda bir el hissetti. Başını kaldırıp baktı, Pehlivan. Bu kadar kahırla bu hayatı nasıl sürükleyeceksin der gibi bakıyordu.</p>

  <p>"Dünya bir gölgelik Mürşit," dedi “soluklandık, gideceğiz, gerisi boş.”</p>

  <p>Oturanlara selam verir gibi elini salladı, kapıyı açtı, çıktı. Noel çanı arkasından takırdadı.</p>

  <p>Lobiye sessizlik çöktü, sobanın gürültüsünden başka bir ses duyulmaz oldu.</p>

  <p>Kuruyemişçi birden “İyi ki bi Fikret Öğretmen öldü dedik,” dedi. “İçimizi kararttın be. Kibar bir çay ver şurdan. Televizyonu da aç, hadi, şarkı türkü bir şey bul. Şu&nbsp;üç günlük dünyada kahırdan geberip gideceğiz."</p>

  <p>Diğerleri de silkindiler, kıpırdandılar, herkesin başına çöken bulut dağıldı.</p>

  <p>“TRT müziği aç. Güzel şarkılar oluyor orda.”</p>

  <p>Kibar kanalı buldu. Müziğin sesi neşelendirdi lobiyi. Seksenlerden kalma bir klipte biri kadın üç kişi şarkı&nbsp;söylüyordu. Üçünün de saçları kıvırcıktı, kadının alnında&nbsp;yeşil bir bant vardı, adamlar kazaklarını pantolonun içine sokmuşlar.</p>

  <p>Otel müşterilerinden biri "Komedi Dans Üçlüsü bu,” dedi.</p>

  <p>Kuruyemişçi Şakir "Yok yok değil..” dedi. "Şey bunlar.."</p>

  <p>Bir sürü isim saydı, doğru isimleri bulamadı.</p>

  <p>Sinan aklına bir şey gelmiş gibi kalktı, dışarı çıktı, arabasına gitti. Özgür ideal müşterisini gözleriyle takip&nbsp;etti. Mürşit oğlunun yüzünde elle tutulacak kadar bariz&nbsp;umutlar gördü. Oğlu hayallerine inanıyor.</p>

  <p>Yine derin bir yorgunluk hissetti.</p>

  <p>Yatmakla dinlenemiyor, yatağı dibe batıyormuş gibi geliyor ona. Yatağı sanki bataklıkta. Dipte karanlık, koyu&nbsp;bir şey onu çekiyor. Sebebini biliyor aslında, fazla içiyor,&nbsp;her zamankinden daha fazla. Alkol damarlarında yoğunlaşıyor, adeta metalleşiyor, damarları katılaşıyor, bu yüzden vücudunu taşıyamaz oluyor. Böyle anlarda yerçekimsiz ortam nasıl bir şey diye merak ediyor. Hani uzay&nbsp;belgesellerinde oluyor, astronot bir sıçrıyor, tavana yapışıyor veya havada yüzüyor. Yerçekimsiz ortamda insan&nbsp;bedeninin ağırlığını kaybediyor da ruhununkini de kaybediyor mu? O bu dünyaya vakumlandı. Kıpırdayamıyor. Dönemiyor.</p>

  <p>Sinan elinde küçük siyah bir defterle geri geldi, Mürşit' e gülümsedi.</p>

  <p>"Sakıncası yoksa anlattıklarınızı not alabilir miyim?" diye sordu, sesinde saygıya hatta hayranlığa benzer bir&nbsp;şey vardı.</p>

  <p>"Niye?"</p>

  <p>"Kullanmak için.. senaryo filan yazarken.”</p>

  <p>Mürşit belli belirsiz bir hayal kırıklığı hissetti. Bu adam için bu hikâyeler ilaç değil diye düşündü, ömrünü&nbsp;sınamak için değil, ben de yaşadım iyi kötü demek için&nbsp;değil. Ama bu bölük pörçük hikâyelerden yaşanmamış&nbsp;bir hayat yapacak kadar yetenekli olsa not almaz diye&nbsp;düşündü. Hikâye aklının kemiğine yapışır, kaynaşır, onun&nbsp;olur, onu kendi kuyusundan çıkarır, başkalarınınkine&nbsp;atar. Hikâye bu işe yarar.</p>

  <p>Sinan cevabını beklemedi, defterine yazmaya başladı.</p>

  <p>Mürşit Özgür'e baktı. Oğlu heyecanlanmış, gizleyemiyor. Babası gözünde beklenmedik bir değer kazanmış sanki.</p>

  <p>“Babamda daha çok hikâye var böyle," dedi, hafiften kasılarak. "Çok da güzel anlatır.”</p>

  <p>Babasına baktı, biraz daha anlatsana der gibi. Mürşit güldü içinden. Eskiden sıkıntıdan patlardın. Ne oldu, kılık kıyafeti yerinde bir yabancı not almaya kalkınca kıymete mi bindi hikâyeler?</p>

  <p>Özgür daha da konuşacaktı, babasını değerli bulduğu bu ânın tadını çıkaracaktı ama Sinan'ın telefonu çaldı. Film ekibinden arıyorlardı. Oyunculardan birinin işi erken bitince Beyazıt'ın otelinde oda boşalmış. Gel burada kal diyorlar.</p>

  <p>Özgür'ün hafiften kasılan ifadesi hayal kırıklığıyla dağıldı. Ama Mürşit oğlunun bakışlarında ilk kez anlayış&nbsp;gördü. Özgür burayı Beyazıt'ın oteli gibi bir otel yapmanın babasının elinden gelmediğini, hayat denen şeyin&nbsp;beklendiği gibi olmadığını, olmayacağını anlamış, buna&nbsp;alışmak gerektiği kafasına dank etmiş gibi, suçlamadan,&nbsp;anlayışla bakıyordu.</p>

  <p>“Kusura bakmayın," dedi Sinan. “Ekiple birlikte olmam lazım."</p>

  <p>“Tabii tabii.. ücretinizi geri verelim.”</p>

  <p>Tabii değil aslında, normal bir adam olsa işte bu yüzden parayı peşin alıyoruz der. Ama o normal bir adam değil, burası normal bir otel değil.</p>

  <p>Sinan odasına çıktı, eşyalarını alıp indi. Parayı geri almak istemiyormuş gibi yaptı ama Özgür ısrar etti.&nbsp;Mürşit meğer oğlumun da gururu varmış diye düşündü.&nbsp;Sinan'ın arabasının sokağı neredeyse gündüz gibi aydınlatan farlarına baktılar birlikte. Araba gitti, sokak karardı.</p>

  <p>Özgür buruklaştı.</p>

  <p>“Kasıntının tekiydi zaten," dedi.</p>

  <p>Bozulduğunu gizlemek için gülmeye çalıştı. Mürşit de alay etti arkasından, oğlunun kırılan duygularını paylaştığını gösterdi.</p>

  <p>Özgür “Baba,” dedi sonra.</p>

  <p>“Hı..”</p>

  <p>“O anlattığın yüzbaşı sahiden kendini astı mı?"</p>

  <p>“Astı.”</p>

  <p>"Kaç yaşındaydın?"</p>

  <p>"On üç."</p>

  <p>"Korktun mu?"</p>

  <p>"Korktum."</p>

  <p>Mürşit merdiven altındaki buzdolabında bekleyen rakı şişesini hatırladı. Ama bu akşam avluda yalnız içemeyecek. Bu akşam hâlâ çocuk oğlunu böyle buruk bırakıp kendiyle kalamayacak.</p>

  <p>"Git üstünü giy,” dedi.</p>

  <p>“Niye?"</p>

  <p>“Atlantik'e gidicez."</p>

  <p>Özgür babasının derdi ne, anlamadı, ama sormadı. Gitti montunu aldı. Çıktılar. Hava biraz yumuşamıştı,&nbsp;kar yerlerde buzlaşmış, toz şeker gibi çıtırdıyor.</p>

  <p>Mürşit vazgeçtim diye düşündü yürürken. Oğlunun gözlerinde kendi istediği şeyi görmek için uğraşmayacak&nbsp;artık, oğlunun gözlerinde öyle bir şey yok, anladı bunu,&nbsp;kabul etti.</p>

  <p>Atlantik’te Muhsin Abi şaşkınlıkla karşıladı onları.</p>

  <p>“Oğlun da mı içecek?"</p>

  <p>“İstiyorsa içecek. Koca adam oldu, baksana?"</p>

  <p>“Olmuş valla.. boyu seni geçmiş."</p>

  <p>Dipte boş bir masa buldular, oturdular. Suratsız ihtiyar garson geldi, rakı getirdi.</p>

  <p>Mürşit “Oğlana bira," dedi.</p>

  <p>Özgür istemedi.</p>

  <p>“Yok, içmiyorum ben.”</p>

  <p>“Niye geldin o zaman?”</p>

  <p>"Gel dedin.."</p>

  <p>"Her gel dediğimde geliyorsun da sanki."</p>

  <p>Gülümsedi, sanki baba oğul değilmişler de biri haşarı öbürü ağırbaşlı iki arkadaşlarmış gibi. Eliyle Özgür’ün saçlarını karıştırdı. Özgür başını çeker gibi yapınca merhamete benzer bir duygu geçti içinden. Buraya uygun değil diye düşündü, sağa sola bakıyor, yaşını başını almış içenlere, konuşanlara beğenmeden, anlamadan,&nbsp;anlamak istemeden bakıyor. Niye anlamaya çalışsın ki.&nbsp;Geçip gitmiş, yürürlükten kalkmış bir zamanı anlayıp da&nbsp;ne yapacak? Burası yenilmişlerin yeri, o henüz yenilmedi, yolun daha başında, üstelik benim gibi değil, onun&nbsp;başını alıp gidesi yok.</p>

  <p>Suratsız garsondan patates kızartması istedi. Patates kızartması rakıyla pek gitmiyor ama ucuz, Özgür acıkmıştır hem.</p>

  <p>"İngilizce kursuna yazıldın mı?”</p>

  <p>"I ıh..” dedi Özgür "çok pahalı."</p>

  <p>Eniştesinden ses çıkmadı demek ki diye düşündü. O gece aşka gelip attı tuttu, ama gerisi gelmedi. Normal,&nbsp;hep böyle olur. Hiçbir şey şaşırtmıyor artık onu.</p>

  <p>"Yazıl,” dedi.</p>

  <p>“Para?”</p>

  <p>“Buluruz."</p>

  <p>Nereden bulacağını bilmiyor. Ama Şükran'da vardır, kenara üç beş kuruş koymuştur mutlaka, Özgür için harcamaya kıyar. Onda yoksa da dayısından borç almasına&nbsp;göz yumar. Kendini bildi bileli nelere göz yummadı ki.</p>

  <p>“İngilizceyle uğraşacağına üniversite kursuna yazıl demeyecek misin?" dedi Özgür, sesi dikenliydi, alaycıydı.</p>

  <p>“Otelde İngilizce lazım demedin mi?"</p>

  <p>Özgür şaşırdı, boş baktı bir süre. Söyleyecek bir şey bulamıyor. Bulamasın, daha iyi. O konuşsun diye getirmedi onu, kendi konuşacak.</p>

  <p>“Otel senin artık," dedi. “Ne yaparsan yap.”</p>

  <p>Özgür anlamadı. “Nasıl yani?"</p>

  <p>"Askerden dönünce başına geçicem demiyor muydun? Askerliğini bekleme. Otel orda duruyor, otur benim yerime, işlet."</p>

  <p>Oğlunun alaycı gülümsemesi kayboldu, aptallaştı. Hayatta en çok istediği şey böyle bir anda kucağına düşünce insan aptallaşır diye düşündü, sonra korkar ama.&nbsp;Özgür de korktu.</p>

  <p>"Ya batırırsam?”</p>

  <p>"Batık zaten .. belki çıkarırsın."</p>

  <p>Patates kızartması geldi. Bir tane attı ağzına, hoşuna gitti, bir tane daha attı, bir tane daha. Özgür'ün korkusu&nbsp;hâlâ gözlerinde duruyordu. Mürşit korktuğunu itiraf etsin diye bekliyordu ama etmiyordu.</p>

  <p>“İyi de.. çıkarmak için para lazım," dedi düşünceli bir havayla.</p>

  <p>"Ablanla konuş.. otel onun da malı. İki kardeş el ele verin."</p>

  <p>Özgür “Baba ne biçim konuşuyorsun ya!” dedi birden. “Sen ölmedin daha."</p>

  <p>Mürşit'in gözleri doldu. Oğlunun sesinde sevgi var gibi geldi. İlk kez. Belki her zaman vardı da o görmüyordu. Bakmazsan göremezsin.</p>

  <p>“Ölmemi bekleme. Emekli oldum farz et."</p>

  <p>Sustular. Mürşit bir kadeh içti. Sonra bir kadeh daha. Özgür hâlâ susuyordu, inanmakta zorluk çekiyordu. Korkusundan kurtulup kucağında bulduğu şeye alışması zaman aldı.</p>

  <p>Sonra coştu birden.</p>

  <p>Yarın sabah ilk iş ablasıyla ve eniştesiyle konuşacakmış. Eniştesi iyi bir işadamı olduğu için üstüne atlayacağından hiç kuşkusu yokmuş. Eniştesi yan çizerse, çizmezmiş ya, böyle ballı fırsatı kaçırmazmış, gene de çizerse dayısıyla konuşacakmış. Dayısı çantada keklikmiş. Özgür'ün gözünün içine bakıyormuş zaten. İşi büyütmek lazımmış ama birden açılmak da doğru olmazmış.&nbsp;Önce temkinli adımlar atacakmış. Toparlandıkça büyütürmüş. Büyütmek için lokanta açmak şartmış. Yandaki&nbsp;berberin dükkânı kapatacağını duymuş. Kanser olmuş&nbsp;berber, öyle diyorlarmış. Peşin para olursa berberin yerini ucuza kapatabilirlermiş. Bitişikte lokantaları olurmuş.&nbsp;Aradaki duvarı yıkıp lobiye katabilirlermiş. Kibar'la bu&nbsp;iş yürümezmiş. Resepsiyona doğru düzgün İngilizce konuşan bir kız oturtmak lazımmış. Madende altın üretimi&nbsp;başlayınca yabancılar akın akın gelecekmiş. Bunların&nbsp;hepsini Beyazıt'ın kapması ihtimali varmış. Zaten Yeni&nbsp;Çarşı Caddesi'nde bina aldığını duymuş. Oraya beş yıldızlı bir otel yapmaya niyeti varmış. Orayı da açarsa&nbsp;avuçlarını yalarlarmış. Bu yüzden ellerini çabuk tutmaları gerekiyormuş. İşe kalorifer döşetmekle başlayacakmış. Ama kışı çoktan yarılamışlar, hem yazın yaptırmak&nbsp;daha kolay olurmuş. Şimdilik her odaya bir elektrik sobası koysalar yetermiş.</p>

  <p>“Ben de bir bira içsem mi?" dedi sonra.</p>

  <p>İhtiyar garsona seslendi.</p>

  <p>“Bana bir bira," dedi “bir de patates. Babam hepsini yedi.”</p>

  <p>Güldü.</p>

  <p>Mürşit oğlunda dünya işleriyle kafayı bozmuş, ihtiras dolu genç bir adamın yüzünü gördü, o çocuksu burukluktan ihtirasa ne kadar çabuk geçti diye hayret etti. Otelin başına geçince neler yapacağını bir solukta anlatan bu&nbsp;oğul, iyi yetiştirdi diye Şükran'a içten içe minnet duyduğu oğul mu? Belki dc herkes böyledir. Normal biri olmanın şartı budur belki ama Mürşit onlar gibi olamıyor.</p>

  <p>Teslim oluyorum dedi içinden, teslim oluyorum, ben bu dünyayla baş edemem, dünyanın bunca ağrısını çekerken dünyayı yenemem, teslim oluyorum.</p>

  <p>Kibar nefes nefese içeri girdi o sırada.</p>

  <p>“Polis geldi,” dedi. “Seni çağırıyor.”</p>
</body>
</html>
