<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h3 id="sigil_toc_id_7">8.</h3>

  <p>Cumartesi öğlene doğru otele geldiğinde Madenciyi sobanın başında gazete okurken görünce şaşırdı. Sabah&nbsp;arabasının lastiğini inik bulmuş, işe gidememiş. Arabada&nbsp;stepne varmış ama madende alakasız bir iş için işçilere&nbsp;kriko lazım olunca onlara vermiş, bu yüzden lastiği değiştirememiş.</p>

  <p>Mürşit "Hallederiz,” dedi.</p>

  <p>Beraber kriko istemeye Pehlivan'ın evine gittiler Kapıyı küçük gelini açtı, terbiyeli, güler yüzlü, yaşını göstermeyen bir kadındı.</p>

  <p>“Babaaa.. Mürşit Abi seni istiyor,” diye içeri seslendi.</p>

  <p>Pehlivan geldi, elinde büyük beyaz bir havlu, takunyalı ayakları ıslaktı, aptes alıyormuş. Mürşit krikosunu istedi. Ama araba büyük oğlundaymış. O da Ziraat Çarşısı'na, Adem’in dükkânına gitmiş, kümesteki tavuklara&nbsp;hastalık girmiş, yemlerine katmak için ilaç alacakmış.</p>

  <p>“Oğlanı orda bulursunuz, gidin arabadan alın," diye ısrar etti.</p>

  <p>Hava soğuktu ama güneşliydi. Elleri ceplerinde yürüdüler.</p>

  <p>Geçen gece konuştukları çıplak ölü kız çocuğundan söz etmiyorlardı, edemiyorlardı, ikisi de bu hatırayı derinde bir yere gömmüş gibiydi. Et Meydam'nda pek konuşmadan yürürlerken hayata katılmak lazım diye düşündü, ya bu deveyi güdeceksin ya da Yolvermez'in uçurumu orda, git atla. Bunu düşünmemek için çevresine bakıyordu, çınarların kesildiği zamanın öncesini, çınarların, meydanın, havanın, suyun bile hayata dair ince bir&nbsp;umut sızdırdığı çağları düşünüyordu, bu düşünceler içini daha da karartıyordu, Yolvermez'in uçurumunu gözünün önüne getiriyordu.</p>

  <p>Pehlivan'ın oğlunu Adem'in dükkânında bulamadılar. İlacı almış gitmiş çoktan. Adem sanki onları çok ilgilendiriyormuş gibi ilacın bir işe yaramayacağını söyledi. Kümese hastalık girdiyse en iyisi bütün tavukları kesip&nbsp;yemekmiş. Pehlivan’ın tavukları da besiliymiş ha, yahnisi de güzel olurmuş, yağlı yağlı, hepsini kesip millete bir&nbsp;ziyafet verseymiş, onu da çağırsaymış. Laubali biriydi&nbsp;Adem, Mürşit'i tiksindirecek derecede. Madenci’nin hatırı olmasa dükkânına adım atmazdı.</p>

  <p>Adem “Altından n'aber mühendis?” diye sordu Madenci'ye.</p>

  <p>Sanki kırk yıllık ahbabıydı. Cıvık, sulu bakışlarla cevap vermesini bekliyordu. Madenci duymazdan geldi. Adem durmadı, omzunu dürttü.</p>

  <p>"Çok uzadı ama,” dedi. "Millet altını bekliyor, hadi. Çıkarın da köşeyi dönelim artık.”</p>

  <p>Yılışık bir sesle güldü. Aldırmadılar. Tam çıkıyorlardı, Cuma nefes nefese girdi içeri, yollarını kesti. Meydandan geçtiklerini görünce peşlerinden koşmuş, anca yetişmiş. Tıraşlı kafası parlıyordu. Büyük işler başarmış adamlara duyulan türden bir hayranlıkla yine Madenci'nin ellerini tutup öpmeye kalkıştı, yine aynı şeyi istedi.</p>

  <p>"Beni işe al."</p>

  <p>Dükkânda birkaç müşteri vardı. Biri Cuma'nın derdinin iş olduğunu anlayınca derhal lafa karıştı. Bir oğlu varmış, melek gibi çocukmuş, elinden her iş gelirmiş.</p>

  <p>Madenci bir iyilik yapar da çocuğu işe alırsa duacısı olurmuş, köle gibi çalışırmış oğlu, ağzını açıp da gık demezmiş, öyle çalışkanmış. Adam Cuma’nın önüne geçmişti, onun Madenci'ye ulaşmasını, göz göze gelmesini engelliyordu. Madenci'ye, Allah’ın bile gözden çıkardığı, Cuma denen bu sürüngeni alacağına benim oğlumu al der&nbsp;gibi bakıyordu.</p>

  <p>Madenci yine o işlere şirketin baktığını söyledi, elinden bir şey gelmediğini. Yine akıl verdi. Şirketin İnternet sitesine girin. Orda başvuru bölümünü doldurun filan.&nbsp;Adamın az önce gözlerini dolduran yalvarma açık bir kine dönüştü.</p>

  <p>Dükkândan çıktılar. Adem'le adamın arkalarından konuştuğunu duydular, hayırlı sözler etmedikleri belli.</p>

  <p>Mürşit kimden kriko alabileceklerini sayarken Madenci sözünü kesti.</p>

  <p>"Vazgeçtim," dedi. “Hiç uğraşacak halim yok. Lastik bugün de inik kalsın, boşver."</p>

  <p>Çarşıdan çıktılar, ara sokaklara daldılar.</p>

  <p>Et Meydanı'na geldiklerinde Madenci “Acıktım," dedi. "Gel şurda bir şeyler yiyelim."</p>

  <p>Mürşit “Ben yiyemem," dedi "içim almıyor."</p>

  <p>"Alır alır, hadi."</p>

  <p>Çorbacı Hüseyin'in meydana bakan küçücük dükkânına girdiler. Zayıf bir liste. İşkembe, paça, kelle, köfte. Bol bol da ekmek ve dörde bölünmüş beyaz soğan. Madenci bir paça çorbası istedi. Mürşit bir iki saat önce biraz ekmek peynir atmıştı ağzına, toktu, zaten aç olsa da&nbsp;açlık hissetmiyor yıllardır. Ama çorba kazanlarından tüterek dükkânı ısıtan buhar ve cızır cızır kızaran köftelerin kokusu midesinde onu şaşırtan bir açlık hissi uyandırdı. O da bir paça çorbası istedi, az sarımsaklı, bol sirkeli.</p>

  <p>Duvarda, tavana yakın bir yere raptedilmiş küçük ekran televizyon açıktı, görüntü bulanıktı, bütün rengi uçmuştu, hava durumu haritasındaki şehirlerin adları okunmuyordu. Gözlerini dikip seyrettiler. İstanbul'da hava&nbsp;parçalı çok bulutlu, sıcaklık mevsim normallerinin üstünde, ama burada kar yağışlı, mevsim normallerinin altında.</p>

  <p>"Hiç de yağacak gibi durmuyor,” dedi çorbacı.</p>

  <p>Kasketli bir adam elleriyle kelle yiyordu.</p>

  <p>"Yağacak yağacak," dedi. "Güneşe bakma, kar topluyor."</p>

  <p>Dükkânın önünde beyaz bir Mercedes durdu, gelin arabası olmuş, çiçeklerle, renk renk şeritlerle süslenmiş.&nbsp;Arkasından bir araba daha geldi, metalik mavi bir Honda. Özgür olsa şu marka, şu model diye ikisinin de özelliklerini tek tek sayar. Gelin ve damatla birlikte çok süslü&nbsp;giyinmiş birkaç genç kız arabalardan indiler, tam önlerinde durup konuştular. Üstleri inceydi, üşüyorlardı,&nbsp;omuzlarını kısmışlardı. Gelinin başı örtülüydü, gelinliğinin beyaz başörtüsü inciye benzeyen taşlarla süslenmişti, çok güzel bir kızdı, inciler teninin ışıltısını artırmıştı.&nbsp;Gelinle birlikte gelen genç kızlardan ikisinin başı açık,&nbsp;üçünün kapalıydı. Açıkların saçları lüle lüleydi, kapalıların baş örtüleri renkliydi, güzeldiler. Makyajlıydılar, hepsinin gözleri kuyrukluydu. Taze, canlı, havanın kasvetine&nbsp;rağmen yaşadıkları için mutlu, gülümseyerek, telaşla konuşuyorlardı. Birer birer geçtiler önlerinden.</p>

  <p>"Fotoğraf çektirmeye gelmişler," dedi Mürşit.</p>

  <p>Çorbacının iki dükkân ilerisinde Selim'in fotoğraf stüdyosu vardı, Foto Dünya. Selim'in babası da fotoğrafçıydı. Çocukluğunda, annesi Mürşit'i ve Hasret'le Gurbet'i yaş günlerinde buraya getirip fotoğraflarını çektirirdi. Elvan beş altı yaşına gelene kadar Şükran da aynısını&nbsp;yaptı. Her yaş günlerinde çocukları stüdyoya getirip fotoğraflarını çektirdi. Sonra boşverdi bu geleneğe, abisine&nbsp;rica ediyordu artık, abisi de kocaman makinesiyle gelip&nbsp;çekiyordu.</p>

  <p>Madenci kış kıyamette düğün yapan bu kişilerin kim olduklarını sordu.</p>

  <p>“Yavuz Çelik'in oğlu," dedi çorbacı, belli belirsiz bir saygıyla. Madenci’nin bu saygıyı anlamadığını görünce&nbsp;ekledi. “Ticaret odası başkanı.”</p>

  <p>Ticaret ve oda kelimeleri Mürşit’e çok yabancı geldi birden, demek bu şehirde bir ticaret var, ticaretin bir&nbsp;odası var, o kendi içine kapanmış uyurken hayat odalarla, örgütlerle yürüyor.</p>

  <p>Köfte yiyen yaşlıca bir köylü "Zengin düğünü kış kıyamet tanımıyor,” dedi. “Bizim gibi fakir fukara yaz sonunda harmanını kaldıracak da, mahsulünü satacak da düğün yapacak.. Ölme eşeğim ölme. .”</p>

  <p>Kellenin etlerini eliyle ağzına tıkıştıran müşteri gelinin kim olduğunu sordu.</p>

  <p>Çorbacı "Sigortacı Ferhat’ın kızı,” dedi. "Çocuğu çabuk kafalamış ama, aferin.”</p>

  <p>Mürşit çorbacının müthiş dedikoducu olduğunu düşündü. Kelle yiyen ne demek istediğini anlamak isteyerek bakınca, çorbacı zevkle açıkladı.</p>

  <p>"Damat aslında Derebaşı köyünde öğretmen, Batılı bir kızı seviyordu. Kızla bayağı gezdi tozdu; ama Yavuz&nbsp;Bey istemem diye diretince ayrıldı.” İncecik haset eden&nbsp;bir sesle ekledi. "Ferhat'ın kızı iyi yere dükkân açtı. Babasının sırtı yere gelmez artık.”</p>

  <p>Çorbacı konuşurken acı biten bir düğünün, ömrünü zehirleyen vahşete açılan yolun kıvılcım gecesinin ayrıntıları Mürşit'in zihnine üşüştü.</p>

  <p>Akşam aralarında ateş dolu tenekeyle avluda oturuyorlardı. Sessizdiler.</p>

  <p>Madenci “Hadi anlat,” dedi sonunda. "Bu keder boşuna oturmaz adamın yüzüne. Bir şey içini kemiriyor."</p>

  <p>Mürşit kemirmek ne kelime, kemirilen şeyden bir kırıntı kalır hiç olmazsa diye düşündü. İçi yok oldu onun.&nbsp;Bir kabuk artık, güneş ve rüzgâr, soğuk ve yağmur toza&nbsp;dönüştürsün, toprağa karıştırsın diye beklediği. Bu yüzden&nbsp;ev içlerine sığamıyor, dar avluyu yurt edindi kendine. Anlatmak kabuğun içini insansı bir şeylerle doldurur belki.</p>

  <p>Hikâye ilkokulu bitirdiği yaz, annesi ve kız kardeşleriyle gittiği bir düğünle başlamıştı. Damat annesinin bir akrabasıydı, tam nesi oluyordu hatırlamıyor ama düğünün Muharrem Gazinosu'nda yapıldığını ve beklenmedik bir şekilde yarıda kaldığını hatırlıyor.</p>

  <p>Ankara'dan bir heyet gelmişti o sabah, resmi bir arabayla, kerli ferli dört beş adam. Karayolu işleriyle ilgili bir meseleleri vardı, Mürşitlerin otelinde kalacaklardı.&nbsp;Ama onların otelinin lokantası yoktu. Babasına "Uğraştırma bizi, hallet,' demişler. Babası da köfteci İsmail’le&nbsp;anlaşmış; masa, sandalye, tabak çanak getirtmiş; lobiyi&nbsp;birkaç günlüğüne lokantaya çevirmişti. Ankara'dan gelen bu mühim adamları Beyazıt'ın babasının oteline&nbsp;kaptırmaktan korktuğu için hizmette kusur olmasın istiyordu, başlarında duracaktı, düğüne gelemeyecekti.</p>

  <p>Annesi “Kocaman adam oldun artık, bizi sen götür," dedi.</p>

  <p>Mürşit evde kalıp <span style="font-style:italic;">Zagor</span> okuyacaktı halbuki, misafir odasındaki sigaralıktan iki Samsun yürütmüştü, incir&nbsp;ağacının altındaki sedire uzanıp içecekti.</p>

  <p>“Kendiniz gidin," dedi.</p>

  <p>Annesi "Başımızda erkek lazım oğlum, kalk,” dedi yumuşak bir sesle.</p>

  <p>Yıllar sonra babası felç olduğunda da aynı cümleyle çağırmıştı onu İstanbul'dan.</p>

  <p>"Oğlum dön. Başımızda erkek lazım.”</p>

  <p>Babaları yatağa düşmüş bir ailenin başında erkek lazım olduğu için okulu bırakıp eve dönmüştü. Dönmezse ailesini felakete terk etmenin azabını taşımaktan korktuğu için.&nbsp;Uzun yıllar kader dedi buna, pabuçlarımın bağlarını birbirine bağlayan, beni tökezletip düşüren şey&nbsp;benim suçum değil, kaderin bana attığı bir kazık.</p>

  <p>Korkaklık olduğunu çok sonra anladı, iş işten geçtikten sonra.</p>

  <p>O gün cesareti üstündeydi. Annesine diklendi.</p>

  <p>“Başınızda erkekle ne alakası var? Binin paytona gidin işte!”</p>

  <p>Annesi “Aldırma terliği elime,” dedi.</p>

  <p>Erkek olmaktan çocuk olmaya geçmesi bu kadar kolay oldu.</p>

  <p>Et Meydanı’ndaki duraktan fayton alıp geldi. Kendini yetişkin bir erkek gibi hissetmek için çabalıyordu, ama aklı Zagor okuyup sigara içmekteydi. On iki yaşındaydı, erkek değildi henüz, oğlan çocuğuydu. Düğüne&nbsp;giderken annesiyle kız kardeşlerinin başındaki erkek oydu ama faytoncunun parasını annesi verdi.</p>

  <p>Muharrem Gazinosu şimdi madene giden yolun üstündeydi, ortasından incecik bir dere geçiyordu. Gazinonun sahibi Muharrem derenin üstüne küçük bir tahta köprü yaptırmıştı, düğünlerde gelinle damadın o köprüden geçip nikâh masasına oturmaları âdet olmuştu.</p>

  <p>Ne dere ne köprü ne de Muharrem kaldı gazinodan geriye. Esintide uğuldayan aynalı kavakların hepsi kesildi. Muharrem öldü çoktan. Şimdi ortasından yol geçen,&nbsp;üç beş çıplak kayanın, küllenmiş kıraç toprağın kapladığı&nbsp;bir yeryüzü parçası artık. Madene giden kamyonlar, iş&nbsp;makineleri kestirme olsun diye ordan geçiyor. Ezilen toprak iyice sertleşti, asfalt dökmeye bile gerek kalmadı.</p>

  <p>Yok oldu her şey diye düşündü bunları anlatırken. Bir zaman parçası, bir çağ geçti gitti arkasında harabe&nbsp;bırakarak.</p>

  <p>Sıradan bir düğündü. Sıkıntıdan patlıyordu. Hayatın en çekilmez yaşındaydı. Ne arkalarda bir yerde diğer&nbsp;gençlerle birlikte votka karıştırılmış limonata içecek kadar büyüktü ne de bileğine uçan balon bağlayıp koşturacak kadar küçük. Orkestrayı seyrederek oyalanıyordu.&nbsp;Bateriste bakıyordu en çok. İki kolunu ve ayaklarını aynı&nbsp;anda hareket ettirerek ritim tutturması çok hoşuna gidiyordu. O da bateri çalmak istiyordu. Ama babası müzisyenleri sevmezdi. Babası bir yere varmayan işleri, boş&nbsp;gezinmeleri, duygusal halleri sevmezdi. Başarısızları, isteyip de yapamayanları, yaptığı şey bir işe yaramayanları&nbsp;aşağılardı. Mürşit büyüdüğünde aklı onu aşağılayacak&nbsp;kadar yerinde değildi, oğlunun hayatının tam anlamıyla&nbsp;bir başarısızlıklar silsilesi olduğunu göremeden öldü,&nbsp;ama ölürken bile umudu vardı, Mürşit'e hâlâ yarım kalmış aklını vermeye çalışıyordu.</p>

  <p>Nikâh kıyıldı, gelinle damat dans ettiler, birkaç çift onlara eşlik etti. Kavak ağaçlarının arkasında gece bulutları parçalanıyordu, yıldızlar mattı, solgundu. Hareketli&nbsp;parçalara geçildi sonra, hepsi birbirinden kötü moda şarkılar. Derken davul zurna çıktı ortaya, halay başladı.</p>

  <p>O sırada hiç beklenmedik bir şey oldu. Gelinle birlikte ağır misafirlerin masasında oturan damat birden yerinden fırladı, aşka gelip halay çemberinin ortasında&nbsp;havaya ateş eden birinin elinden tabancasını kaptığı gibi&nbsp;kendi şakağına dayadı.</p>

  <p>Herkes donakaldı. Halay durdu. Davulcu tokmağını indirdi. Zurnacı kendini kaptırmıştı, durumu fark etmedi bir süre, zurnayı öttürüp duruyordu, nihayet o da sustu. Kadınlar korkuyla çocuklarını kapıp masaların altına&nbsp;eğildiler. Pist hızla boşaldı. Kavaklar bile donmuş gibiydi. Sadece dallarına asılmış renkli ampullerin ışıkları sarı&nbsp;kırmızı mavi titreşiyordu.</p>

  <p>Damat ter içindeydi, anlaşılmaz bir şeyler söyleyerek hıçkıra hıçkıra ağlıyordu. Yapılı biriydi, yakışıklıydı, gür siyah saçları vardı. Ama tabancayı şakağına dayamış&nbsp;hali çok acıklıydı, vişne rengi kocaman papyonu yaşadığı&nbsp;trajediyi fena halde gülünçleştiriyordu.</p>

  <p>Birileri ona doğru yürüyünce "Gelmeyin üstüme!" diye haykırdı.</p>

  <p>Tetiği çekecek sandılar. Ama birden külçe gibi yere yığıldı. Birkaç kişi koştu, baygın yatan damadın elinden&nbsp;tabancayı aldılar, yakasını gevşettiler, yüzüne su serptiler.&nbsp;Damadın babası kalabalığı yararak geldi, yerde baygın&nbsp;yatan oğluna bir tekme attı. Daha da atacaktı ama engellediler, kollarından tutup zar zor uzaklaştırdılar.</p>

  <p>Müthiş bir uğultu vardı havada, ağlayanlar, söylenenler, tartışanlar. Düğünü mahvolan gelin yüzünü annesinin göğsüne gömmüş ağlıyordu. Kız tarafından bir iki kişi damadın ailesine hakaret etti. Gençler arasında&nbsp;kavga çıktı, misafirler araya girdi, ayırdılar. Erkek tarafı&nbsp;utanç içindeydi, kız tarafına rezil olmuşlardı. Düğün apar&nbsp;topar dağıldı.</p>

  <p>Eve döndüler. Annesi düğünlerde giydiği simli bluzunu çıkardı, gündelik elbisesini giydi. Mürşit'in hiç alışık olmadığı kadar sessizdi. Kız kardeşleri küçüktü daha. Hasret sedirde uyuyakaldı, annesi kucaklayıp yatağına&nbsp;yatırdı. Gurbet bir yığın soru sorarak peşlerinde dolandı&nbsp;bir süre, sonra o da uyudu.</p>

  <p>Mürşit Zagor'unu alıp mutfaktaki sedire oturdu. Ama şaşkındı, sarsılmıştı, aklını kitaba veremiyordu. Damadın acıklı olduğu kadar gülünç hali gözünün önünden&nbsp;gitmiyordu. Daha önce hıçkıra hıçkıra ağlayıp bayılan&nbsp;bir erkek görmemişti. Şakağına tabanca dayamış birini&nbsp;de görmemişti ama damadın ağlayıp bayılması, kendini&nbsp;öldürmek istemesinden daha çok etkilemişti onu.</p>

  <p>Annesi ocağa çay koyarken babası geldi. Onları evde görünce şaşırdı.</p>

  <p>"Hani düğüne gidecektiniz.. N'oldu?" dedi.</p>

  <p>“Gittik,” dedi annesi. “Ama yarıda kaldı, döndük."</p>

  <p>Olanları anlattı, damadın birdenbire nasıl çıldırdığını. Babası çok şaşırdı.</p>

  <p>"Derdi neymiş?"</p>

  <p>“Başka bi kızı seviyormuş ama olmamış."</p>

  <p>Annesinin sesi durgundu, tuhaf bir şekilde açılıydı.</p>

  <p>Babasının bir kaşı öfkeyle karışık bir tiksintiyle havaya kalktı. İleri geri konuştu. Sonu ölüm bile olsa başladığı işi bitiremeyenlerden hiç hazzetmezdi. Ailenin iki paralık olan itibarından, şerefinden, haysiyetinden bahsetti. Ağırbaşlı, efendi bir çocuk diye bilinen damada sövüp sayarken ısrarla karısına baktı. Karısının kendisini&nbsp;desteklemesini bekliyordu, aynı minvalde konuşmasını.&nbsp;Mürşit dikkatle izliyordu ikisini. Annesi bir şey demedikçe babasının canının sıkıldığını görüyordu.</p>

  <p>Sonra aşka değer verdiğini söyledi, verirdi de gerçekten. “Aşıklar mübarektir," derdi "âlemde aşk olmasa köpekten aşağı olurdu halimiz." Şehrin âşık gençleri için umuttu, kızını sevdiğine vermeyen babaları ikna etmesiyle tanınırdı. Aşk babasının belki de tek gelişkin yönüydü.</p>

  <p>Sana hâlâ aşığım ve âşık öleceğim bakışıyla annesine bakarak aşk hakkındaki inançlarını tekrarladı. Sonra&nbsp;yüzü adi bir şey görmüş gibi buruştu.</p>

  <p>“Ben de onu adam sanırdım," dedi. “Sevdiği kızı almaktan aciz, korkağın tekiymiş meğer." Mürşit'e döndü, sesi öğüt verir gibi yumuşadı. “Oğlum bir erkek bir kızı&nbsp;sevdiyse," dedi “bütün dünyayı karşısına alacak icabında.&nbsp;Aşkın kitabı bunu emreder."</p>

  <p>Romantik vecizelerine devam edecekti daha. Ama annesi duyulur duyulmaz bir sesle sözünü kesti.</p>

  <p>"Kız Aleviymiş.”</p>

  <p>Babası duraksadı “Haa.." dedi. "O zaman başka..”</p>

  <p>Sustular. Babasının aşka dair cümleleri uçtu gitti. Tartışılacak bir şey kalmamıştı.</p>

  <p>Mürşit için tam bir açıklama sayılmazdı ama Alevilere dair bilgi, duygu, hurafe karışımı, bulanık bir birikim zihninin dibinde duruyordu, bu da, bu aşkın imkânsızlığını kabul etmesine yetiyordu.</p>

  <p>Alevilerin adını o kış, Maraş olayları sırasında duymuştu. Kabakulak olmuştu, çok ağrısı vardı. Buna rağmen şehri nefret dolu bir heyecan dalgasının sardığını fark etmişti. Evde radyonun sesi çok açılıyordu. Gelip&nbsp;gidenler hep bundan bahsediyorlardı, şeytandan bahseder gibi bahsediyorlardı. Zalimce konuşuyorlardı, düşmanca, acımasızca. Çocuktu, hastaydı, hemen ikna oluyordu, bunların hak edilmiş ölümler olduğunu düşünmek kolayına geliyordu.</p>

  <p>Annesi o zaman da böyle sessizleşmişti, üzüldüğü zamanlarda olduğu gibi iki kaşının arasında derin bir çizgi belirmişti. Annesinin duygularından etkilenirdi, iki&nbsp;kaşının arasındaki çizgi kaybolmayınca bu ölümlerin hak&nbsp;edilmiş olduğundan şüpheye düştü ama çok hastaydı,&nbsp;üstünde düşünmeyi erteledi. İyileştiğinde ne Maraş konuşuluyordu artık ne Aleviler. Bir gazetenin manşetinde&nbsp;gördüğü “yedi günde yüz elli ölü” cümlesi unutulmuştu.&nbsp;Madencinin çıplak ölü kız çocuğu gömülmüştü çoktan.</p>

  <p>Bahçeye çıktılar. İncir ağacı acı acı kokuyordu. Duvar dibindeki akşam sefaları kıpkırmızı açılmıştı. Gökyüzü yıldız doluydu. Uzak bahçelerden gülüşmeler geliyordu. Mürşit bu mutluluk işaretlerini garipsiyordu. Annesinin acılı sessizliği ona bu küçük şehir mutluluğunun hak edilmediği duygusunu veriyordu.</p>

  <p>Babası bir sigara yaktı. Aklı hâlâ damattaydı.</p>

  <p>"Bilmiyor muymuş kızın Alevi olduğunu?"</p>

  <p>“Kız gizlemiş,” dedi annesi, duyulur duyulmaz bir sesle. “Ortaya çıkınca oğlan hemen bırakmış. Ama unutamamış demek, canına kıymaya kalktığına göre. .''</p>

  <p>Babasının siniri yükseldi.</p>

  <p>"Neyini unutamamış? Kızılbaştan başkasını bulamamış mı âşık olacak?”</p>

  <p>Böylece aşk hikâyeden tümüyle buharlaştı, aşka değer veren babasının cümlelerinden, anlayışından silindi. Babası yatmaya gitti. Annesi incir ağacının altında biraz&nbsp;daha oturdu, sessizce çayını içti.</p>

  <p>“Bugün damadın başka bir kızı sevdiğini duyunca o düğünü hatırladım," dedi.</p>

  <p>Madenci'nin bildik bir hikâye bu, herkes bir benzerini duymuştur, içeriği her ne kadar acıklı da olsa yaygın oluşuyla sıradan olan bu hikâye için bu kadar kahırlanmazsın sen der gibi baktığını düşündü. Madenci’nin aklından gerçekten bunlar mı geçiyordu bilmiyordu ama&nbsp;asıl hikâyeyi sakladığını biliyormuş gibi geldi. Sanki Madenci başını kaldıracak, gözlerine deler gibi bakacak, günahın dilinin ucuna kadar gelip dayanmış, orda kilitlenip&nbsp;kalmış, anlat diyecekti. Yüzünden kara bir gölge geçti,&nbsp;gözlerini kaçırdı.</p>

  <p>Madenci damada ne olduğunu sordu.</p>

  <p>“Hiç,” dedi Mürşit. “Bir şey olmadı. Gelin ayrılacağım diye tutturdu. Ama büyükler araya girdi, barıştırdılar. Damat bankada çalışıyordu, işine gücüne devam etti, şube&nbsp;müdürü oldu. Çocukları oldu, büyüdüler, evlendiler.&nbsp;Emekli olunca bi yazıhane açtı. Trafik ruhsat işleri takip&nbsp;ediyor şimdi. İşleri iyiymiş, öyle diyorlar. Tuzlukaya&nbsp;Konaklarından ev almış. Yazıhanesi Yeni Çarşı Caddesi’nde, yazın hep kapının önünde oturur. Gitsen görürsün.&nbsp;Çok şaşarsın ama. Aşk için kendi düğününde tabancayı&nbsp;şakağına dayayan adam bu ağzı kalabalık şişko mu dersin.&nbsp;Yüz otuz kilo oldu, bi oturuşta bi tepsi baklava yiyormuş.&nbsp;Belki de mutsuzluktan kendini yemeğe vurmuştur, bilmiyorum, gerçi bana kalırsa düpedüz oburluk.”</p>

  <p>“Sevdiği kız?"</p>

  <p>"O yaz gitti buralardan, ailesiyle beraber.”</p>

  <p>Annesinin alışılmadık sessizliğinin sebebini sordu Madenci, belki ailede benzer bir aşk hikâyesi vardır, onu&nbsp;hatırlamış olabilir. Mürşit hafızasını yokladı, bir şey bulamadı.</p>

  <p>“Zannetmem," dedi "öyle bir şey olsa duyardım."</p>

  <p>Herhalde duyardım diye düşündü. Aile sırları ifşa edilmek için vardır çünkü.</p>

  <p>“Gerçi kadınların aşk sırları sımsıkı saklanır,” dedi “saklanmazsa kimin başına patlayacağı belli olmaz.”</p>

  <p>Ama annesinin böyle bir aşk hikâyesi yaşamış olmasının imkânı yoktu, annesi babasına tapardı. Annesinin aşkının büyüklüğüydü babasının aşka bunca değer vermesini sağlayan. Üstelik yalan da söyleyemezdi annesi,&nbsp;bu yüzden sır tutmaktan hoşlanmazdı. “Bana sırrınızı&nbsp;vermeyin," derdi komşu kadınlara “boşluğuma gelir, ağzımdan kaçırırım, kahrolurum sonra."</p>

  <p>O zamanlar annesinin acı sessizliğinin sebebini hiç merak etmediğini düşündü. Kadın olduğu için aşk karşısında dayanıksız olduğunu, bu yüzden üzüldüğünü sanmış olabilir. Hatta annesi bu aşkı bir talihsizlik olarak&nbsp;görmüş de olabilir, damadın başına gelen talihsiz kaza&nbsp;gibi bir şey. Babası için aşk çok değerliydi ama bir yere&nbsp;kadar, sınırlardan taviz vermezdi, en büyük aşkın bile kabul edebileceği bir sınırı vardı.</p>

  <p>Şimdi düşünüyor, annesi galiba bu hikâyedeki acıyı kavrayan tek kişiydi. Onu derin bir suskunluğa sevk eden&nbsp;şey kavrayışıydı. Annesi acıyı kavrayabiliyordu. Mürşit'in&nbsp;acısını da kavramıştı ama çaresizdi. Bu yüzden oğlunu&nbsp;sarsacak, gittiği yerde kalırsa iflah etmeyecek kelimeleri&nbsp;seçmişti. "Oğlum dön," demişti. "Başımızdaki erkek ol."&nbsp;Onun da elinden gelen bu kadardı. Sınırlar. Herkesin sınırları var.</p>

  <p>Şehirde sabahtan beri beklenen kar ansızın başladı, birkaç dakika içinde tipiye döndü. Rüzgâr tepelerindeki&nbsp;naylonu havalandırıp şiddetle asmaya vurdu, uyduruk&nbsp;tentenin ipi koptu, üstlerine sarktı.</p>

  <p>Normal insanlar bu soğukta ve gecenin bu saatinde sıcacık evlerinde, sıcacık yataklarında uyuyor olurlar.&nbsp;Dünya başlangıcından beri onlara göre düzenlenmiştir,&nbsp;diye düşündü Mürşit; ama biz normallikten saparak uykuyu çoktan kaybettik. Bize Kibar’ınki ya da Pehlivan’ın&nbsp;torunlarınınki gibi rahat, gamsız bir uyku bahşedilmedi.&nbsp;Normal insanlar huzurla, herhangi bir vicdan sızısı duymadan uyurlarken, Madenci ve ben ve bizim gibiler dünyanın derdi denen soyut, tarifsiz bir yükü çekmeye yazgılıyız.</p>

  <p>Rüzgârın ürkütücü uğultusu sayılmazsa avluda derin bir sessizlik vardı. Müşteriler çoktan yatmaya çıkmıştı. Sessizlik, ıssızlık, iki uykusuz yan yana olmak iyiydi. Rakı iyiydi, değdiği yerin acısını alıyordu ama canlıydılar&nbsp;nihayetinde, ruhen birer kabuktan ibaret kalmış olsalar&nbsp;da etten, kandan, kemikten, sinirlerden oluşan bedenleri&nbsp;vardı, bu soğuğa daha fazla kafa tutmanın bir anlamı&nbsp;yoktu. Lobideki soba henüz sönmemiştir diye düşündü,&nbsp;kovanın dibinde hâlâ biraz kömür vardır.</p>

  <p>“Tipi fena,” dedi. “İçerde devam edelim mi?"</p>

  <p>Madenci giderek hızlanan, rüzgârla anaforlanan kara baktı. Garip bir şey vardı yüzünde, sanki bu tipinin altında donarak yok olmayı diliyor, nasıl bir yangınsa içindeki.</p>

  <p>Rakılarını alıp içeri girdiler.</p>

  <p>Kibar ortalığı toplamış, sağa sola dağılan sandalyeleri yerlerine çekmiş, ışıkları söndürüp odasına gitmişti. Gene&nbsp;bronz apliklerden biri yanıyordu sadece, müşterilerden&nbsp;biri aşağı inecek olursa karanlıkta bir yere takılıp düşmesin diye açık bıraktıkları; ama bir işe yaramayan. Mürşit&nbsp;ışıklardan birini açtı. İçerisi sıcak değilse de ılıktı. Kömürün kovada kalan kırık parçalarıyla tozunu sobaya döktü,&nbsp;sobanın içi simsiyah bir dumanla kaplandı, ama ateşin&nbsp;harlanması çok sürmedi, soba gürüldemeye başladı.</p>

  <p>İki sandalye çekip başına oturdular. Kapağın kenarlarından dökülen kıvılcımlara baktılar bir süre, ne güzel şeyler. Mürşit gevşedi, soğuğa karşı kasmaktan ağrıyan&nbsp;sırtını doğrulttu ama ayakları hâlâ buz gibiydi. Madenci&nbsp;genç, daha dayanıklı. Beresini, deri montunu çıkardı, ellerini ovaladı.</p>

  <p>Mürşit hallerine baktı.</p>

  <p>Giderek küçülen, küçüldükçe daha da içine kapanan, toprakta uyuduğu söylenen altına dair boş bir hayal besleyen, böylece geleceksiz kaldığını inkâr eden bir şehrin ışık sızan tek penceresinin ardında, az sonra sönecek&nbsp;bir sobanın başında oturmuş, kederden öldü ölecek iki&nbsp;kişiydiler. İkisinin de hayatı orta yerinden çatırdıyordu.&nbsp;Belki de yarılmıştı, çoktan kopmuştu; ama hâlâ bütünmüş gibi davranıyorlardı.</p>

  <p>Aslına bakılırsa bu konuşmaları, geceler boyunca ruhlarını deşerek birbirlerine anlattıkları varlıklarının&nbsp;dağılmış parçalarını umutsuzca toplama çabasından, yeniden bir bütün olma umudundan başka bir şey değil.&nbsp;İkisi de hatırlıyor, anlatıyor, hayatlarının kopmuş parçalarını yerlerine koyuyorlar; ama ek yerleri fena sızlıyor.</p>

  <p>Sonu gelmeyen bu konuşmalar hakkında Madenci ne düşünüyor, Mürşit bilmiyor. Ama ona faydası oluyor,&nbsp;hiç değilse ertesi güne tahammül etmesini sağlıyor. Madenci’yle dost olduğundan beri her sabah acı da olsa&nbsp;umutlu bir beklentiyle uyanıyor. Akşam olacak, Madenci gelecek, duygulardan, düşüncelerden, içimizde, ulaşamayacağımızı sandığımız yerlerde birikip ağrı yapan&nbsp;şeylerden konuşacağız. Anlatmak acıyı gidermiyor, ama&nbsp;uyuşturuyor</p>
</body>
</html>
