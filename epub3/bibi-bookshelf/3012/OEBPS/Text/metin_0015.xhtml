<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h3 id="sigil_toc_id_15">16.</h3>

  <p>Pek çok şeyden acı duyuyor.</p>

  <p>Oysa acı duymamak için hayatını bu hale getirmişti. Cumhuru ve günahını bu yüzden hafızasının dehlizlerine gömmüştü.</p>

  <p>Hayatın bir anlamı yoktur ama yaşamak hayata bir anlam verme uğraşıdır. Anlamın tasarlandığı kadar anlamlı olması da şart değildir diye düşünüyor şimdi. Son&nbsp;nefesinde söyleyecek bir sözün olsun yeter. İyi bir hayatım oldu de veya şu kahpe dünyada bunca yıl yaşadım&nbsp;bir iyi gün görmedim.</p>

  <p>Kaosun eşiğinde bir şehirde yaşarken, üstelik anlam tahsil ederken, hayatına önünde sonunda, yarım veya tam&nbsp;bir anlam verecekti, annesi çağırmasaydı. Geri dönmek&nbsp;zorunda kalmasının bedelini en yakınındakilere ödetmiş&nbsp;olmasının acısını otelin hep aynı köşesinden Delidağ’a bakarak, akşamları hep aynı şekilde içerek unutacağını, böylece ruhunun kabuğunun kalınlaşacağını, bir süre sonra&nbsp;acıyı hissedemez hale geleceğini sanmıştı, yanılmış.</p>

  <p>Şimdi insanın acıyı taşıma kapasitesinin sonsuz olduğunu düşünüyor. İnsan ezilinceye, ezilip incecik bir tabaka kâğıt haline gelinceye, hatta yok oluncaya kadar acıyı taşıyabiliyor.</p>

  <p>Hastalandığı için babasını, dön dediği için annesini,</p>

  <p>onlar için döndüğü halde evlenip giden, böylece büyük fedakârlığını hiç haline getiren kız kardeşlerini affedemiyor. Doğdukları ve benliğinde koparamayacağı bir bağ&nbsp;yarattıkları için çocuklarına öfkeleniyor. Şükran'a daha&nbsp;çok öfkeleniyor, hayatın yükünü tamamen ona bıraktığı&nbsp;halde, tek direnişi uykusunda ah diye inleyerek kolunu&nbsp;düşürmek olduğu için. Ama adı üstünde, Şükran o, tüten&nbsp;sobanın başında aldığı nefese bile şükreden Şükran.</p>

  <p>Günahımı Madenciye anlatabilirdim diye düşünüyor, bir tek ona anlatabilirdim. Çünkü ağızda hapsolmuş kelimelerle, ağızdan çıkmış kelimeler arasında fark var.&nbsp;Gömdüğü günahından doğan her kelimenin ağızdan çıktıkça kelebeğe dönüştüğünü hayal ediyor, başının çevresinde bu kelimelerden yüzlerce kelebeğin uçuştuğunu.</p>

  <p>Bazen Şükran'a anlattığını hayal ediyor. Ama ağzından çıkan her bir kelebek Şükran'ın yüzüne konunca kurtçuklaşıyor, binlerce kurtçuğa dönüşüyor. Şükran’ın&nbsp;gözkapaklarına saldırıyorlar, gözlerini yemeye başlıyorlar, bitirinceye kadar durmuyorlar, sonra yanaklarını,&nbsp;burnunu, dudaklarını kemiriyorlar. Birkaç saniye içinde&nbsp;Şükran'ın iyicil, sevecen yüzü kurukafa haline geliyor,&nbsp;göz boşlukları kapkara artık ve dişleri ortaya çıkmış, ısırgan, uzamış, sararmış dişler haline gelmiş.</p>

  <p>Madenci gibi o da hayal kurma yeteneğini çoktan kaybetti.</p>
</body>
</html>
