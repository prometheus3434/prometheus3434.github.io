<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h3 id="sigil_toc_id_18">19.</h3>

  <p>Ertesi gün başka bir dünyaya uyanmadı. Aynı dünya. Giyinirken Şükran gözlerini açtı ama soru sormasına fırsat vermeden evden çıktı. Güneş daha yeni doğuyordu. Hava berraktı, görüntü keskindi. Şehri çevreleyen&nbsp;dağların her bir çizgisi tek tek seçiliyordu.</p>

  <p>Meydanda iki serçe güdük bir ağacın dalından kalkıp yere kondu. Cıvıldaştılar, tekrar uçtular. Sokak kedilerine yem olan neşeli serçeler diye düşündü. Sağından solundan insanlar geçti, ekmek parası peşinde, aceleci,&nbsp;gariban adamlar. Her günü bugün intihar etsem mi etmesem mi diye geçiren adamlar.</p>

  <p>Böyle düşündüklerini biliyor, bir panjur işçisi öyle söylemişti çünkü. Et Meydanı'ndaki eski kırık banklardan birinde oturuyordu bir gün, yanındaki adam durup&nbsp;dururken anlatmaya başlamıştı. Bilmem nere evlerinin&nbsp;panjurlarını yapmış ama müteahhit kriz var diye parasını vermiyormuş. Dört aydır her gün kapısına gidiyormuş, daha bırak beş kuruş almayı, yüzünü bile görememiş. Yeni iş de çıkmıyormuş. Çıksa bile parasını alacağı&nbsp;belli değilmiş. Bıkmış artık yaşamaktan.</p>

  <p>“Her sabah bugün intihar edeceğim diye uyanıyorum,” dedi adam. “Ama her gün bir şey oluyor. Ya ufak oğlan hastalanıyor ya ortanca kız karne almış oluyor,&nbsp;mecburen erteliyorum.”</p>

  <p>O panjur işçisine bir daha rastlamadı, belki de dediğini yaptı sonunda.</p>

  <p>Hayat korkunç.</p>

  <p>Apardı minibüsleri madenin yakınından geçiyor. Eskiden Muharrem Gazinosu’nun bulunduğu, şimdi kıraç ve çıplak bir toprak parçası olan yerde inip epeyce yürümesi lazım.</p>

  <p>Minibüse bindi, yol ayırımında indi. Daha beş on dakika yürümüştü ki madene giden bir kamyon aldı onu.</p>

  <p>Kamyoncu konuşkan biriydi. Aslen Palangalıymış, orda doğmuş.</p>

  <p>“Duymadım,” dedi Mürşit. “Nerde burası?”</p>

  <p>“Memleketin öbür ucunda," dedi kamyoncu hüzünle. “Ufak bir kasabaydı, şimdi ne hale gelmiştir bilmem, yıllar oldu gitmedim."</p>

  <p>O kadar çok yer değiştirmiş ki, artık nereli olduğunu kendi de bilmiyormuş. Eskiden tırlarda çalışırmış, Irak'a, Suriye’ye mal götürürmüş. Irak savaşı sırasında&nbsp;yakınında bomba patlamış, dizinden yaralanmış. O zamandan beri tam bükemiyormuş, mecburen uzun yolu&nbsp;bırakmış. Derelerden kum çeken kamyonlarda çalışmaya başlamış ama çok eziyetliymiş. Sonra bu maden işi&nbsp;çıkmış. Rahatmış, kısa mesafe gidip geliyormuş, günün&nbsp;yarısında gölgede oturup moladaki işçilerle sohbet ediyormuş, tırcılık kadar olmasa da parası iyiymiş.</p>

  <p>“Ama yetim hırsızlığa çıkmış, ay doğmuş," dedi. “Tam rahata erdim derken maden kapatılacak diye dedikodu&nbsp;çıktı. Altını çıkarmaya değmeyecekmiş, öyle diyorlar."</p>

  <p>“Kesin mi?" diye sordu Mürşit.</p>

  <p>“O kadarını bilmiyorum ama şirkette çok kavga varmış. Başmühendis öyle demiş bekçi arkadaşa. Zaten başmühendisin suratı da bir karış, bütün gün ona buna bağırıp duruyor." İçini çekti sonra. “Kapanırsa yanarız. İyi kötü bir ekmek yiyoruz burdan."</p>

  <p>Mürşit geleceği görür gibi oldu. Altın umutlarının uçup gitmesi herkesi mahvedecek diye düşündü. Altın&nbsp;çıkarılsa zehirleneceklerdi ama yavaş yavaş, zehirlendiklerini anlayamadan. Altın şehir için yalan da olsa, sonunda boş çıkacak da olsa bir yarın umuduydu. Şimdi yarınsız kalacaklar Şehrin arızalı neşesi kaybolacak. Bütün&nbsp;Saffetler, Cumalar, Cevdetler endişeyle kararmış yüzleri,&nbsp;gözlerinden okunan umutsuzluklarıyla lobiye doluşacaklar. Madenin kapanacağına inanmak istemeyecekler.&nbsp;İyiye yoracaklar, İngilizler almış, ondan durmuş faaliyet,&nbsp;muameleler tamamlanınca tekrar çalışmaya başlayacakmış diyecekler veya Amerika'dan yeni makine gelecekmiş, onu bekliyorlarmış diye söylentiler dolaşacak. Uydurup inandıkları söylentilerle bir süre kendilerini oyalayacaklar. Umuttan vazgeçmeleri çok zor. Ama sonunda&nbsp;umut bitecek, öfkelenecekler, yalnızlaşacaklar. Herkes&nbsp;kendi borcunun, kendi geçim sıkıntısının derdine düşecek. Sonunda da umutsuzluğun denizinde boğulacaklar,&nbsp;o panjur işçisi gibi bugün intihar etsem mi etmesem mi&nbsp;diye düşünerek günleri tüketecekler.</p>

  <p>“Hayat," dedi "öyle de böyle de umutsuz bir sona bağlanıyor."</p>

  <p>Kamyoncu yorgun gözlerini çevirdi, ne diyor bu der gibi baktı, bir şey söylemedi.</p>

  <p>Mürşit maden açılınca gelecek yabancılar fikriyle coşan Özgür de yıkılacak diye düşündü. Ama çok sürmez, çabuk toplar kendini. Tutunacak başka bir umut&nbsp;bulur, benim ihtiraslı oğlumda o yetenek var, gününü&nbsp;yeni bir umutla doldurma yeteneği. Bu bir yaradılış, herkeste olmuyor. Bende mesela, yok.</p>

  <p>Kamyoncuya “Burda mı oturuyorsun?" diye sordu.</p>

  <p>"Cumhuriyet Mahallesi’nde," dedi kamyoncu “okulun arkasında."</p>

  <p>“Çoluk çocuk?"</p>

  <p>“İki kız iki oğlan. Senin?”</p>

  <p>“Bir kız bir oğlan.”</p>

  <p>Karşılıklı Allah bağışlasın dediler. Mürşit normal adamlar gibi hayat pahalılığından söz etti, işten güçten,&nbsp;otel müşterisinin sefaletinden.</p>

  <p>“Oğlana devrediyorum,” dedi “bıktım ağız kokusu çekmekten. Biraz da o uğraşsın."</p>

  <p>Kendi sesi korkunç derecede yabancı geldi kulağına. Kendi cümlesinden tiksindi, kendi yalanından, normal&nbsp;biri olmaya çalışmasının sahteliğinden. Gözlerini yumdu. Yol bozuktu. Kamyon sarsılıyordu. İki yanda kayalar&nbsp;uzanıyordu. Kamyoncu şu kayalardan birine bindirse&nbsp;diye düşündü, benim oturduğum taraf dümdüz olsa.</p>

  <p>Madene geldiler, sahanın girişinde güvenlik vardı, ama kimse bir şey sormadı, kamyon içeri girdi, toprak&nbsp;yığınlarının önünde sıralanmış birkaç kamyonun arkasında durdu. İndiler. Kamyoncu döneceği zaman buraya&nbsp;uğramasını söyledi, denk gelirse onu gene yol ayrımına&nbsp;kadar götürebilirmiş.</p>

  <p>Mürşit “Sağol,” dedi.</p>

  <p>İndi. Sağa sola bakındı. Daha sabahın körü olmasına rağmen maden faaliyet halindeydi. Kapanacaksa bu hararetli çalışmaya ne gerek var?</p>

  <p>Madenci darbeli kırıcının başında birkaç işçiyle konuşuyordu. Mürşit'i görünce şaşırmadı.</p>

  <p>“Geliyorlar mı?” dedi.</p>

  <p>Mürşit başını salladı.</p>

  <p>“Ondan mı kayboldun ortadan?”</p>

  <p>Ejderha gibi çalışan makinelerin gürültüsü kapladı ortalığı.</p>

  <p>“Düşündüm,” dedi Madenci. "Kaçmayı. Ama kaçacak bir yer yokmuş meğer.”</p>

  <p>Acı acı güldü.</p>

  <p>“Yolvermez’e gidelim mi?" dedi.</p>
</body>
</html>
