<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h3 id="sigil_toc_id_4">5.</h3>

  <p>Sabah Kibar'a para verdi.</p>

  <p>"Git gazete al bana," dedi.</p>

  <p>Kibar topukları ezik ayakkabılarını sürüyerek çıktı. Gazete almak için Et Meydanı’na gitmesi lazım. Yakındaki bakkal gazete satmayı bıraktı, para kazandırmıyorrnuş.</p>

  <p>Şehirde her gün bir şey eksiliyor.</p>

  <p>Kibar az sonra geldi, alakasız bir gazete getirdi.</p>

  <p>"Bir tek bu kalmış,” dedi.</p>

  <p>Gazeteci "Öbürleri fazla gitmiyor, az getiriyoruz, çabuk bitiyor,” demiş.</p>

  <p>Şehir eksilmekle kalmıyor. Bir el şehrin ve hayatın üstünden kalın bir zımpara geçiriyor, bir şeyler düzleşiyor,&nbsp;yok oluyor. Mürşit alıştı artık. Eksilmeye alıştı.</p>

  <p>Gazeteyi karıştırdı. <span style="font-style:italic;">Akdeniz'e bir kısrak başı gibi uzanan</span> bu geniş, bu 1071'den beri bizim olan topraklarda yaşanmış sayısız katliamdan birinin yıldönümüne&nbsp;dair bir haber gördü, iç sayfalarda bir yerde, birkaç satırdan ibaret. Haber güvenlik gerekçesiyle anma törenlerinin yasaklanması hakkındaydı. Polis yollara barikat kurmuş, katliam kurbanlarının anısına karanfil bırakmak isteyenlere geçit vermemiş. Aynen böyle diyordu haberin&nbsp;başlığında: Polis geçit vermedi.</p>

  <p>Cumhurlardan oluşan korkunç bir güruhun günahsız insanlara yaşattıkları vahşetin de, kendisinin Cumhur'la ve başka Cumhurlarla bir olarak günahsız bir hamala yaşattığı vahşetin de üstünden otuz küsur yıl geçmiş. Kalbinin gümlediğini hissetti: Bu günahı bunca yıl nasıl taşıyabildim ben?</p>

  <p>Eskiden ne zaman ülkenin bir yerinde yeni bir katliam yaşansa, sebebini hatırlayamadığı, daha doğrusu hatırlamaktan delice korktuğu ani bir acı içini kaplardı. Hızla hafiflerdi neyse ki. Birlikte yaşamaya alıştığı diğer&nbsp;acıların, varlığıyla bütünleşen müzmin kederin arasına&nbsp;karışıp kaybolurdu. Bu kadar hızlı hafiflemese yaptığı&nbsp;baskı yüzünden kalbi durabilirdi. Belki daha iyi olurdu&nbsp;diye düşünmeden edemiyor, ailesi olmasa, çocukları olmasa kalbinin durması çok yerinde olurdu. Bir günahı&nbsp;yıllarca hafızanın dehlizlerinde taşımak, cehennemi dünyada yaşamak demek.</p>

  <p>Acının kaynağını hatırlamaktan yıllarca korktu, ama sıcak bir eylül gecesi bir şey oldu. O gece günahı hafızasının duvarlarını yıktı; şimdi gırtlağını, ağzını, dilini zorluyor. Yaşananları unutamayacağını anladı. Şeytanı, günahı, Cumhur'u anlatmak, bu vahşetin anısını sırtından&nbsp;indirip ortaya koymak istiyor.</p>

  <p>Ne olacaksa olsun.</p>

  <p>Cumhur rüyasına ilk defa 9 Eylül gecesi, sabaha karşı girdi.</p>

  <p>Gayet iyi hatırlıyor, çünkü onu tepeden tırnağa titreten, hafızasının patlamasına yol açan bir olay olmuştu. Madenci'yle rakı içiyorlar ve kuzeyde, otuz kilometre&nbsp;ileride bir altın madeni açılacağı duyulduğundan beri şehir halkının aklını kaçırdığından bahsediyorlardı.</p>

  <p>Bu tuhaf hal ikisinin de epeydir dikkatini çekiyordu. Sanki ara sıra gökyüzünden bir el uzanıyor, havaya neşe&nbsp;tozu serpiyordu. Halkta delimsirek bir sevinç, aptalca bir&nbsp;iyimserlik vardı, Şehrin zavallı ticaret hayatı şimdiden&nbsp;canlanmıştı. Kazanılacağı şüpheli bir para düşünmeden&nbsp;harcanıyordu. Aklını tümüyle kaybetmemiş olanlar bile&nbsp;gelecekten umutluydu. Yoksul hastalara kapıyı gösterip&nbsp;arkalarından “Geberin lan, yaşadığınız kabahat,” diye&nbsp;söylenen eczacı Oktay bile kapılmıştı bu coşkuya, millete veresiye ilaç vermeye başlamıştı, veresiye defteri hızla&nbsp;doluyordu ama hesaplar kapanmıyordu.</p>

  <p>Muhasebeci Cevdet'e göre altın tabii ki doğrudan ceplerine girmeyecekti ama geliri şehrin ekonomisine katılacaktı, bu da hepsinin zenginleşmeleri demekti. Cevdet&nbsp;çok yakında ülkenin gözbebeği olacağına inandığı şehrin&nbsp;aslan payını kapmak istiyordu, işini gücünü boşlamış,&nbsp;emlakçılığa gözünü dikmişti, şehrin giderek küçülmesinin doğurduğu işsizlik nedeniyle terk edilen pasajlardan&nbsp;ucuza dükkân kapatmaya başlamıştı.</p>

  <p>Mürşit’e göre delilikti bu ama zaten herkes az çok delirmişti. Biri tarlasının altın tarlası olduğuna inanıyordu, kendi kendine kazıp altın arıyordu. Öbürü bahçesindeki kuyuya iniyor, çıkardığı taşı toprağı madene götürüyor, içinde altın var mı yok mu öğrenmeye çalışıyordu&nbsp;Birileri internette dolaşan bor hikâyesini altına uyarlamıştı. Dünyanın en büyük altın rezervinin burada olduğunu, düşman devletlerin zengin bir ülke olmayalım diye bugüne kadar çıkarılmasını engellediklerini; ama devletimizin güçlenerek altını çıkarmaya karar verdiğini iddia ediyorlardı.</p>

  <p>Bazılarının altının halka dağıtılacağından hiç şüphesi yoktu. "Kanun çıkarılmış, yansı bize verilecekmiş," diyorlardı.</p>

  <p>Delidağ'a açılan sokağın ucunda, karanlık bir bodrumda oturan Saffet bunlardan biriydi. Aylardır işsizdi. Madenin dağıtım müdürünün kayıt yaptığını, adını yazdıranlara hanesindeki kişi sayısına göre altın dağıtılacağını söylüyordu. Listeye erken yazılmak lazımmış, sona&nbsp;kalanlar çok bekleyecekmiş. Kayıt parası alınıyormuş,&nbsp;ama sonra hesaba eklenecekmiş. Saffet'in beş çocuğu&nbsp;vardı, evinde ancak pazar artıklarıyla tencere kaynıyordu ama anasının kefen parası diye kenara koyduğu üç&nbsp;beş kuruşu elinden almış, adını listeye yazdırmıştı. İş&nbsp;aramıyordu artık, tüpçüye "Dağıtıma çıkayım," diye yalvarmıyordu. "Bi omuz at da harçlık vereyim,” diyen camcıya yüz vermiyordu. Sanki altından hissesine düşeni alması an meselesiymiş gibi, gelip bir sandalyeye kuruluyor, bacak bacak üstüne atıyor, Kibar' a "Bi şekerli kahve&nbsp;yap bana,” diyordu. Kibar uzaktan para işareti yapınca&nbsp;kasılıyordu. “Hesaba yaz," diyordu “bugün yarın altının&nbsp;parası dağıtılacak, o zaman ödeyeceğim."</p>

  <p>Madenci çok uğraştı ama madende dağıtım müdürü diye biri olmadığını, liste filan yapılmadığını, anasının&nbsp;kefen parasını bir dolandırıcıya kaptırdığını Saffet'e anlatamadı. Saffet altının halka dağıtılacağına inanmıştı bir&nbsp;kere, dolandırıldığını kabul ederse çıldırması gerekirdi.&nbsp;Çıldırmamak için bekleyecekti, aylarca yıllarca altını bekleyecekti.</p>

  <p>Bir de Cuma diye bir yarı deli musallat olmuştu Madenci'ye. İkide bir yoluna çıkıyordu, bacaklarına sarılıp "Beni madende işe al," diye yalvarıyordu. Oysa madene işçi alınmıyordu, mevcut işçilerin çoğu şirketin daha&nbsp;önce çalıştığı adamlardı. Madenci, Cuma'ya elinden bir&nbsp;şey gelmediğini anlatamıyordu. Cuma dinlemiyordu,&nbsp;bağırarak arabasının peşinden koşuyordu ya da kendini&nbsp;önüne atıyordu, Madenci, Cuma'ya çarpmamak için&nbsp;sertçe fren yapmak zorunda kalıyordu, bir gün çarpacak,&nbsp;adamın ölümüne sebep olacak diye korkuyordu.</p>

  <p>Şehir halkı altının zenginleştireceği bir geleceğin beklentisiyle içmeden sarhoş olmuştu.</p>

  <p>Öte yandan polis kayıtlarına yansıyan bıçaklı kavga sayısı üç katına çıkmıştı. Altın geciktikçe sabır ve tahammül azalıyordu. Bu arızalı neşe yerini sık sık gözü kara&nbsp;kavgalara bırakıyordu. Pehlivan’ın bitişiğindeki apartmanda oturan Yaşar Komiser çok şikâyetçiydi bundan,&nbsp;karakolda huzurlu bir gece geçiremez olmuşlardı. "N’oluyor bu millete kardeşim?" diye söyleniyordu, yine bir&nbsp;kavga ihbarı alıp olay yerine giderken “daha altın çıkmadan kafayı yediler."</p>

  <p>Böyleydi durum. Altın herkesin aklını başından almıştı.</p>

  <p>Madenci hayal kırıklığının çok büyük olacağı kanısındaydı.</p>

  <p>"Evet, altın var," diyordu. "Ama rezerv çıkarılmaya değecek kadar büyük mü belli değil. Hem çıkarılsa bile&nbsp;bunun beş on kişinin iş bulması dışında şehre bir faydası&nbsp;olmayacak. Hatta daha kötü olacak her şey, toprak zehirlenecek, yoksul ruhlar yavaş yavaş, acı çekerek ölecekler.&nbsp;Ben de bunun azabını çekeceğim."</p>

  <p>9 Eylül gecesi polisler peynirciyi yakaladılar</p>

  <p>Birkaç ay önce, dükkânının önüne çıkardığı peynirlerin kokusu oteldeki müşterileri rahatsız ediyor diye Özgür'ün leğenlerini tekmeleyip devirdiği adamın, altınlarını vermediği için üst katında oturan yeni gelini&nbsp;öldürdüğü, cesedini madende bir çukura attığı söyleniyordu. Polis madende arama yapmış, kadının çürümeye&nbsp;yüz tutmuş cesedini bulmuştu.</p>

  <p>Havada alışılmadık bir gerginlik vardı. Şehrin sinirleri fena halde bozulmuştu.</p>

  <p>Peynirci birkaç ay önce, leğenlerini devirdi diye Özgür’ü Mürşit’e şikâyete gelmişti. Sigara almaya gittiğini, döndüğünde leğenlerini devrilmiş bulduğunu söyledi.</p>

  <p>Küstahtı, dilinin ucunda her an ortaya saçmaya hazır olduğu bir yığın küfür duruyordu.</p>

  <p>Mürşit oğlunu korumaktan çok peynircinin küstahlığından rahatsız olduğu için diklendi.</p>

  <p>“Özgür'ün yaptığı ne malum?" dedi. “Dükkânda değilmişsin ki.”</p>

  <p>Peynirci ânında geri adım attı.</p>

  <p>"Komşular söyledi,” dedi, sızlanır gibi. “Görmüşler. Ana avrat küfretmiş, gitsin boklu peynirlerini başka yerde satsın demiş, leğenlere de basmış tekmeyi. Altı kilo&nbsp;peynir mundar oldu.”</p>

  <p>Mürşit parası neyse vereyim diyecekti tam, biliyor çünkü, oğlu yapmıştır, tam ona göre bir hareket. Şükran'a&nbsp;da anlatır, sen arka çıkmaya devam et daha, oğlun oteli&nbsp;yöneticem diye haydut kesildi milletin başına, haberin&nbsp;yok der. Elini kasaya attı.</p>

  <p>Peynirci Mürşit'in durumu kabullendiğini hissetti, tekrar eski küstah haline döndü.</p>

  <p>"Oğlunu bi elime geçireyim," dedi “dayaktan geberticem, bilesin.”</p>

  <p>Mürşit elektrik çarpmış gibi sarsıldı. İki şeyi aynı anda ve aynı şiddette yaşadı. Çok sık oluyor bu onda,&nbsp;birbiriyle çarpışan karşıt duyguların aynı anda hücumuna uğramak. Birden kan beynine sıçradı, yerinden fırladı,&nbsp;peynircinin yakasına yapıştı.</p>

  <p>“Oğluma elini sürersen elini kırarım,” dedi.</p>

  <p>Adamı öyle bir sarstı ki yaptığına kendi bile şaşırdı, hiç âdeti değildi böyle şeyler. Ama aynı anda oğlundan&nbsp;utandığı için de kıpkırmızı kesildi. Leğenleri tekmelemesinden çok, bunu peynirci orda yokken yaptığı için.</p>

  <p>Peynircinin ödü koptu, zaten çelimsiz bir şeydi, düşecek gibi sallandı. Mürşit üzüldü bu sefer, yakasını bıraktı.</p>

  <p>"Zararın ne kadar?” dedi yumuşak bir sesle “söyle vereyim."</p>

  <p>"Bir kısmını yıkadım, kurtardım, ama lorlar gitti, hep çamur olmuş."</p>

  <p>Mürşit biraz para verdi. "Üstünü yarın gel al,” dedi.</p>

  <p>Peynirci gitti.</p>

  <p>Özgür geldi sonra. Yaptığından gurur duyduğu belliydi. Mürşit’in öfkesi geçmişti, izi kalmıştı sadece. Öfkesi böyleydi onun, fazla uzun yaşamıyordu, onda hiçbir duygu fazla uzun yaşamıyordu.</p>

  <p>“Adamın ekmek parası,” dedi. "Yazık günah değil mi?"</p>

  <p>Özgür birden parladı.</p>

  <p>“Bizim ekmek paramız n'olacak? Peynirlerin sidikli kokusu ta buraya geliyor, müşteri kalmadı otelde."</p>

  <p>Mürşit oteldeki müşterilerin peynirlerden daha kötü koktuklarını düşündü. Yoksulluk ve çaresizliğin dayanılmaz bir kokusu var, ayda yılda bir yıkanıyor olmanın yol&nbsp;açtığı bir koku değil bu, daha derin, daha içerden, sessiz&nbsp;bir çığlık gibi, yoksulluğun damgası gibi, yoksullar kokularıyla işaretleniyor, bu koku insanın içini eziyor, insanı&nbsp;uzaklaştırıyor onlardan, yoksullardan ve itilmişlerden.</p>

  <p>Özgür babasına gereken cevabı vermiş olmanın rahatlığıyla cep telefonunu çıkarmış, mesaj yazıyordu. Mürşit erkek olmayı önemseyen oğlunun canını yakmak&nbsp;istedi.</p>

  <p>“Bir dahakine erkek ol," dedi. "İlle bir şey yapacaksan adamın gözünün içine baka baka yap. Yüreksizler gibi arkasından iş çevirme."</p>

  <p>Mürşit sözlerinin Özgür' ün ağırına gittiğini sandı.</p>

  <p>Sonraki günlerde peynirci leğenlerini dükkânın önüne çıkarmaz oldu, Özgür de adamla ahbaplık etmeye başladı. Mürşit barıştılar diye düşündü, sözleri etkili olmuş demek ki, belki Özgür özür dilemiştir, peynirci de&nbsp;affetmiştir.</p>

  <p>Günler sonra fark etti, Özgür’le Kibar'ın otel müşterilerine peynir sattıklarını. Cebinde iyi kötü parası olanlara adi peynirleri köy peyniri diye kakalıyorlar. Peynirciyle anlaşmışlar, işbirliği yapmışlar, barışmalarını iki&nbsp;taraf için de kârlı bir hale getirmişler. Mürşit’in hiç aklının almadığı şeyler bunlar.</p>

  <p>9 Eylül günü polis öğle sıralarında geldi. Sağa sola peynirciyi sordu. Adamı iki gündür gören olmamıştı,&nbsp;dükkânı da kapalıydı. Polis çekip gitti, daha doğrusu gitti sandılar, meğer gözcü bırakmışlar.</p>

  <p>Mürşit’in tesisatçıya ödenecek senedi vardı o gün. Üçüncü katın su borusu patlamıştı, her yanı basan su&nbsp;aşağı katlara da akınca bütün borular değişmişti, büyük&nbsp;masraf çıkmıştı. Mürşit parasını garantiye almadan parmağını oynatmayan tesisatçıya mecburen senet vermişti.&nbsp;Senedin son günüydü, saat üçe geliyordu ama paranın&nbsp;yarısını bile denkleştirememişti daha. Canı her zamankinden daha fazla sıkkındı. O elini eteğini çekmeye çalıştıkça hayat üstüne yürüyordu.</p>

  <p>Özgür geldi. Mürşit oğlunun hesabı kitabı takip ettiğinin farkındaydı, gizli gizli defterlere baktığını biliyordu. Her şeyden haberi vardı, kime borçlular, kimden alacaklılar, otelin neresi dökülüyor, nelerin acilen yenilenmesi&nbsp;lazım, hepsini biliyordu, oteldeki her bir aksama yüzünden babasının başının etini yiyordu. Karşısına dikildi.</p>

  <p>"N’oldu senet?" dedi. "Ver parasını gidip yatırayım."</p>

  <p>Mürşit “Para yok," dedi.</p>

  <p>Çok sıradan, çok önemsiz bir şey söylemiş gibi söyledi bunu.</p>

  <p>Lobi doluydu o gün.</p>

  <p>Lobi, lobi değil mahalle kahvesiydi, her zamankinden daha pespaye, daha döküntü bir mahalle kahvesiydi. Ama Mürşit kimseyi suçlayamazdı, bu hale gelmesine&nbsp;kendi göz yummuştu.</p>

  <p>Otuz küsur yıl önce, babasının hastalığının ilk aylarında, Kibar "Şuraya iki masa atsak da gelene gidene çay versek, üç beş kuruş kazanırız,” demişti, Mürşit de kabul&nbsp;etmişti. Üç beş kuruşa değer verdiğinden değil, hayır diyecek kadar değer vermediğinden kabul etmişti.</p>

  <p>Her şeye peki diyordu o sıralarda. Babası yakında iyileşecek nasıl olsa, o da İstanbul'a dönecek, yaşamak&nbsp;istediği hayata kaldığı yerden devam edecek.</p>

  <p>Kibar önce iki masa attı, eski sandalyeler geldi bir yerlerden, masaların çevresine kondu. Sonra merdiven&nbsp;altını işaret etti. "Bi ocak kursak ya şuraya,” dedi "böyle&nbsp;çaydanlıkla olmuyor.”</p>

  <p>Mürşit ona da peki dedi.</p>

  <p>İş giderek büyüdü.</p>

  <p>Müşteriler soluklansınlar, otelin ikramı kahvelerini içsinler diye babasının koydurduğu zarif koltuklar duvar&nbsp;dibine itildi, ortayı kahvehane masaları kapladı. İçerisi&nbsp;bugün hemen hiçbiri hayatta olmayan bilmiş ihtiyarlar&nbsp;sürüsüyle, dükkânlarını çırağa bırakmış ağzı kalabalık,&nbsp;aylak adamlarla doldu. Zaman içinde iskambil kâğıtları,&nbsp;tavlalar çıktı ortaya, masalara çuha örtüler örtüldü. Gelip gidenler değişti. Otel müşterileri civar esnafın arasında kayboldu.</p>

  <p>Kahve lobiye kök salmıştı, Mürşit görmüştü ama ses çıkarmamıştı.</p>

  <p>Bir gün bir baktı, Kibar tost makinesi bulmuş bir yerlerden, fırından bir torba beyaz tost ekmeği gelmiş,&nbsp;sucuklar, kaşarlar dilimlenmiş. Millet kuru kuru çay içmek istemiyormuş, hem tost çaydan daha çok kazandırıyormuş.</p>

  <p>Hayata olan hıncını Kibar'dan çıkarmamak için kendini zor tutuyordu. Kime sordun da kurdun bu düzeni demek istedi ama demedi. O düşünsün. Babam iyileşince ocağın da kahvenin de hakkından gelecek nasıl olsa,&nbsp;kıymetli lobisini bu hale getirdiği için Kibar'ın canına&nbsp;okuyacak.</p>

  <p>O böyle kendini avuturken lobi lobilikten çıkmış, tıkır tıkır işleyen, tam teşkilatlı bir kahvehane olmuştu.&nbsp;Yalnız lobi değil otelin tamamı yolgeçen hanına dönmüştü. Çünkü idareyi doğru dürüst okuyup yazamayan,&nbsp;ancak iki haneli rakamları toplayıp çıkarmaya aklı eren&nbsp;Kibar'ın eline bırakmıştı. Babasının sabahın altısında gittiği işe öğleye doğru ancak gidiyordu. Bazen hiç gitmiyordu. Gittiğinde de bir işe yaramıyordu. Kimsenin hesabını doğru dürüst tuttuğu yoktu. Kimin kaç gece kaldığını bile bilmiyordu. Namuslu insanlar sandığı müşterilerden bazıları bu başıboşluğu seziyor, hesaplarını ödemeden tüyüyorlardı. Kibar’ın dikkati olmasa giderken&nbsp;sabah akşam tost yiyip çay içtikleri ocağa da borç takmış&nbsp;olacaklardı.</p>

  <p>Mürşit'in içi sürekli uğulduyordu o sıralarda, içi durmadan konuşuyordu, onu ait olduğuna inandığı yere çağırıyordu. Gitmesi bir otobüs biletine bakıyordu. Her sabah evden çıkıp garaja gidiyordu, otobüslere bakarak gitmekle kalmak arasında kararsız, uzun vakitler geçiriyordu. Ama başını alıp gidemiyordu. Devrilmez bir ağaç&nbsp;sandığı babası altına sürgü konulan, çorbası ağzının kenarından akan bir zavallı olmuştu, ilaç ve kolonya kokuyordu, yarım saat doğrulup oturabildiğinde mutlu oluyordu, oturmadığı zamanlarda yattığı yerde ağlıyordu. Kardeşleri vardı sonra, kahredici bir umutsuzlukla babasının&nbsp;hasta yatağının çevresinde pervane olan Hasret'le Gurbet ve annesi, gözlerindeki bütün yaşama sevinci sönmüş annesi.</p>

  <p>Babasının ölmesi on beş yılını aldı, annesinin ölmesi on altı.</p>

  <p>Lobiyi kahveye çevirme fikrinin annesinden çıktığını çok sonra öğrendi. Gözüne ipten kazıktan kurtulmuş</p>

  <p>serseriler gibi görünen kalabalığı def etmeye kalkınca.</p>

  <p>Kibar'a"Vazgeçtim,” dedi bir gün. "Burası otel, kahve değil. Söyle gitsinler, başka kahve bulsunlar kendilerine."</p>

  <p>Kibar "Maişet ne olacak?” dedi.</p>

  <p>“Ne maişeti?"</p>

  <p>Kibar o zaman anlattı annesinin “Koca yer, boş duracağına bir işe yarasın," dediğini ve bu eski püskü sandalyeleri onun gönderdiğini, iskambil kâğıtlarıyla tavlayı onun akıl ettiğini. Annesi otelciliği bile sindiremeyen&nbsp;oğlunun kahveciliği hiç sindiremeyeceğini düşünmüştü,&nbsp;bu yüzden fikrini sadece Kibar'a söylemişti.</p>

  <p>Annesi babasının hayatının eserinin içine etmiş, ama bunu babasından gizlemişti. Annesi hayatı çekip çevirmek için başka yol bulamamıştı, buna mecbur kalmıştı. Mürşit annesine kızamıyordu. Kibar'm harıl harıl işlettiği kahve günlük masrafları çıkarıyordu. Kibar kazanılan her kuruşu annesinin eline sayıyordu. Hasret ve&nbsp;Gurbet lisede okuyorlardı. İyi yaşamaya, düzenli harçlık&nbsp;almaya alışmışlardı. Terbiyeli kızlardı, Mürşit’ten bir şey&nbsp;istemiyorlardı, ihtiyaçlardan söz edildiğinde sessizce başlarını öne eğiyorlardı. Annesi kızlarının mahzun olmasına dayanamıyordu. Babaları hastalandı diye boyunları&nbsp;bükülsün istemiyordu. En ufak bir şeyleri eksik kalsa&nbsp;suçlar gibi Mürşit'e bakıyordu.</p>

  <p>Şükran karşı mahallenin en güzel kızıydı, henüz evlenmemişlerdi.</p>

  <p>Üstelik babası hastalanmadan kısa süre önce yine Beyazıt'la yarışa girmiş, oteli tepeden tırnağa yenilemişti. Değiştirilmedik ne bir yastık yüzü ne bir çekmece bırakmıştı. Odaların bazılarını yıkıp genişletmiş, yarısına&nbsp;duş koydurmuş, binayı baştan aşağı boyatmıştı. Çift kanatlı ahşap kapının yerine camlı kapı yaptırmış, üstüne&nbsp;de mühendisin hediyesi Noel çanını asmıştı.</p>

  <p>Babası Beyazıta büyük fark atmıştı, şehrin en eski otelini şehrin en eski ve en güzel oteli yapmıştı. Ama&nbsp;uçan kuşa borçlanmıştı. Alacaklılar babası hasta diye birkaç ay sabretmişler, sonunda kapıya dizilmişlerdi. Otele&nbsp;gelip onlarla karşılaşmak istemiyordu. Evden çıkmaya da&nbsp;mecburdu öte yandan. Annesinin hayal kırıklığıyla dolu&nbsp;bakışlarına maruz kalmak ağırına gidiyordu.</p>

  <p>Her sabah erkenden evden çıkıyordu. Ama çoğu zaman otel yerine Muharrem Gazinosu'na gidiyordu. Gündüzleri çay bahçesiydi Muharrem Gazinosu. Serin serin esen aynalı kavak ağaçlarının altındaki masalardan birine&nbsp;oturup saatlerce kitap okuyordu, okurken otele gitmeyi&nbsp;tamamen unutuyordu. Otele gittiğinde de İstanbul'daki&nbsp;kitapçıya telefon ediyor, yeni çıkan kitapları, dergileri ısmarlıyor, kardeşlerinin ihtiyacı olan parayı kitaplara yatırıyordu. Annesi kitapları görmesin diye otelin adresini&nbsp;veriyordu. Postacının geleceği saatlerde Kibar'ı dışarı işe&nbsp;gönderiyordu, ona yaptığı tek patronluk buydu.</p>

  <p>Bahar ilerlemişti, kavakların pamukçukları uçuştukça hülyaları ve özlemleri artıyordu. Özlemleri arttıkça içi ağrıyordu.</p>

  <p>Annesi Mürşit'in bu eğreti halinin farkındaydı, gitme arzusuyla dolu olduğunu görüyordu. Bir gün ona uzun bir nutuk attı. Evin direği artık oydu. Sağ tarafı&nbsp;tutmayan babasının doktor ve ilaç masraflarından, kız kardeşlerinin ihtiyaçlarından, evin geçiminden, otelin idaresinden, hayattan, hayatın her bir ânından, şimdiden ve&nbsp;sonradan, bugünden ve yarından Mürşit sorumluydu. Kazık kadar adamdı. Başını kitaplardan kaldırıp babasının&nbsp;yerini almalıydı.</p>

  <p>Annesi ağır konuşuyordu, onu hassas bir yerinden, aile sorumluluklarından vuruyordu.</p>

  <p>Babası evin en güneşli odasında çarpılmış ağzıyla yatıyor, onları dinliyor, gözleriyle ve çıkardığı acıklı seslerle annesini onaylıyordu.</p>

  <p>Nutkun sonunda, babam iyileşinceye kadar dayanmalıyım dedi kendine, borçlar bitene kadar, hayat yoluna girene kadar dayanmam lazım.</p>

  <p>Babası iyileşmedi, borçlar bitmedi, hayat yoluna girmedi. O da ait olduğunu sandığı yere dönemedi.</p>

  <p>9 Eylül günü bir ay önce tesisatçıya verdiği senedin ihbarnamesine bakarken böyle bir geçmişten geldiğini&nbsp;düşünüyordu.</p>

  <p>Lobi kahve uğultu içindeydi, televizyon açıktı. Herkes peynirciyi konuşuyordu. Konuştukça merakları artıyordu, ayrıntıları bilmek istiyorlardı. Ama Özgür’ün aklı son günü gelen senetteydi.</p>

  <p>"Ver şu kâğıdı," dedi babasına. “Ödeyeceğim.”</p>

  <p>"Para yok oğlum para. Nasıl ödeyeceksin?"</p>

  <p>“Dayımdan borç alacağım.”</p>

  <p>Mürşit'in içinde bir volkan patladı. Ama derin bir sessizlik içindeydi. Nevrinin döndüğünü kimsenin anlamasına imkân yoktu.</p>

  <p>Yağdan parlayan kel kafasıyla, hesapçı ve sinsi bakışlarıyla, ikide bir serçe parmağıyla kaşıdığı kulağıyla, kepekli pul pul yüzüyle, ütüsüz gömleği, gömleğini geren göbeği, her fırsatta yan cebinden çıkarıp saydığı para tomarı, elinde çevirip durduğu akıllı telefonu, araba anahtarları ve küçücük bir cesaret bulsa Mürşit'i aşağılamaya,&nbsp;hakaret etmeye hazır haliyle kayınbiraderi gözlerinin&nbsp;önünde belirdi. Kayınbiraderiyle aynı gökyüzünün altında yaşamak bile yeterince acı vericiydi. Ona değil para,&nbsp;selam bile borçlanmak istemiyordu.</p>

  <p>Kayınbiraderiyle veya ona benzeyen başkalarıyla bir ilişkisi olsun istemiyordu.</p>

  <p>Sanki gidilecek başka yer, beyni emilecek başka kimse kalmamış gibi karşısına geçmiş oturan, başsız sonsuz cümlelerle oteli adam edip daha çok para kazanması&nbsp;için akıl veren bu adamlarla, sabah uyandıklarında başını&nbsp;alıp gitmek arzusu duymayan bu normal insanların hiçbiriyle herhangi bir ilişkisi olsun istemiyordu.</p>

  <p>Ama her yerdeydiler. Yerleşmiş bir hastalık gibiydiler. Onlardan kurtulmak imkânsızdı.</p>

  <p>Şehre bu şekli onlar verdi diye düşünüyordu. Ya da her gün değişerek çocukluğundaki alçakgönüllü halini&nbsp;kaybeden şehir onları bu hale getirdi. Bilmiyordu, belki&nbsp;biri diğerine neden olmuş değildi, ikisi bir arada olmuştu. Şehir adamları, adamlar şehri aynı anda değiştirmişlerdi. Sonuçta nasıl olmuşsa olmuştu, bir şeyler değişmişti. Bu adamlar her fırsatta akıl vererek, inanmaya&nbsp;zorlayarak, söylenerek, kemirerek, fit sokarak, laf geçirerek rahatsız etmekten zevk alıyorlar diye düşündü, kayınbiraderim de bunlardan biri.</p>

  <p>Oturanlara baktı. Yufkacı, telefon bayii, muhasebeci, kuruyemişçi, elektrikçi, berber, birkaç işsiz, birkaç aylak, birkaç serseri, birkaç hırt, garibanın garibanı birkaç otel müşterisi. Pehlivan vardı bir tek aralarında içinin&nbsp;ısındığı, ikindi namazı için camiye gitmeden önce çay&nbsp;içmeye gelmişti.</p>

  <p>Özgür'ün ihbarname kâğıdını vermesini beklediği kısacık ânın içinde bu adamları, şehri ve zamanı uzun&nbsp;uzun suçladı. Aynı anda babasının zamanında da böyle&nbsp;olduğunu hatırladı. Belki sözler bu kadar başıboş, bu kadar hoyrat değildi ama özünde aynıydı.</p>

  <p>Babası da onlardan biriydi, kendinde herkese akıl verme hakkını gören adamlardan.</p>

  <p>Eskiden de böyleyse değişen şey ne diye düşündü.</p>

  <p>Ama asıl soru şuydu: Ne zaman tükenecekler?</p>

  <p>Tükenmeyecekler. Umudunu çoktan kaybetti. Hâlâ geliyorlar, onu normal bir adam olmaya zorlamaktan&nbsp;vazgeçmiyorlar.</p>

  <p>Bu yüzden yıllardır ağızlarını her açtıklarında, onlara babasının bedavacılara yaptığını yapıyor, görmezden geliyor. Ama rahat durmuyorlar, onu azdırmak umuduyla Beyazıt'ın otelinden bahsediyorlar en çok. “Dün bir&nbsp;otobüs müşteri indi, Beyazıt kapıda karşıladı, ellerini&nbsp;sıktı," diyorlar veya “Beyazıt bodruma sauna yaptıracakmış, müşterisi iki katına çıkacakmış," veya “otele üç yıldız almış, kapıya tabela koydurmuş."</p>

  <p>Bazen “Sen de hamam yaptır," diyorlar. "Bir yıldızın bile yok, otelini bok götürüyor, kendini bilen niye buraya gelsin?”</p>

  <p>Beyazıt'la yarışa girsin, hırs yapsın, kapışsın istiyorlar. Bunlar horoz dövüştürmeyi de severler, köpek dövüştürmeyi, insan dövüştürüp seyretmeyi çok severler.</p>

  <p>Mürşit hepsini susturacak bir akla sahip olduğunu biliyor; ama gözlerini Delidağ'a dikip duymazdan gelmeyi daha kolay buluyor. Üstelik görmezden gelmenin zevk&nbsp;veren bir tarafı da var. Tepkisizliği onları çok sinirlendiriyor. Tuhaf bir tonla istikbalini Allah'a havale ettikleri anlamına gelen, verdikleri akılları dinlemiyor oluşunun yanına kalmayacağını ima eden sinirli sözler ediyorlar, sonunda ne halin varsa gör der gibi aniden kalkarak, küçük&nbsp;ıssız dükkânlarına, geçimlerini zar zor sağladıkları tezgahlarının başına dönüyorlar. Ama vazgeçmiyorlar. Mürşit'in tepkisizliğini yarım günden fazla akıllarında tutamıyorlar. Ertesi gün gene geliyorlar, gene Beyazıt'ı ve&nbsp;içeri adım atmaya cesaret edemedikleri otelini övüyorlar&nbsp;"Kültür müdürüyle anlaşmış,” diyorlar "şiir akşamları&nbsp;onun otelinde yapılacakmış, lobiye de klima taktırmış.”</p>

  <p>Peynircinin yakalandığı gün bu fitçiler, kemirgenler, köpek dövüştürmeyi sevenler gözlerini televizyona dikmiş, Kibarın çay getirmesini beklerken iştahla evlenme&nbsp;programına bakıyorlardı. Programdaki kadın memeli,&nbsp;cilveli bir şeydi, bir türlü koca beğenmiyordu. Kadına&nbsp;dalmışlardı, peynirciyi unutmuşlardı, Mürşit’e bulaşmayı ihmal etmişlerdi. Özgür'ün sesi yükselince dikkat kesildiler.</p>

  <p>"Dayımla konuştum diyorum. Protesto olmasın, getir, ödeyeyim dedi. Ver şu kâğıdı.”</p>

  <p>Fitçilere gün doğdu. Gene akıl verdiler. Yabancısı değilmiş ki, kayınbiraderiymiş. Ondan borç almayacakmış da kimden alacakmış. Adamın bok gibi parası varmış&nbsp;hem, domuzdan kıl koparsa kârmış. Yeryüzünün aynı&nbsp;noktasını paylaştığı için kadere lanet ettiği bu adamların&nbsp;hararetli destekleri Özgür'ü daha da cesaretlendirdi.</p>

  <p>"Ödemeyelim de icra mı gelsin baba? Bittik be! Şu halimize bak. Her yer dökülüyor. Sana kalsa burası da&nbsp;gidecek elimizden, sokaklarda sürüneceğiz. Bunu mu istiyorsun? Sokağa mı düşelim istiyorsun?"</p>

  <p>Oğlu hayat tecrübesiyle dolmuş da taşmış gibi konuşuyordu. Sözleri ağzına büyük geliyordu, sözleri biçimli, çocuksu ağzının kenarlarından kusmuk gibi taşıyordu.</p>

  <p>Kemirgenler, fitçiler, ısırıkçılar şehvetle lafa karıştılar.</p>

  <p>“Oğlun doğru diyor,” dediler.</p>

  <p>"Oğlun senden daha akıllı," dediler.</p>

  <p>Mürşit'in gidişinin gidiş olmadığını, bu akılla giderse sonunda başını taşlara vuracağını söylediler.</p>

  <p>Aslında hepsini kovması, sefil bir kahvehane haline gelen lobiyi eski günlerine, babasının tuttuğunu koparan, yalnız otelin değil, şehrin idaresini bile eline almaya&nbsp;hazır zamanlarına geri döndürmesi gerekiyordu. O zamanlar, babası gibi olması için gereken mayanın hamurunda bulunmadığını anladığı ve zihnini babasına göre&nbsp;boş ve yararsız şeylere kaptırdığı zamanlardı.</p>

  <p>O günden bugüne otuz küsur yıl geçmişti. Kahveyi tekrar lobi yapmak için otuz küsur yıl gecikmişti. Bu saatten sonra hiçbir şey yapamazdı. Kimseyi kovamazdı,&nbsp;ne otelinden ne hayatından. Hem atalet onun karakteriydi. Bunca yıldır gidememişti, gideceği de yoktu. Bir&nbsp;ömürdür öylece duruyordu, olduğu yerde durup buharlaşarak yok olmayı bekliyordu.</p>

  <p>Gözünü dağa dikti, ne Özgür’e ne diğerlerine cevap verdi.</p>

  <p>Ama susmadılar. Bataklık kurbağaları gibi vırakladı lar. Kulağından girip iliğine kemiğine kadar ulaşan, onu&nbsp;hasta eden, ölümcül bir uğultu oldular. Bu kemirgen dişlerle dolu ağızlar aralıksız konuşurken çıkıp gideyim diye&nbsp;düşündü, kendimi dağlara vurayım, Madenci öyle yapıyormuş, dağlar ona iyi geliyormuş, belki bana da gelir.</p>

  <p>O sırada Pehlivan'ın sesini duydu.</p>

  <p>“Uzatmayın artık,” dedi Pehlivan. 'Adam almayacağım diyorsa vardır bir bildiği. Borç işi mahremdir, karışılmaz.”</p>

  <p>Durdular, başlarını salladılar. Pehlivan’dan çekinirlerdi. Hak da verdiler ayrıca. Maddi borç ilişkisi ilişkilerin en nazik olanıydı, karışılmazdı.</p>

  <p>Kibar bir tepsi taze çay getirdi. Konuyu unuttular, çaylarını alıp tekrar televizyona döndüler. Memeli kadın&nbsp;koca adaylarından biriyle cilveleşiyordu.</p>

  <p>"Böyle karı adamı ipe götürür," dedi yufkacı.</p>

  <p>"Böyle ipe can kurban," dedi berber.</p>

  <p>Güldüler.</p>

  <p>Özgür, baba olan oymuş, ne yapılacağına karar vermesi gereken kendisiymiş gibi kâğıdı elinden çekip aldı lıirden. Çıktı gitti. Mürşit oğlunun bunu yapmasını istiyor olmalıydı ki boş bulundu. Çok sık boş bulunuyordu.&nbsp;Yapılması gereken bazı şeyleri o karar vermeye fırsat bulamadan başkaları yapıyordu, böylece karar vermek zorunda kalmıyordu. Korkaklık gibi görünen, Şükran'ı için&nbsp;için hasta eden bu boşvermişlik hayatını kolaylaştıran&nbsp;tek şeydi, yaşadığı şeye hayat denebilirse.</p>

  <p>Özgür akşam ezanı okunduğu sırada muzaffer bir yüzle geri döndü, pulu yırtılmış senedi havalı bir hareketle çekmeceye attı. Takdirini kazanamadığı babasını&nbsp;sinirlendirmek istedi.</p>

  <p>“Dayım arabasını verdi," dedi "arkadaşlarla gezicez biraz."</p>

  <p>Kot montunun kollarını dirseklerine kadar sıvamıştı, elindeki anahtarlığı sallayarak babasına meydan okuyordu. İnce ince gülümsüyordu. Bundan sonra böyle demek istiyordu, sen burada patron olamadığına göre, sen evde baba olamadığına göre, bundan sonra senin olduğun her yerde benim borum ötecek. Oysa çok gençti&nbsp;daha, Mürşit'in haline tavrına bir babalık gelse hemen&nbsp;omuzlarını kısıp çocuklaşacak kadar.</p>

  <p>Özgür, sakalları daha ayva tüyü, çocuksu sevimliliği burnunun ucunda duran oğluydu onun. Kendine, onu&nbsp;hizaya sokacak bir baba arayan oğluydu. Her fırsatta,&nbsp;Mürşit'e göre çok daha varlıklı bir insan müsveddesi&nbsp;olan dört kız babası dayısına sokulan, ondan güce, paraya dair öğütler alan, dayısının babası hakkındaki küçümseyici ama dikkatli eleştirilerini sessizce sineye çektiğini&nbsp;görür gibi olduğu oğluydu.</p>

  <p>Mürşit oğlu için başka bir hayat hayal ediyordu. Oğlu nefes aldığı her an bunu reddediyordu. Oğlu adına&nbsp;çektiği üzüntüyü anlatamamanın acısı içini dolaştı.</p>

  <p>“Dikkatli kullan,” dedi “ehliyetini daha yeni aldın.”</p>

  <p>Bu cümleyle baba oldu, oğlunun ona meydan okuyan hali darmadağın oldu.</p>

  <p>Peynirciyi o gece bire doğru, gizlice dükkânına girerken yakaladılar. Kaçacakmış, kasada yüz lirası varmış, onu almaya gelmiş.</p>

  <p>Madenci'yle avludaydılar gene, şişeyi çoktan yarılamışlardı. Yazdan kışa, kıştan yaza birden geçmeyi huy edinmiş havada erken bir sonbahar tadı vardı. Serin bir&nbsp;esinti çıkmıştı, Mürşit'in soluk gömleğini, Madenci'nin&nbsp;tozlu tişörtünü belli belirsiz havalandırıyordu.</p>

  <p>Madenci gün aşırı rakı aldığı bakkalı anlatıyordu.</p>

  <p>Bakışları kederli, genç bir adammış bakkal. Bıyıklıymış, yüzü külrengiymiş. Başka bir çağda yaşasa ya da Tolstoy'un romanlarında filan, pekâlâ yakışıklı, neşeli biri olabilirmiş. Bu zaman ve mekân yüzüne acınası bir hal&nbsp;veriyormuş. Rakı şişesini tezgâh altında hızla gazeteye&nbsp;sarıyor, öyle çıkarıp uzatıyormuş. Bazen adamın annesi&nbsp;sandığı, el örgüsü yeşil bir yelek giyen, başını beyaz bir&nbsp;tülbentle örten bir kadın oluyormuş tezgâhta, şişeyi bakkaldan daha hızlı sarıyormuş gazeteye, siyah bir poşete&nbsp;koyup uzatıyormuş. Parayı alırken Madenci'nin eline dokunmamaya, yüzüne bakmamaya dikkat ediyormuş.</p>

  <p>O gün yaşlı kadının bakkalın annesi değil, karısı olduğunu öğrenmiş, çok şaşırmış. Kasketli, öfkeli bir adam girmiş içeri "Beyin nerde?” diye sormuş. “Köye gitti," demiş kadın “odun kestirecek.”</p>

  <p>"Kadının sesini ilk kez duydum," dedi. “Sesi çok gençti ama yüzü çok daha yaşlı gösteriyordu.”</p>

  <p>Mürşit "Buralarda kadınlar çabuk yaşlanıyor," dedi "yükleri çok ağır."</p>

  <p>Şükran'ı düşündü sonra, o da çabuk yaşlandı, Mürşit’i taşımaktan.</p>

  <p>“Bu memleketin her yerinde kadınlar çabuk yaşlanıyor," dedi Madenci.</p>

  <p>Mürşit genç adamın yüzünde bir an parlayıp geçen bir acı gördü. Anladı, bir kadın meselesi Madenci’yi işlediği günaha iten.</p>

  <p>Yeni gelin cinayeti sabahtan beri konuşuluyordu. Ama ikisi kendi âlemlerine dalmışlardı, şehri heyecana&nbsp;boğan olayı çoktan unutmuşlardı. Sirenleri duyunca hatırladılar, dışarı fırladılar.</p>

  <p>Mürşit sokağın halini görünce şaşırdı. Eskiden şehrin meydana yakın seçkin bir yeriyken, Yeni Çarşı Caddesi’nden sonra gözden düşen, birbirine yakın yapılan&nbsp;çirkin binalar nedeniyle iyice daralıp cadde olmaktan&nbsp;çıkan, ömrünü geçirdiği sokak insan kaynıyordu. Gecekondudan hallice apartmanlarda oturanlar uyanmış, çoluk çocuk sokağa üşüşmüştü. Otel müşterileri camlara&nbsp;çıkmıştı. Kadınlar pencerelerden sarkmış, ne olduğunu&nbsp;görmeye çalışıyorlardı. Kibar kapıya dayanmıştı, uzaktan olup biteni seyrediyordu.</p>

  <p>Pehlivan sırtında pijama, ayağında terliklerle evinden kalkıp gelmişti. Mürşit yaşlı adamın torunlarının başka çocuklarla birlikte taş topladıklarını gördü. Eğri&nbsp;büğrü kaldırımların kırık parçalarını söküyorlar, üstünkörü kapatılmış çukurların kenarlarındaki asfalt tümseklerini koparıyorlardı. Hallerine anlam verecek zaman&nbsp;bulamadı. Bütün sokak daha önce görmediği genç yüzlerle doluydu, bazılarının ellerinde sopalar vardı. Sanki&nbsp;bütün sokak elektriğe tutulmuştu, dünya fazla hızlı dönüyordu, yer sallanıyordu.</p>

  <p>Bu manzara hafızasına bir şey yaptı.</p>

  <p>Nereden çıktığını henüz anlamadığı ama eski zamanlarından çıkıp geldiğini belli belirsiz hissettiği acayip görüntüler kaos halinde zihnine hücum etti. Netleş miyordu ama yok olmuyordu da, öylece bulanık, birbirine geçmiş korkunç resimler halinde gözlerinin önünden&nbsp;akıyordu. Hali çok tuhaftı. Ama kendi halinden bir şey&nbsp;anlamıyordu.</p>

  <p>Peynirci hakkında rivayetler artmıştı. Öfkeli ağızlarda cinayete tecavüz eklenmişti, adamın gelmişi geçmişi, dini imanı baştan aşağı sorgulanıyordu.</p>

  <p>Mürşit zihnindeki kaos görüntülerinin etkisinden çıktı. Suç böyle bir şey diye düşündü, asla kendisiyle sınırlı kalmaz, geçmişi de ortaya döker, yeniden yazar, kuyruğuna başka şeyler takılır, devasa bir günah haline gelir.</p>

  <p>Niye bunu düşündüğünü anlamadı. Zihninden geven düşüncelere şaşırdı.</p>

  <p>O sırada polisler kaçmaya çalışan peynirciyi dükkânının önünde kıstırdılar.</p>

  <p>Beklenmedik bir şey oldu, adam elindeki peynir bıçağını ağını boğazına dayadı.</p>

  <p>“Yaklaşmayın, keserim kendimi!” diye bağırmaya haşladı.</p>

  <p>Sokak dalgalandı.</p>

  <p>Mürşit burada oturanları tanıyordu. Yakın mahallelerden gelenlerin de çoğunu tanıyordu. Ama bir araya gelerek oluşturdukları bu güruhu tanımıyordu. Komşuları, halim selim görünen insanlar olmaktan çıkmışlardı.&nbsp;Hepsini tek bir vücut yapan tehlikeli bir şeyin eline düşmüşlerdi. Bir kıvılcım bekliyor gibiydiler, bir işaret, sanki&nbsp;bir düdük çalınacak ve harekete geçecekler. Katilin gerdekten peynirci olup olmadığını merak etmiyorlardı.&nbsp;Ortada öldürülmüş bir yeni gelin, bir tecavüz iddiası,&nbsp;gelinin altınları ve bir zanlı olması onlara yetiyordu. Peynirci her sabah selâmlaştıkları adam değildi artık. Bütün&nbsp;o selamlar, ayaküstü ahbaplıklar yok olmuştu. Eli sopalı&nbsp;gençlerin bağrıştıklarını duydu. Polisin bu şerefsiz caniyi&nbsp;kendilerine vermesini istiyorlardı. Cezasının yarma kalmamasını, o anda, orda, kendi ellerinden verilmesini istiyorlardı.</p>

  <p>Mürşit birden gördü neler olacağını, ucu sivri, beyaz bir taşla patlatılan gözü hatırladı. Kalbinin boğazına çıktığını hissetti. Kalbinin gırtlağını geçip ağzından dışarı&nbsp;fırlayacağını; toz kalkmasın diye ikide bir sulanan çamurlu kaldırıma düşeceğini; yerde, çer çöp arasında kesik tavuk başı gibi çırpınacağını; galeyan halindeki bu&nbsp;ayakların altında ezileceğini sandı. Kalbi bedeninin dışında bir yerde çırpınırken gözleri yaşanan manzaranın&nbsp;tek bir ânını bile kaçırmıyordu.</p>

  <p>Kalabalık nefesini tutmuştu, sahneye çıkacağı ânı bekliyordu.</p>

  <p>Polisler peynirciyi yakalamayı ağırdan aldılar. Kesin çözümden yanaydılar, temizlikten. Kalabalığın beklediği&nbsp;işareti ne zaman vermelerinin uygun olacağını düşünür&nbsp;gibiydiler.</p>

  <p>Polis olacak olan olsun der gibi beklerken, birkaç genç öne atıldı, eli bıçaklı peynirciye saldırmak için fırsat kollayan kalabalık dalgalandı. Kalabalığın peynirciyi&nbsp;lime lime etmesi an meselesiydi.</p>

  <p>Pehlivan birden peynircinin üstüne yürüdü, adamın yüzüne şiddetli bir tokat attı. Tokadın şaklayan sesi kalabalığın üstünde dolaştı, evlerin duvarlarına, pencerede&nbsp;durmuş seyreden kadınların yüzlerine çarptı.</p>

  <p>Pehlivan “Gebertmek lazım seni ama kanun var!" diye bağırdı.</p>

  <p>Nefes nefeseydi. Çizgili pijamasının önü açıktı, içinden beyaz atleti görünüyordu, ayağındaki naylon hela terliklerinden birinin atkısı kopmuştu, tek tarafını sü&nbsp;rüklüyordu. Pehlivanla peynircinin hali hem çok acıklı&nbsp;hem çok gülünçtü. Peynirci kendini sıradan bir mahalle&nbsp;kavgasında sanıyordu. Haksız yere tokat yemiş de mahallenin yazısız anlaşması bozulmuş gibi küs bakıyordu.&nbsp;Eğilip yere düşen bıçağını almak isteyince Pehlivan böğrüne bir tekme savurdu.</p>

  <p>Peynirci karnını tutarak kendini yere attı.</p>

  <p>“Anam! Anam! Anam!” diye haykırmaya başladı.</p>

  <p>Abartıyordu, kendine acındırmak istiyordu.</p>

  <p>Pehlivan durdurduğu kalabalıktan birkaç adım ileride tek başına dikiliyordu, nefes alırken göğsü körük gibi inip kalkıyordu.</p>

  <p>Polisler Pehlivan’ı tuttular nazikçe.</p>

  <p>"Amca tamam bırak, bizim işimiz,” dediler.</p>

  <p>Pehlivan polislerin fırsattan yararlanıp kaçmaya kalkan, ama ancak iki adım atabilen peynirciyi yakalamalarını bekledi. Peynircinin bileğine kelepçe takıldığını gördü.</p>

  <p>O zaman "Asın bunu!" diye bağırdı. “Böyle mikropları barındırmayın aramızda."</p>

  <p>Pehlivan’ın arkasındaki kalabalık olduğu yerde dalgalandı, artık taşkın değildi, o kritik an geçmişti, peynircinin yediği tokat çoğunu yatıştırmıştı. Ama yine de bir şey yapın alan gerekiyormuş, bu yüzden huzursuzmuş gibiydiler.</p>

  <p>İki polis peynirciyi arabaya bindirirken, çocukların taş yağmuru başladı. Kırık kaldırım parçaları, asfalt kırıntıları peynircinin üstüne yağdı. Mürşit Pehlivan'a baktı, o da taş atıyordu peynirciye, küçük taşlar, vazifemizi&nbsp;yapalım taşları.</p>

  <p>Polis arabası yumrukların, taşların, bağrışmaların altında hareket etti. Öldürülen yeni gelinin mahallesinden gelen eli sopalı gençler arabanın peşinden koştular bir&nbsp;süre, acayipleşmişlerdi, eğlence arar gibi bir halleri vardı.&nbsp;Peynircinin suçuyla alakası olmadığı halde dine, imana,&nbsp;bölünmez bütünlüğe dair sloganlar attılar. Toplandılar,&nbsp;<span style="font-size: 1em; text-indent: 1.3em;">bağırdılar, bağırmaktan yoruldular.</span></p>

  <p>Sonra duruldu ortalık. Kadınlar pencerelerden çekilli, herkes yavaş yavaş evine, mahallesine dönmeye başladı. Kalabalık yeterince tatmin olmadan dağıldı. Zevkten başlarını döndüren yok etme arzuları kursaklarında kaldı. Hiçbir şey olmamış gibi sessizleşti sokak.</p>

  <p>Madenci “Yüzün sararmış," dedi “içeri girelim de bir yudum su iç."</p>

  <p>İçeri girerlerken Kibar, Mürşit'in kolunu tuttu birden.</p>

  <p>“Katilin o olduğunu nerden biliyorlar?"</p>

  <p>“Bilmiyorlar," dedi Mürşit “umursamıyorlar."</p>

  <p>Madenci “Katil o olsa ne fark eder?” dedi öfkeyle. “Adamı linç etmeye kalktılar.”</p>

  <p>Kibar’ın ifadesi değişmedi, kendine göre bir adalet beklentisi vardı, peynirci gerçekten katil mi değil mi bilmek istiyordu. Yarın kahveye gelenlere ona göre muamele edecekti. Katile cezasını vermek istemişlerse başka,&nbsp;masum birini cezalandırmak istemişlerse başka. Ama bir&nbsp;cevap alamamıştı, yarın kime nasıl davranacağını bilemiyordu.</p>

  <p>Mürşit ve Madenci avluya döndüler.</p>

  <p>Esinti dinmişti, tatlı sonbahar serinliği yerini bunaltıcı bir sıcağa bırakmıştı. Mürşit’in sırtından ter süzülüyordu, gömleği sırılsıklamdı. Bu ter sıcaktan değil, kalbimin yüzünden diye düşündü. Kalbi çıkmak için yuvasını zorladıkça kaburgaları, göğüs kasları, sırtı kalbini yerinde&nbsp;tutmak için olağanüstü bir güç harcamıştı. Bedeni kalbini yatıştırmaya uğraşmaktan bitap düşmüştü. Ellerinin&nbsp;titrediğini göstermemek için rakı kadehine bir süre dokunamadı.</p>

  <p>Madenci'nin soğukkanlılığı yerini korkuyla karışık derin bir hayrete bırakmıştı.</p>

  <p>"Korkunçtu,” dedi “korkunç bir geceydi."</p>

  <p>Mürşit'in gözlerinin önünde yine o kaotik resimler, çok eski bir zamandan çıkıp gelen, çok daha korkunç&nbsp;görüntüler uçuşuyordu. Bir el sivri bir taşla bir gözü patlatıyordu, oluk oluk kan akıyordu, kırılan kemiklerin sesini, bir kadının ağlayışını, bir çocuğun çığlığını duyuyordu. Bütün bunları bir araya getirmek istemiyordu.&nbsp;Yaşadıklarım hatırlamaktan çok korkuyordu, hatırlamamak için var gücüyle görüntüleri kovmaya çalışıyordu.</p>

  <p>Peynirciyi konuştular, yüz lira için yakalanmayı göze almasını, yüzünde ne acı ne pişmanlık olduğunu, polisleri gitti sanıp yakalandığı için kendine kızmış gibi göründüğünü.</p>

  <p>"Bence kalabalığın onu linç etmek istediğini anlamadı,” dedi Madenci. “Polis arabaya bindirirken, ne olmuş yani bir kadını boğdumsa, niye bu kadar büyüttünüz der gibi bakıyordu etrafına."</p>

  <p>Mürşit peynircinin aslında kendisini linç etmek isteyenlerden farklı olmadığını düşündü. O da o güruhtan biriydi. Zanlı başkası olsaydı, kalabalığın arasında yer ala' aktı, polise caniyi bize verin diye bağıracaktı. Sonra da&nbsp;evine gidip uyuyacaktı, ertesi gün dükkânını açacaktı,&nbsp;peynir satacaktı.</p>

  <p>Yaşar Komiserin anlattıklarına göre, o gece karakolda yeni gelini boğarak öldürdüğünü itiraf etmiş. “Çok altını vardı,” demiş. “Yarısını istedim, vermedi.” Boğduktan sonra cesedi omzuna atıp bir kat aşağı indirmiş, kendi evindeki çekyata yatırmış. Sonra gidip komşusu manavdan steyşın arabasını ödünç almış. "Bu gece Apardı'ya&nbsp;mal götürmem lazım,” demiş. Yeni gelini madene götürüp bir çukura atmış. Polisler “Madem derdin altındı,&nbsp;niye tecavüz ettin?” diye sormuşlar. Çok şaşırmış. "Etmedim," demiş "vaktim yoktu, birileri gelmeden altınları&nbsp;bulmam lazımdı. Evi altüst ettim, ama bulamadım.”&nbsp;Gelinin kocası o gün altınları bozdurmuş meğer. Nakliyeciymiş, eski kamyonetin arızasından gına gelince yenisini almak istemiş.</p>

  <p>Peynirci cinayeti nasıl işlediğini anlatırken insanı korkutacak kadar sakinmiş. Her gün yaptığı ve anlatmaktan sıkıldığı bir işmiş gibi anlatıyormuş. “Biri görür, huylanır&nbsp;diye gece yarısına kadar bekledim. Battaniyeye sardım,&nbsp;omzuma attım. Belim koptu indirene kadar.”</p>

  <p>Yaşar Komiser “Adamın aklından zoru vardı, iki tokat atıp bırakacağımızı sanıyordu,” diye anlattı. “Başta sakindi&nbsp;ama kocanın altınları bozdurduğunu öğrenince çıldırdı.”&nbsp;Peynirci, gelini boş yere öldürdüğü için değil, öldürmekte geç kaldığı için çıldırmış.</p>

  <p>“Maç vardı," demiş “bir gece önce televizyonda maç vardı. Yenildi pezevenkler, yenileceklerini bilseydim seyretmezdim, o gece hallederdim işimi."</p>

  <p>Otopsiden sonra gelinin göğsüne oturulduğu için kaburgalarının kırıldığı, ama tecavüze uğramadığı ortaya çıktı. Kimse inanmadı buna, inanmak istemediler. Peynirciyi linç etmeye kalkmalarının haklı bir sebebi olmalıydı, sadece bir kadını öldürmüş olması yetmiyordu. Gerekçeyi hemen buldular, gerekçe bulmakta çok mahirdiler. Gelinin&nbsp;kocası para yedirmiş, tecavüzü rapordan çıkarttırmış dediler. Namus meselesiydi, göz mü yumsaydı diye konuştular.</p>

  <p>O gece bunları bilmiyorlardı. Sonra öğrendiler. Yaşar Komiser anlatınca.</p>

  <p>Karşı pencerelerden televizyon ışığı geliyordu. Pehlivan’ın peynirciye taş atan torunları yetenek yarışmasını seyrediyorlardı.</p>

  <p>“Asıl ürkütücü olan şu çocuklar,” dedi Madenci "az önce peynirciyi taşlayarak öldürmek istiyorlardı, şimdi&nbsp;unutmuş gibiler.”</p>

  <p>Mürşit "Unuttular zaten,” dedi.</p>

  <p>Dili damağı kurumuştu, su içti. Madenci şişeyi kaldırıp baktı, ne kadar kalmış diye.</p>

  <p>“Birer duble daha çıkar,” dedi.</p>

  <p>Sesinde hayatın bu olaydan önceki gibi olmasını isteyen bir sabırsızlık vardı.</p>

  <p>Ortalık sessizdi, çıt çıkmıyordu. Işıkların çoğu sönmüştü. Avluya bakan pencerelerin ardında yaşayanlar az önce pek de tanımadıkları bir insanı öldürmeye bu kadar&nbsp;yaklaşmamışlar gibi yataklarına girmiş, mışıl mışıl uyuyorlardı.</p>

  <p>Mürşit bu insanların uykularının kıskandırıcı olduğunu düşündü, gamsızlıklarının delirtici olduğunu. Burada hayat denen rezalete, musibete, felakete tahammül etmek için gamsız olmak şarttı. Duygusuz olmalıydı insan. Aklı, vicdanı felç olmalıydı.</p>

  <p>Madenci birden “Ramazan boyunca selamlaştık,” dedi.</p>

  <p>"Kimle?”</p>

  <p>“Peynirciyle.”</p>

  <p>Tuhaf bir şey anlattı sonra.</p>

  <p>Sabahları madene giderken karşılaşıyorlarmış. Buraya geldiğinden beri arabasını onun dükkânının önüne park ediyormuş çünkü. Peynirci onu görünce toparlanıyor, aşırıya kaçan bir saygıyla selam veriyormuş. Ramazan&nbsp;boyunca pek konuşmamışlar, merhaba-merhaba o kadar.</p>

  <p>Bayramın ilk günü şehri dolaşmaya çıktığında, peynirciyle bayramlaşmak istemiş ama dükkânı kapalıymış. İkinci gün açıkmış, ama peynirci ortada yokmuş. Üçüncü gün uğraşmamış artık, rastlarsam bayramlaşırım diye&nbsp;düşünmüş. Bütün sokaklarını arşınlaması yarım gün süren şehirde görmedik yer bırakmadığı için iki kilo baklava alıp madene gitmeye karar vermiş. Dağlarda dolaşırım, işçilerle hoş beş ederim demiş. Tam arabasına binecekken peynirci dükkânından çıkıp yolunu kesmiş.</p>

  <p>"Abi bayramın mübarek olsun,” demiş, bayramlaşmışlar.</p>

  <p>Peynirci lavaşa sarılı, kötü kokulu bir peynir uzatmış.</p>

  <p>Madenci adamın ellerinin çok kirli olduğunu fark etmiş, leğenlerinin üstünde sırtları yeşil yeşil parlayan iri&nbsp;sinekler uçuşuyormuş, peyniri yenecek gibi değilmiş.&nbsp;Ama bayram sabahı adamı kırmak istememiş. Lavaşı almış. parasını vermek için elini cebine atmış.</p>

  <p>'Ayıp ettin ama, ikram bu,” demiş peynirci.</p>

  <p>Madenci adamın tatmasını beklediğini görünce mecburen lavaşın ucundan ısırmış. Peynirin keskin, güzel bir tadı varmış, damağına yapışıyormuş, hoşuna gitmiş.</p>

  <p>“Çok güzel,” demiş. “Tuluma benziyor, ne peyniri bu?"</p>

  <p>“Karnıyağlı deriz,” demiş peynirci “mayalandı mıydı, sığır işkembesine basarız, orda üç dört ay bekler, tadını&nbsp;alır.”</p>

  <p>Madenci sığır işkembesinde zamanını bekleyen bir peynir yediğini düşünmüş, kusacak gibi olmuş.</p>

  <p>İkramlar bir süre devam etmiş. Bir sabah lavaşı yine maden yolunda camdan atmak üzere elinde tutarak arabasına binerken peynircinin arkasından seslendiğini duymuş. ikram faslı bitti diye düşünmüş, adam haklı, ayıp&nbsp;ettim, her sabah beni besleyecek değil, arada bir alışveriş&nbsp;yapmak lazım. İşçilere götürmek için peynir almak istemiş. “Bana iki kilo karnı yağlı tartsana,” demiş. Peynirci&nbsp;duymamış ya da oralı olmamış. “Ne zaman çıkacak bu&nbsp;altın?" diye sormuş. Sesi sabırsızmış, sinirliymiş, bir gözü&nbsp;şiddetle seğiriyormuş. Madenci “Var mı yok mu, onu bile&nbsp;bilmiyoruz daha," deyince çok sinirlenmiş. “Nasıl yok&nbsp;lan? Var!” diyerek Madenci’nin yakasına yapışmış. Elleri&nbsp;mengene gibiymiş, öfkeden dudakları titriyormuş, seğiren gözü durmuyormuş, hali çok ürkütücüymüş. Madenci'nin yalan söylediğini, altının varlığını ondan gizlediğini&nbsp;iddia etmiş. “Toprak altın dolu!” diye bağırmış. “Herkes&nbsp;biliyor, toprak altın dolu!” Madenci yakasını güç bela kurtarıp arabasına binmiş, gaza basmış. Dikiz aynasından&nbsp;baktığında peynircinin arabanın peşinden koştuğunu görmüş, hâlâ "Toprak altın dolu!” diye bağırıyormuş.</p>

  <p>“Altının insanı günaha sürükleyen çekiciliğine kafayı takmıştı,” dedi. “Delirmişti. Altından başka bir şey düşünmüyordu."</p>

  <p>Kibar geldi o sırada, elinde bir kâse üzüm.</p>

  <p>"Pehlivan bi küfe gönderdi,” dedi "müşterilere dağıtayım mı?"</p>

  <p>Mürşit “Dağıt,” dedi “kalmasın.”</p>

  <p>Kâsedeki üzümden bir tane attı ağzına, gene aynı ekşilik.</p>

  <p>Madenci kurumuş asmaya bakıyordu. Çıplak, kuru dallar birbirine dolanmış, tek tük koruklar üzüm olama-dan salkımlarında büzüşüp kurumuştu. Asmanın dibinde yıllardır kabartılmamış toprak çiğnenmekten beton&nbsp;laşmıştı.</p>

  <p>Mürşit kâseyi Madencinin önüne itti.</p>

  <p>“Bu dökülgen üzümü," dedi. “Pehlivan’ın bağından. Bizim buraya mahsustur, salkımında durmaz, hemen tanelenir. Yemelik değil aslında, çok ekşi ama rakıyla idare&nbsp;ediyor."</p>

  <p>"Linççinin üzümünü mü yiyeceğiz?" dedi Madenci sinirli bir havayla.</p>

  <p>"Linççi mi?" dedi Mürşit, şaşırdı, gergin bir sesle açıkladı. “Pehlivan'ın hakkını yeme. O tokadı atmasaydı&nbsp;polis kalabalığın elinden zor alırdı peynirciyi."</p>

  <p>“Ne diyorsun abi? O başlattı!” dedi Madenci.</p>

  <p>“Hayır durdurdu. Tokat atarak kalabalığa bundan fazlası yok dedi. Kanun var diye bağırdı. Polislere söylüyordu, kanunu asıl onlara hatırlatıyordu."</p>

  <p>Madenci bu savunmayı dinlemek istemiyormuş gibi sinirle güldü. Halinde Mürşit’in ilk kez gördüğü bir hiddet vardı.</p>

  <p>“Pehlivan iyi adamdır," diye devam etti. “Sözü dinlenir. Onun hareketinin üstüne hareket olmaz."</p>

  <p>Madenci "İyi ki olmadı," dedi alaylı bir gülüşle. “Adama taş attılar. Polis arabasının peşinden koştular. Delirmiş gibiydiler."</p>

  <p>“İşte ancak o kadarını yapabildiler.”</p>

  <p>Madenci bir süre Mürşit’in yüzüne baktı.</p>

  <p>“Anlamıyorum," dedi.</p>

  <p>Gerçekten anlamıyordu. Bir üzüm tanesi aldı eline, evirip çevirdi, Mürşit'in sözlerinden ikna olmasa da kabullenmiş gibi attı ağzına, yüzü buruştu.</p>

  <p>“Çok ekşi bu," dedi.</p>

  <p>“O yüzden dağıtıyor ya,” dedi Mürşit, “tatlı olsa satardı."</p>

  <p>Madenci güldü birden. Bir şeyler yumuşadı havada, ısındı.</p>

  <p>"O kadar da iyi bir adam değilmiş.”</p>

  <p>"Melek demedim ki.”</p>

  <p>"Pehlivan mı gerçekten?”</p>

  <p>"Gençliğinde pehlivandı.”</p>

  <p>Efsane güreşçiydi Pehlivan, Mürşit’in çocukluğunda o da delikanlıydı. Oturak kündesi çok meşhurdu. Gençken kasabaları dolaşıp güreştiğini, önüne her çıkanı yendiğini anlattı Madenci'ye. Babası hayranıydı. Oturma&nbsp;odasında kispetli bir resmi asılıydı.</p>

  <p>"Hatta bir sene Kırkpınar’a gitti, yağlı güreşlere. Gitmeden önce herkesle helalleşti. Niye diye sordular, yenilirsem dönmem dedi. Gitti, altın kemerle döndü. Kazandığı parayı pavyonlarda yedi ama.”</p>

  <p>“Ne iş yapar?”</p>

  <p>“Çiftçi. Şehirde oturuyor ama köylerde çok tarlası var. Bir sürü rençper çalıştırıyor, oğulları duruyor başlarında. Susuztepe ile Yolvermez’in arasındaki büyük bağın da&nbsp;sahibi. Bağa doğru dürüst baktığı yok. Ama ihmal ettikçe&nbsp;mahsul inadına artıyor. Üzümü sofralık değil, çok ekşi, alıcı çıkmıyor. O da şarap fabrikalarına satmamak için bedava dağıtıyor. Dayanamamaktan korkuyormuş, öyle diyor.&nbsp;Paranın yüzü yumuşaktır, zayıf ânıma denk gelir, satıveririm, iyisi mi dağıtayım gitsin diyor. Eskiden şarapçı marapçı demez, satardı. Hatta bir vermut fabrikası vardı güneyde bir yerlerde. Ordan her yaz Mercedes arabalı bir&nbsp;adam ayağına gelir, bağın mahsulünü daha korukken peşin paraya alırdı. Şimdi her sene mahsul olgunlaşınca elden çıkarmak telaşına düşüyor, şıracılara, pestilcilere yalvarıyor, kimse almayınca parasını cebinden verip hamal&nbsp;tutuyor, küfelere yükletip sadaka niyetine Mezbelik'e&nbsp;gönderiyor, kalanı da işte böyle, konu komşuya dağıtıyor.”&nbsp;Madenci "Hacı mı?” diye sordu.</p>

  <p>“Değil,” dedi Mürşit. "Her sene niyetleniyor ama nedense hâlâ gitmedi.”</p>

  <p>Güldü Madenci, sesi buruklaştı.</p>

  <p>"Belki daha işleyecek günahı vardır."</p>

  <p>"Vardır, kimin yok ki," dedi Mürşit. "Eskiden küfelik oluncaya kadar içerdi. Ama kızı intihar ettikten sonra&nbsp;tövbe etti, o gün bugündür içmiyor.”</p>

  <p>İntiharı duyunca Madenci’nin yüzünde bir şey patlayıp dağıldı, kapkara oldu yüzü.</p>

  <p>"Niye intihar etti kızı?"</p>

  <p>"Yaşamak ağır geldi herhalde, ne bileyim. Sevda dediler ama değil. Olsa bilirdik."</p>

  <p>"Değilse niye sevda dediler ki?”</p>

  <p>"Bir tek sevda yüzünden intihar edenleri affediyorlar da ondan. Sen hiç borç yüzünden intihar edenin arkasından türkü yakıldığını duydun mu?"</p>

  <p>"Kızı güzel miydi?”</p>

  <p>"Ne güzel ne çirkin, sessiz, soluk bir kızcağızdı,” dedi Mürşit. "Ama yoktu sanki, burnunun dibinde duruyor olsa fark etmezdin. Çirkin olmaktan daha beter bir&nbsp;şey bu, fark edilmemek.”</p>

  <p>“Pehlivan kızını sever miydi?”</p>

  <p>“Çok. Oğullarına göstermediği ihtimamı gösterirdi. Buna rağmen yaşama arzusu verememiş. Öyle dedi cenazesinde. Bir kere dolu dolu güldüğünü göreydim, o&nbsp;bile yeterdi diye ağladı. Doğuştan kederli bir kızdı. Tek&nbsp;tük de olsa isteyeni çıkıyordu. Ama kendisini değil, babasının malını mülkünü istediklerini biliyordu. Gururuna yedirip hiçbirine olur demedi. Zaten otuzu geçince&nbsp;mal mülk hatırına bile isteyeni kalmadı. Ardında bıraktığı kâğıda baba çok yoruldum yazmış. O kadar. Başka tek&nbsp;kelime yok. Pehlivan acısına dayanamaz, çok geçmeden&nbsp;ölür sandık, ama tersi oldu. Sanki kızının yaşayamadığı&nbsp;yılları ömrüne ekledi."</p>

  <p>“Nasıl intihar etti?"</p>

  <p>“Yolvermez'in uçurumuna atlamış. Ölüsünü jandarma çıkardı yukarı. Bütün kemikleri kırılmış. Çıkaran astsubay kızı kaldırdık, bir çuval çakıl taşı gibi sedyeye koyduk dedi. Gasilhanedeki kadınlar cenazesini yıkarken fenalık geçirmişler. Kemikleri bilye gibi oynuyormuş ellerinin altında."</p>

  <p>Madenci’nin bakışlarının gölgelendiğini fark etti. Yapılması gereken şeylere dair belirsiz sözlerini hatırladı, yapmazsan intihar bile paklayamaz seni dediğini.&nbsp;Korktu onun için, anlatsın istedi. Ama Madenci fazlasıyla suskundu yine, içini yakan şey her neyse, anlatacak&nbsp;gibi görünmüyor.</p>

  <p>Mürşit nasıl konuşabiliyoruz ki biz hâlâ diye düşündü, bu gece tanık olduklarımızdan sonra nasıl rakı içebiliyoruz, hatta nefes alabiliyoruz?</p>

  <p>Ama insan böyle dedi sonra. İnsan yeryüzü kadar ağır bir yükü bir kadehin başında sırtından indirebiliyordu, hiç böyle şeyler olmamış, o korkunç an hiç yaşanmamış gibi zamanın kuyruğuna takılıp gidebiliyordu. Tamam, eksiliyordu, tükenmekle arasında bir adım kalıyordu ama devam edebiliyordu.</p>

  <p>Cumhur henüz rüyasına girmemişti, günahı zihninin aydınlığına çıkmamıştı ama kafasında bir şey uğuldamaya&nbsp;başlamıştı, deprem öncesinde yeraltından gelen sesler gibiydi ve kaynağını bilemediği için müthiş korkutucuydu.</p>

  <p>Karşılara baktılar. Yarışma programı bitmişti. Pehlivan'ın ışığı sönmüştü, peynirciye taş atan torunları da yatmıştı. Otelin üst kattaki odalarından birinin penceresi açıldı, biri aşağıya bir izmarit attı, ateşi birkaç saniye&nbsp;kıpkırmızı parladı, sonra yavaşça söndü. Ortalık tamamen sessizliğe gömüldü. Gözlerini diktikleri, iç içe geçmiş, türlü hayat atıklarıyla dolu, biçimsiz ve perişan avlular karardı.</p>

  <p>Madenci "Çocukların var senin," dedi ansızın.</p>

  <p>Cümlesi taş gibi düştü aralarına. Madenci buna imreniyor muydu, yoksa karanlık ve zorlu bir şeyi mi işaret etmek istiyordu, Mürşit anlayamadı.</p>

  <p>"Var,” dedi. Sesi karşılığı verilemeyen bir sevgi ile yitik bir şeye duyulan özlem arasında bir yerden geldi,&nbsp;onu içinde bulundukları ânın çok uzağına attı, zamanın&nbsp;dışında bir yere. “Niye söyledin ki bunu?”</p>

  <p>"Ne bileyim .." dedi Madenci. “Yani.. yaşaman lazım. Öyle değil mi?”</p>

  <p>"Senin yaşaman lazım değil mi?”</p>

  <p>Madenci omzunu silkti.</p>

  <p>“Bilmiyorum,” dedi.</p>

  <p>“Yaşamanın bir sebebi yok,” dedi Mürşit. "Sebebi biz uyduruyoruz. Yaşamak bu demek, hayat denen bu şeyi&nbsp;sürdürebilmek için sebep yaratmak.”</p>

  <p>“Yani aslında bir anlamı yok diyorsun.”</p>

  <p>“Aslında hayat diye bir şey yok diyorum. Bizim hayat dediğimiz bir şey var.”</p>

  <p>Madenci, Mürşit'e baktı, düşünceli gözlerle. Bir şey söyleyecekmiş gibi ağzını açmıştı, sanki bir araya gelmek&nbsp;istemeyen kelimeleri toparlamaya çalışıyordu. Ama derin bir nefes almakla yetindi.</p>

  <p>Mürşit tuhaf bir şey hissetti, sıcak ama ağrılı, hakiki bir dostluk duygusu. Olgunlaşınca kendiliğinden dalından kopan bir meyva gibi, derin bir acı düşecek aralarına, kelimeler halinde. Zamanı gelince. Bu kelime selinden sonra, birbirlerini bir daha hiç görmeyecek olsalar&nbsp;bile ayrı şehirlere düşmüş ikiz kardeşler gibi, birbirlerini&nbsp;hissedecekler.</p>

  <p>Gece tanık oldukları olayın ruhsal yorgunluğu ikisini de sarmıştı. Mürşit ayakta duracak hali kalmadığını düşündü. Şükran, peynircinin başına gelenleri duymuştur. Hayatın böyle sıradışı anlarını paylaşmak eşleri birbirine yakınlaştırır. Normal insanları tabii, hayata devam&nbsp;etmek için kendine sebep uydurmak ihtiyacı duymayanları. Mürşit normal bir adam olmadığı için Şükran ona&nbsp;bir şey sormayacak, sokakta ne olup bittiğini başkalarından öğrenmiş, sonra da yatıp uyumuş olacak.</p>

  <p>Madenci yorgunluğun Mürşit’in omuzlarına çökmüş olduğunu gördü.</p>

  <p>"Çok geç oldu," dedi. "Hadi gidelim de yatalım artık. Bu gece nasıl uyuyabileceksek. ."</p>

  <p>Mürşit’in cevabını beklemeden her zamanki gibi yarısını yiyebildiği kebap paketini aldı, avlunun kireç boyası çoktan dökülmüş, yıkık duvarının üstüne koydu. Kediler kebaba üşüştü yine. Avluyu lobiye bağlayan alçak geçitten geçtiler. Lobi neredeyse karanlıktı, bronz&nbsp;apliklerden biri yanıyordu sadece, o da çevresinde ışıklı&nbsp;bir halka yaratıyordu ancak.</p>

  <p>Madenci "İyi geceler," dedi merdivenlere yönelirken.</p>

  <p>Mürşit “Sana da,” dedi ‘Allah rahatlık versin."</p>

  <p>Madenci vermiyor ki der gibi baktı, karanlıkta kayboldu, bastığı ahşap basamaklar gıcırdadı bir süre.</p>

  <p>Mürşit dedesinden kalma, beni kaldırıp atın diye bağıran, eski koltuğa oturdu. Ayakları eve gitmek istemiyordu. Bir sigara daha yaktı. İçini dayanılmaz bir ağlama&nbsp;isteği dolduruyordu; ama gözleri acıyacak kadar kuruydu. Bir süre öylece oturdu. Sigarası bitince kalktı. Camlı&nbsp;kapıyı açıp çıkarken Noel çanı takırdadı gene. Yürümeye&nbsp;başladı. Kendini ağustos sanan eylül gecesinin içinde adımları müthiş ağırlaşmıştı. Sanki yerçekimi artmıştı, bir ağrı&nbsp;bacaklarının bütün gücünü alıp götürüyordu.</p>

  <p>Eve geldiğinde, kayınbiraderinin bu şehir için pahalı sayılan arabasını kapının önünde gördü. Yine aynı anda iki&nbsp;şey hissetti, yine iki karşıt duygunun çapraz ateşinde kaldı.</p>

  <p>Kayınbiraderinden ve ona ait her şeyden tekrar tiksindi.</p>

  <p>Aynı anda oğlu eve dönmüş olduğu için rahatladı.</p>

  <p>Başka türlü bir insan olmasını hayal ettiği oğlu eli sopalı güruhun içinde yer almadığı için ferahlamıştı. Özgür aralarında değildi. Ama ya bir dahakine olursa? Bu&nbsp;şehir durmayacak ki. Bu şehrin içinde bir canavar uyuyor.</p>

  <p>Cumhur'u ilk o gece rüyasında gördü. Dinozor kılığında. Fırlak sarı dişleri yerli yerinde, hatta daha da uzamış.</p>

  <p>“Unuttun mu?" dedi Cumhur, salyalı ağzıyla.</p>

  <p>Mürşit unutmadığının ilk kez farkına vardı. Rüyasını dayanılmaz bir dehşet duygusu kapladı. Kalbi acıdan kor haline geldi, varlığını yaktı. Bunca yılı unuttum diye&nbsp;kendini kandırarak yaşadığını anladı, yaşamanın yolunu&nbsp;böyle bulabildiğini.</p>

  <p>Sabah uyandığında Cumhur'un pürüzlü diliyle yaladığı yüzünü tırmalarken buldu kendini. İğrenç, yapışkan salyasını tırnaklarıyla derisinden çıkarmaya çalışıyordu. Hemen banyoya koştu, yüzünü uzun uzun, ovalayarak, kazıyarak yıkadı. Aynada yüzüne baktı, tırnaklarının bıraktığı kanlı izler.</p>

  <p>Tekrar uyumamak, uyuyup da tekrar Cumhur'u görmemek için yatağa dönmedi, mutfağa gitti, pencerenin önünde saatlerce oturdu. Hava sıcaktı, güneş şehri kalın&nbsp;bir tabaka halinde kaplayan ağır, nemli bir pusla birlikte&nbsp;doğuyordu, ama Mürşit dehşetten titriyordu. Hafızası&nbsp;yere düşüp patlamış bir bavul gibi açılmıştı, yıllar önce&nbsp;yaşadığı ve yaşattığı her şey karmakarışık bir halde ortaya saçılmıştı.</p>

  <p>Güneş yükseldi, ortalık iyice ısındı. Şükran ve Özgür uyandılar. Mürşit'in yüzü kanlı izlerle dolu, ter içinde, mutfak masasında oturduğunu görünce korktular, kalbine bir şey oldu sandılar.</p>

  <p>"Bir şeyim yok,” dedi. "Uyku tutmadı."</p>

  <p>Şükran korkmuştu. “Yüzüne ne oldu?”</p>

  <p>Omuzlarını silkti, söyleyecek bir şey aradı. Tıraş olurken yaptım dese sakalları iki günlük duruyor. Kavga&nbsp;ettim dese kim inanır? Ataletin, arası iki yüz metreden&nbsp;ibaret olan eviyle oteline mıhladığı bir adamın biriyle&nbsp;kavga etmesi hayatında bir devrim olduğu anlamına gelir. Şükran rahat bırakmaz, Özgür de öyle, ısrar ederler,&nbsp;anlattırmaya çalışırlar.</p>

  <p>“Kötü bir rüya gördüm," dedi. "Yüzümü tırmalamışım.”</p>

  <p>“Hayırdır inşallah. Ne gördün?"</p>

  <p>“Hatırlamıyorum.”</p>

  <p>Cumhurdan söz etmedi.</p>

  <p>Ertesi gece rüya görmeyince işkencenin bir seferlik olduğunu sandı. Ama birkaç gece sonra tekrar gördü,&nbsp;sonra tekrar, tekrar, tekrar. Böylece Cumhur rüyalarına&nbsp;yerleşti. Şimdi her gece olmasa da iki gecede bir mutlaka&nbsp;şeytanını görüyor.</p>
</body>
</html>
