<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h3 id="sigil_toc_id_21">22.</h3>

  <p>Dünyanın yağmura boğulduğu bir anda yaşadığı o vahşet gecesini Madenci'ye anlatırken beyni zonkluyordu. Korkunç bir gümbürtüyle atan nabzını diş etlerinde&nbsp;bile hissediyordu, göz çukurlarına kor doldurulmuş, yanıyor. Başı yabancı bir cisim sanki, taşıyamayacağı kadar&nbsp;ağırlaşmış. Elinden gelse başını koparıp atacak.</p>

  <p>Bu linçte ne kadar payı olduğu meçhul. Yutkundu.</p>

  <p>“Hamal öldü,” dedi “öldürdük."</p>

  <p>Sustu. Şiddetle arabaya vuran yağmurun sesinden başka şey duyulmaz oldu. Madenci derinini okuyan gözlerle ona bakıyordu. Mürşit elini boğazına götürdü,&nbsp;gömleğinin yakasını çekti, havasız kalmış gibi inleyerek&nbsp;bir nefes aldı.</p>

  <p>"O geceyi unutmak ömrümü kokuşmuş bir suya çevirdi,” dedi. "Karımla çocuklarımı da bu bataklığın içine çektim. Sakat bir koca, sakat bir baba. Belki de hiç evlenmemeliydim.”</p>

  <p>Madenci suskundu, gözleri buğulanmıştı, bakışlarını yağmurdan görünmez olan yola çevirdi. Mürşit, Madenci’nin de kendi itirafının derinliğinde kaybolduğunu hissetti. Suskunluk ikisini de sardı, mezar sessizliği diye&nbsp;düşündü, ikimiz de birer mezar kazdık.</p>

  <p>Arabası yolun ortasında duruyordu. Yağmurun şiddeti</p>

  <p>yol denemeyecek yolun üstünde arklar açmıştı, sular hızla aşağıya doğru akıyordu. Bir koma sesi duydular. Ses&nbsp;yakınlaştıkça büyüdü. Arkalarında bir kamyon belirdi.&nbsp;Madenci daldığı derinlikten çıktı, arabayı çalıştırdı, sağa&nbsp;çekip durdu. Kasasından kum taneleri, küçük taşlar saçan&nbsp;kamyon yanlarından geçti, geçerken kamyoncu sinirli bir&nbsp;el hareketi yaptı. Madenci adama baktı, sanki birden ölü&nbsp;olmadıklarını, her şeye rağmen hayatın içinde olduklarını&nbsp;hatırladı, bakışları canlandı. Kamyonun arka farlarının&nbsp;kırmızı ışığı giderek uzaklaştı, görünmez oldu. Yağmur giderek perde gibi çevrelerine indi, dünyayla aralarına girdi,&nbsp;yağmurun perdesi arabayı hücreye çevirdi.</p>

  <p>Mürşit unutmak için ömrünü harcadığı o vahşeti itiraf etmenin de, o sırada çocuk olduğunu bilmenin de ruhunu kurtarmadığını söyledi.</p>

  <p>“Hiç unutmasaydım daha iyiydi," dedi “belki yavaş yavaş tedavi ederdim kendimi."</p>

  <p>Zaten doğru dürüst uyuyamıyordu, artık hiç uyuyamayacak.</p>

  <p>“O gece yaşadığım zafer hissi, vahşetin kendisinden daha korkunç geliyor şimdi," dedi. “Günahı işlemiş olmak belki bağışlanabilir ama insanın işlerken hissettiği&nbsp;aşağılık duygular ne olacak?"</p>

  <p>Dakikalarca konuşmadan oturdular. Çıldırmış bir yağmur yeryüzünü yıkamaya devam ediyordu, binlerce&nbsp;yıl hiç durmadan yağsa yeryüzü yine de temizlenmeyecek oysa.</p>

  <p>Madenci direksiyonu tutan ellerini kaldırdı, avuçlarını çevirip baktı.</p>

  <p>“Ellerime bakmaktan kendimi alamıyorum," dedi. “İkide bir gözüm takılıyor, uzun uzun bakıyorum. Baktıkça geriye doğru hatırlıyorum, sondan başa doğru, yaşadıklarım zincir gibi geçmişime uzanıyor. Ellerime&nbsp;bakınca bıçağı kavradığımı hatırlıyorum. Sonra Arzunun&nbsp;babasının çilingir sofrasını hatırlıyorum, dilimlenmiş&nbsp;portakalları, çirozu. Ardından adamın yüzündeki kurtçuğa benzeyen o pis gülümsemeyi hatırlıyorum. Zihnim&nbsp;ordan Arzu'ya atlıyor. Arzu’nun kederli gözlerindeki&nbsp;dinmeyen acıya, onu ilk gördüğüm gün yüzünde silmek&nbsp;istediğim o tuhaf şeye. İşte azap asıl o zaman başlıyor.&nbsp;Yapmadığım şey için azap çekiyorum ben. Arzunun acısını dindirmediğim için. Yaptığım şey için değil."</p>

  <p>Ellerini direksiyona koydu tekrar, sımsıkı kavradı.</p>

  <p>"Bu eller benim oldukça hatırlayacağım," dedi. “Bu elleri kesip atmadıkça Arzu’nun sana tutunuyordum,&nbsp;kopardın dediğini hatırlayacağım. Benim asıl günahım&nbsp;buydu, koparmak.”</p>

  <p>Acıyla gülümsedi.</p>

  <p>“Bir yıldır gelip beni bulacaklar diye bekliyorum,” dedi. “Nihayet buldular. Ama teslim olmayacağım. Arzu'nun acısını neden dindirmedin diye sormayacaklar&nbsp;çünkü. Karımın bana bile anlatmadığı gerçeği onlara anlatamam. Bir tek sana anlattım, çünkü sen bu hikayenin&nbsp;sadece sonunu değil, başını da anlayabilirsin, başkaları&nbsp;anlayamaz.”</p>

  <p>“Ablan da mı bilmiyor?”</p>

  <p>“Bilmiyor ama hissediyor,” dedi Madenci. “Yazık.. öyle üzülüyor ki.”</p>

  <p>Gri mavi gözleri yaşla kaplanmıştı yine. Nefesleriyle buharlanan camı elinin tersiyle sildi. Küçük bir pencere&nbsp;açıldı dünyaya bakan. Elini saçlarına götürdü, karıştırdı,&nbsp;sanki başında dinmeyen bir ağrıyı ovalayarak uzaklaştırmak istiyor.</p>

  <p>“Babamı toprağa verdikten sonra, mezarlığın çıkışında ablam enişteme biz babamın evine gideceğiz dedi. Eniştem aramızda yeri olmadığını hemen anladı. Babalarıyla acıklı bir yalnızlığı paylaşmış iki kardeştik sonuçta,&nbsp;bu ölüm asıl bize dokunuyordu. Bir taksiye bindik, babamın evine gittik. Ablam kendi anahtarıyla kapıyı açtı,&nbsp;kabanını çıkarıp astı, çay koymaya mutfağa gitti. Sanki o&nbsp;evden hiç çıkmamışız, sanki babam hâlâ içerdeymiş,&nbsp;eşya yerli yerindeymiş, hayat yerli yerindeymiş gibi. Ev&nbsp;kolonya kokuyordu. Oysa yedi aydır evde kimse yaşamıyordu. Babamın limon kolonyasının kokusu her yere sinmiş diye düşündüm. Çayımızı içerken ablam geçenlerde&nbsp;polis geldi, seni sordu dedi. Çok geciktiler dedim. Ablamın yüzü darmadağın oldu. Ama ne demek istiyorsun&nbsp;diye sormadı. Anlamak istemiyordu, anlarsa taşıyamayacağı kadar büyük bir şeyi yüklenecekti, anlamayı reddetti. Bir sürü şey söyledi. Arzu'nun babasının yakınlarını&nbsp;soruşturuyorlarmış, çok lüzumsuzmuş, olayın hırsızlık&nbsp;olduğu belliymiş, polis hırsızların peşine düşeceğine&nbsp;kendi halindeki insanları rahatsız ediyormuş, nasıl işmiş&nbsp;bu. Babamın bakımevindeki odasını boşaltmamız lazımmış, evdeki eşyaları da ne yapacağımızı düşünmeliymişiz, konuşmak için çok erkenmiş ama gene de evi satmak&nbsp;istersem itiraz etmezmiş, gerçi ona kalırsa dursunmuş&nbsp;falan.. böyle şeyler söyledi. Hayatı yoğunlaştırdı yani,&nbsp;anlıyor musun? Daha söyleyecekti. Abla ben gidiyorum&nbsp;dedim. Gitme demedi. Öyle baktı yüzüme. Bir daha görüşemeyecekmişiz, bir daha diz dize oturup eski mutlu&nbsp;günlerden söz edemeyecekmişiz gibi vedalaştık. O akşam otobüsle deniz kenarında bir kasabaya gittim. Birkaç gün kaldım. Fazla duramadım, çok rüzgârlıydı, beni&nbsp;sersem ediyordu. Başka bir kasabaya geçtim ama orda da&nbsp;duramadım, başka bir kasabaya gittim. Bomboş pansiyonlarda kaldım. Her gittiğim yerde yağmur yağdı.&nbsp;Bomboş kahvelerde, kimsesiz lokantalarda oturup düşündüm. Sonunda kaçacak bir yer olmadığını anladım.&nbsp;Geri döndüm. Ama kalamam, gene gideceğim."</p>

  <p>"Nereye?"</p>

  <p>"Bilmiyorum. Yakında izimi bulacaklar Ama bir önemi yok, hayatım böyle paramparça olmuşken polisi&nbsp;ensemde hissetmek yaşadığımı hatırlatıyor. Yakalanıncaya kadar böyle devam edeceğim.”</p>

  <p>Mürşit içini derin bir umutsuzluğun kapladığını hissetti. Madenci'den duyduğu cümleyi tekrarladı.</p>

  <p>“Hayat kayaç katmanları gibi parçalarına ayrılan değersiz bir kütledir."</p>

  <p>Madenci gülümsedi, bu umutsuzluk denizine bir şey atmak ister gibi Mürşit'e baktı.</p>

  <p>“Ama gene de bir yerlerinde altın var," dedi.</p>

  <p>Mürşit var mı gerçekten diye geçirdi aklından. Varsa da bizim payımıza düşmedi.</p>

  <p>Bir kurt sürüsü uluyarak önlerinden geçti. Ürkütücüydüler, parlak tüyleri sırılsıklamdı. Ağızlarından buhar çıkıyordu, yaşamak için saldırmaya, parçalamaya hazırdılar. Geçerken Madenci'nin arabasına baktılar, sonra sol&nbsp;taraftaki tepenin ardında kayboldular. Mürşit kurtların&nbsp;giderek uzaklaşan ulumalarına kulak verdi.</p>

  <p>İçimde öyle bir ağrı var ki, ölünceye kadar bağırmak istiyorum diye düşündü.</p>
</body>
</html>
