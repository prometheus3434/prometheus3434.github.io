<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h3 id="sigil_toc_id_11">12.</h3>

  <p>Ertesi sabah diz boyu kara bata çıka otele geldi. Kibar daha kapıda karşısına dikildi.</p>

  <p>"Şu herif seninle konuşmak istiyormuş.”</p>

  <p>İçerde sobanın başında oturmuş poğaça yiyen, siyah paltolu bir müşteriyi işaret etti. Gençten biriydi adam,&nbsp;omuzları kısık, yorgun. Paltosunun dirsekleri eskilikten&nbsp;parlıyordu. Yüzü renksizdi, genç yaşta avurtları çökmüştü. Elinden alacaklarmış gibi poğaçasının yarısını bir seferde ağzına atıyordu, çayının yarısını bir yudumda içiyordu. Ellerinde, dişlerinde hayvansı bir telaş vardı, sinir&nbsp;bozucu bir hayatta kalma inadı.</p>

  <p>Mürşit siyah paltolu adama ve içerde oturanların hepsinin üstünden duman gibi tüten sefalete baktı.</p>

  <p>Bakarken ansızın dünyada bir çukur açıldı.</p>

  <p>Eşiğinde durduğu bu binanın altı, yüzyıllardır boşlukmuş da, zemin sonunda bu sefaleti taşımaktan yorulmuş, çöküyor sandı. Çöküntünün ömrüne el koyan bu otelden başladığını düşündü, yakında bütün dünya çökecek. Dünya oteli yutacak, şehri yutacak, kendini yutacak, sonunda dünyanın içi dışını çıkacak, böylece çekirdeğindeki cehennem dünya olacak.</p>

  <p>Dünya aslında karanlık bir rüya, bir kâbus, akıl almaz bir boşluk, karadeliğin ta kendisi. Ama sefaletin ağır kokusu dünyanın uyanınca geçecek bir kâbus değil, buz gibi, taş gibi gerçek olduğunu hatırlatıyor.</p>

  <p>Her sabah bu dünyaya uyandığında üzülmesi gerektiğini düşünüyor, dünyanın çöküyor olmasına değil, baktıkça içine işleyen bu yoksulluğa. Ama ne kadar istese de eskisi gibi üzülemiyor, kendine ne kadar üzülüyorsa o&nbsp;kadar. Kendi de yoksul çünkü. Yattığı yerden Şükran’ın&nbsp;haftada bir mutlaka sildiği pencerenin ardındaki durgun&nbsp;hayata bakarak, eskiden bu kadar yoksul değildim diye&nbsp;düşünüyor, yıllar içinde yoksullaştım, her anlamda.</p>

  <p>Siyah paltolu adam onu fark edince hızla yanına geldi. Şikâyete başladı.</p>

  <p>“Oda buz gibi. Bütün gece takırdadım soğuktan. Ne olacak böyle?"</p>

  <p>“Beyazıt'ın oteline git. Orda gürül gürül kalorifer yanıyor.”</p>

  <p>Adam şaşırdı ama hemen topladı kendini, diklendi.</p>

  <p>"Paramı geri ver o zaman!”</p>

  <p>Mürşit elini cebine attı, ne kadar para varsa çıkarıp uzattı.</p>

  <p>“Al."</p>

  <p>Bende de var sayılmaz ama olsun diye düşündü, bende olan senin olsun. Deneme beni. Zorlama. Tahrik etme. Benim bu taraklarda bezim yok. Benim hiçbir tarakta bezim yok, benim bu dünyada bezim de, tarağım&nbsp;da yok. Dünya çöküyor zaten, çekirdeğindeki cehenneme varmamıza bir adım kaldı.</p>

  <p>Adam kendini uzun bir kavgaya hazırlamıştı, parayı hemen iade etmesini beklemiyordu. Elini uzattı ama öylece kaldı, alamadan, dokunamadan. Paranın üstünde&nbsp;zehirli, cıvalı bir buhar tütüyordu, nispet yapıyordu&nbsp;para, adi para, alamazsın ki.. alamazsın ki..</p>

  <p>Siyah paltolu adam parayı alıp Beyazıt'ın oteline gidemez, orası pahalı çünkü, orda dışardan gelip bu yoksul şehrin hayatına üst perdeden giren tuzu kurular kalıyor.&nbsp;Onlar Arpaçaylı Orhan’ın pis dükkânından alüminyum&nbsp;kapta kebap alıp soba başındaki masalardan birine ilişerek sessizce yemezler.</p>

  <p>Siyah paltolu adam elini çekti. Lobideki diğer müşteriler ona baktılar. Beyazıt'ın oteline gidemeyen, orda sırtlarını kalorifere dayayıp kemiklerini ısıtamayan, akşamlan en fazlası üstüne şeker ekilmiş katmerle karınlarını doyurabilen bu müşteriler incecik bir alayla gülümsediler. Siyah paltolu parayı alamadığı, alıp da sıcak bir&nbsp;yere gidemediği, onlarla birlikte bu soğuk sefaleti çekmeye mecbur kaldığı için memnun oldular. Mürşit bu&nbsp;incecik gülümsemeleri gördü, birbirine omuz vermek&nbsp;diptekilerin âdeti değil diye düşündü.</p>

  <p>Adam sobanın başına geri döndü, sandalyeye otururken eskilikten incelmiş paltosunun eteklerini topladı, kamburlaştı, kamburundan ibaret oldu. Poğaçasının kırıntılarını ağzına attı, sessizce küstü. Mürşit bu kadar&nbsp;zalim olabildiği için yine kendinden nefret etti. Dışarıya&nbsp;baktı, kar yağıyordu.</p>

  <p>Kar günlerdir incecik, uslu uslu yağıyordu. Bu acı ve pis yoksulluğu örterek, hayatı sözde güzelleştirerek, çorak topraktan, ucuz betondan, dinmeyen öfkeden yapılmış bu şehri kandırıyordu. Bu şehri herkesin kandırdığını düşündü. Burada herkes herkesi kandırıyor, herkes&nbsp;kendini kandırıyor, herkes diyor ki toprakta altın var, çıkacak, yakında herkes zengin olacak.</p>

  <p>Ama uslu uslu yağan karıyla yersiz bir mutluluk etkisi yaratan hava dün gece gerçek yüzünü gösterdi. Kar gece şiddetli bir tipiye döndü, daha gün doğmadan kaldırımlar diz boyu karla kaplandı. Öyle bir soğuk var ki&nbsp;sobalara kömür dayanmıyor. En sevdiği renk kar beyazı&nbsp;olan Şükran bile perdeyi aralayıp kara bakarken mırıldandı bu sabah.</p>

  <p>“Kalan kömürle bu kışı çıkarırsak iyi."</p>

  <p>Mürşit sabah evden çıktığında sokakta Pehlivan'ın oğullarım görmüştü. Hamuruna umut konması, yaşama&nbsp;arzusu konması unutulmuş olduğu için kendini Yolvermez'in uçurumuna atan kız kardeşlerini çoktan unutmuşlar, yaşamanın yolunu yaşamaya asılmakta bulmuşlar. Çarkını delice çevirdikleri hayata bir an önce karışmak için karını buzunu adamakıllı temizledikleri arabalarını motor ısınsın diye uzun uzun çalıştırdılar, sokağa&nbsp;simsiyah bir egzoz dumanı saldılar. Duman karın üstünde dalgalanarak yükseldi, gökyüzünün külüne karıştı.&nbsp;Gökyüzü hep küllü burada, külrengi, umutsuz.</p>

  <p>Siyah paltolu adamın odasının çok soğuk olduğu doğru. Bu taş binada duvarlar soğuğu kıymetli bir şeymiş&nbsp;gibi sımsıkı tutuyor. Babasının zamanında her odada bir&nbsp;soba vardı, iyi kötü bir ateş yakılırdı. Mürşit uzun yıllar&nbsp;bu düzeni bozmadı; ama iki senedir odaları ısıtamıyor,&nbsp;gücü yetmiyor artık, odun kömür korkunç pahalı, bu&nbsp;yüzden sobaları kaldırdı.</p>

  <p>Özgür sobaları hurdacıya sattığını öğrenince deliye döndü.</p>

  <p>“Kışın beş on kişi geliyordu hiç olmazsa, onlar da gelmez olur, biz de taş yeriz artık."</p>

  <p>Ama geliyorlar, bu şehirde gidecekleri başka bir yer yok. Donuyorlar, ayakları buz kesiyor, kullanılmaktan incelmiş battaniyelerin altında dertop oluyorlar. Yorgun,&nbsp;çelimsiz bedenlerinin sıcaklığını muhafaza etmek için&nbsp;kendilerine kapanıyorlar. Pek de zor olmuyor neyse ki,&nbsp;alışıklar buna. Özgür'ün bilmediği şey bu, bu yaşama&nbsp;alışkanlığı.</p>

  <p>Madenci aşağı indi o sırada. Bugün izin günü olduğu halde erken kalkmış. Geç kalkar halbuki, öğlene doğru&nbsp;anca. Mürşit ya babasını merak etti ya da karısının ölümünü unutamıyor diye düşündü, babasını sordu.</p>

  <p>“İyiymiş," dedi Madenci. “Aradım, uyuyormuş, ablam öyle dedi.”</p>

  <p>Babalar son demlerinde ya uyuyorlar ya ağlıyorlar, acaba kendisi hangi türden bir baba olacak? Kibar sobaya kömür attı. İncecik bir toz yükseldi kovadan.</p>

  <p>Madenciye “Gece üşümedin inşallah/' dedi. “Fena ayaz vardı."</p>

  <p>Göz ucuyla siyah paltolu adama bakıyordu. Madenci utanarak gülümsedi. Mürşit onu üşütmüyor çünkü. Herkesi üşütüyor ama onu değil.</p>

  <p>Şehre ilk karın yağdığı sabah otele erken geleceği tutmuştu, Madenci’yi sobanın başında ısınırken gördü. Adamın birine avucunu gösteriyordu. Eli kapının buz tutan koluna yapışmış, çekeyim derken derisi kalkmış. "İnternetten baktım, sıfırın altında yirmiydi,” dedi. Yakınmaktan&nbsp;çok şaşkındı, soğuğun böylesini daha önce hiç yaşamamış.</p>

  <p>Başka müşteri olsa duymazdan gelirdi. Ne zaman biri otelden şikayet etse ya duymazdan geliyor ya da&nbsp;umursamazca konuşuyor. Bulun sıcak bir yer kendinize&nbsp;gidin diye söyleniyor. Ben sanki bayılıyorum burayı işletmeye. Günün yirmi dört saatinin yirmi dördünde de buranın hayatımdan buharlaştığı ya da benim buradan buharlaştığım rüyalar görüyorum diye düşünüyor. Ama&nbsp;Madenci giderse diye korktu. Giderse kelimeleri kanatlı&nbsp;böcekler gibi kafasında uçuşmaya başlayacaktı yine, beynini kemirecekti, delik deşik edecekti. Şükran’ı aradı.</p>

  <p>“Yüklüğün dibindeki yorganı çıkar,” dedi.</p>

  <p>Şükran anlamadı. Bir sürü gereksiz soru sordu. Hangi yorgan? Hangi yüklük? Sanki evde on tane yüklük var.</p>

  <p>"Yün yorganı diyorum, yün. Hani annemden kalan. Ver onu Kibar’a getirsin.”</p>

  <p>“Kime vericen?”</p>

  <p>“N'apıcan? Kime vereceksem vericem!”</p>

  <p>Şükran sinirlendiriyor onu. Değil soruya, tek bir kelimeye bile tahammül edemediği anlarda bir sürü soru sorarak çileden çıkarıyor. Sevginin taşlaştığı yerde öfke&nbsp;kolay köpürüyor, sıcak suyu görünce ânında kendini bırakan sabun gibi.</p>

  <p>Ama öfkeye engel olmak lazım. Niye?</p>

  <p>Öfkeyi zararsız bir noktada sabitlemek lazım. Niye?</p>

  <p>Kendine bunu çok sık soruyor. Her sorduğunda da çünkü hayat öyle ya da böyle yürümeli diyerek kendini&nbsp;ikna etmeye çalışıyor. Niye yürümeli bilmiyor, ama hayatı durdurmak bir eylem, bir mesai, Yolvermez’e çıkacaksın, uçurumu bulacaksın, kolay değil öyle, hayal etmesi bile zor.</p>

  <p>Kibar gitti, evden yün yorganı alıp geldi.</p>

  <p>Mürşit "Güzelce ser yatağına,” dedi. "Şunu da koy bir yere.”</p>

  <p>Bir elektrik sobası uzattı. Depoda üç tane elektrik sobası var, ikisi bozuk.</p>

  <p>“Ya biri gelirse?” dedi Kibar.</p>

  <p>“Kim gelecek?”</p>

  <p>"Ne bileyim? Mühim biri.”</p>

  <p>“Nasıl mühim biri?”</p>

  <p>Kibar kafasını kaşıdı. Çok uzun zamandır mühim biri gelmiyor. Otel otellikten çıktığından beri gelenler&nbsp;belli, itilmişler, kakılmışlar, hayatın dibine sürgün edilmişler. Gelenlerin en mühimi Madenci; kendini ıssız bir&nbsp;madene sürgün etmiş bir mühendis.</p>

  <p>Madenci o günden beri üşümüyor. Diğerlerinin üşüdüğünü biliyor. Ama ne yapabilir ki? Ancak utanabilir, utanıyor da. Bir akşam, sabahları soğuğun yüzünü ısırmasıyla gözlerini açtığını; ayağını sıcacık yün yorganın&nbsp;altından çıkarıp ucuyla elektrik sobasının düğmesine dokunurken ve yataktan çıkmadan odanın ısınmasını beklerken utanç duygusundan kaçmak için kafasını lüzumsuz düşüncelerle meşgul ettiğini söyledi; lobideki sobanın başında ısınarak gece boyunca soğuktan katılaşmış&nbsp;kemiklerini çözmeye çalışan müşterilerin yüzlerine bakmamak için erkenden çıkıp madene gittiğini.</p>

  <p>Mürşit oteli ısıtmaya gücünün yetmediğini söyledi, suçlulukla.</p>

  <p>Madenci kendini suçlama der gibi gülümsedi.</p>

  <p>“Alıştım," dedi. “Ama insanın utanmaya alışması fena bir şey."</p>

  <p>"Utanacak bir şey yok,” dedi Mürşit. “Sen artık müşteri değilsin ki, kardeşim gibi bir şey oldun bana. Seni de ısıtamayacaksam artık..’ '</p>

  <p>Sanki bu sözleri Madenci’nin utancını giderecek.</p>

  <p>İlk kardan önceydi yine, Özgür'le kapıştı. Adanalı bir avukat gelmişti, üç aylığını peşin verip oda tutmak&nbsp;istiyordu. Bir arazi davası almış, nüfusta tapuda filan işi&nbsp;uzunmuş, sık sık gelip gidecekmiş, her seferinde oda&nbsp;derdine düşmek istemiyormuş. Ama otelde kalorifer olmadığını öğrenince kalmaktan vazgeçti. Özgür adamın&nbsp;peşinden koştu.</p>

  <p>“Elektrik sobası veririz, soba kurarız, siz gelmeden yakarız, odayı ısıtırız!”</p>

  <p>Çok acıklıydı hali, avukatın peşinden koşması. Adam alay mı etti, ne yaptıysa artık, geri geldiğinde babasının&nbsp;gırtlağını sıkacaktı neredeyse. Terbiyesini de bir kenara bırakmaya karar vermişti anlaşılan. Bağırmaya başladı.</p>

  <p>“Bi kalorifer bile yaptırmadın şuraya be! Hâlâ kömür sobası, Ortaçağ'dayız sanki!”</p>

  <p>Mürşit, hayret, Özgür Ortaçağ'ı biliyor diye düşündü. Şükran öğretmenlerin peşinden o kadar da boşuna koşmamış demek ki.</p>

  <p>“Ortaçağ'dayız zaten oğlum,” dedi. "Burası hep Ortaçağ, sen farkında değilsin.”</p>

  <p>Mürşit'in böyle cümleleri işte, oğlunu asıl çileden çıkaran şey.</p>

  <p>Özgür hırsından sobaya bir tekme attı, borular yıkılacak gibi zangırdadı, birleştikleri yerden kurum yağdı. Kibarın suratı asıldı, kalkıp temizlemek ona düşecek. Mürşit’te en ufak bir hareket olmadı. Sanki zaman durmuş, hayat akmamıştı o arada, her şey avukatın gelişinden önce&nbsp;neyse, gidişinden sonra da oydu. Şükran iyi yetiştirdi çocukları diye düşündü sadece, oğlum bana bağırmakla yetiniyor. Benim gırtlağımı sıkacağı yerde sobayı tekmeliyor.</p>

  <p>Mürşit nasihate inanmıyor, nasihat yerine hep böyle iğneli cümleler ediyor. Bir faydası olduğundan değil, elinden başka türlüsü gelmediğinden. Özgür’ün yerinde o&nbsp;olsaydı gırtlağını sıkardı çoktan. Sıkar mıydı? Emin değil,&nbsp;belki de sıkamazdı. Zamanında babamın gırtlağını sıkabilmiş olsaydım bugün burada olmazdım diye geçti aklından, nerede olurdum peki?</p>

  <p>Bu soruyu atladı.</p>

  <p>Atladı, çünkü olamadığı yerin nasıl bir yer olduğunu düşünmeye kalkarsa, olamadığı yer çizgi filmlerde bir darbeyle dağılan nesneler gibi yok olur, ki bu da yıllarca&nbsp;olmayan bir yer fikriyle kendini kandırdığını gösterir.</p>

  <p>Oysa kendini bu konuda kandırmamalı. İyi kötü bir anlamı var yaşadıklarının. İyi kötü, zoraki de olsa bu anlama ihtiyacı var. Değersiz hayatı tamamen çekilmez olmamalı. Yoksa dayanmanın sınırından aşağı düşer. Dayanmanın bir sının var. Kızı kendini uçuruma atınca&nbsp;acısından deliren, sonra bu acıyı hayata çeviren ve ölmemeye karar vererek kızının yaşayamadığı yılları ömrüne&nbsp;ekleyen Pehlivan'ın acıdan delirdiği ilk günlerde, Yolvermez'deki uçurumun kıyısına dizdiği kayalar gibi bir korkuluğu var dayanmanın.</p>

  <p>Yoksa korkuluk kırılır, düşerim. Düşeyim diye düşündü, istediğim bu değil mi? Tamam da Şükran ne olacak? Elvan'la Özgür ne olacak? İnsanın kendi kanından canından varlıklarla doldurulmuş yalnızlığı en büyük&nbsp;tutsaklık.</p>

  <p>Pehlivan için delirdi demişlerdi, yaşına başına aldırmadan koca kayaları kaldırıp uçurumun kenarına diziyor diye. Kızının öldüğüne inanamıyordu bir türlü. İnandı sonunda. Zaman inandırıyor.</p>

  <p>Saatler aynı durgunlukla geçti o gün. Akşam Özgür geldi, fiyat almış, kalorifer döşetmek kaça mal olur hesaplamış.</p>

  <p>"Baba.. Ziya Abi diyor ki ..”</p>

  <p>“Gene başlama.”</p>

  <p>"Bi dinle bak. Çıkma petek uyarsa uygun bi şey yaparım diyor, taksit de yaparım diyor. Tamam de kış iyice bastırmadan---”</p>

  <p>“Özgür, git başımdan.”</p>

  <p>Yalnızlığının dibinden en kararlı sesiyle konuşuyordu, yüzdüğü boşlukta öylece kalmak istiyordu. Oğlu ise onu bu boşluktan çıkarıp silkelemek, ataletini yüzüne&nbsp;vurmak istiyordu. İnce duygulardan vurmak istedi sonunda, sorumluluklardan.</p>

  <p>“Sen nasıl bi babasın ya! İstikbalimle oynuyorsun, farkında değil misin?”</p>

  <p>“Kalorifer oğlum, kalorifer.. ne istikbali?"</p>

  <p>Özgür'ün ciğeri yırtıldı haykırırken.</p>

  <p>“Benim bu otelden başka istikbalim mi var?”</p>

  <p>Pür dikkat akşam haberlerini seyreden birkaç müşteri dönüp baktı. Böyle bağrışmalara alışıktılar, aldırmadılar, televizyona döndüler. Memleketin her karışında pür dikkat kesilmeyi gerektirecek korkunç şeyler oluyordu,&nbsp;ama haberlerde bir şey yoktu, suyunun suyu konular.</p>

  <p>“Anlatamadım ki,” dedi Mürşit. “İstikbal burda değil oğlum, istikbal orda.”</p>

  <p>Eliyle belirsiz, uzak bir yeri işaret etti.</p>

  <p>“Burası adamı bitirir, iliğini kemiğini kurutur. Kalma, git, istikbalini bu şehrin ötesinde ara.''</p>

  <p>Madenci içeri girmişti o sırada, sessizce onları seyrediyordu. Özgür kurtarıcıymış gibi ona döndü.</p>

  <p>“Abi Allah'ını seversen söyle,” dedi. “Bir baba evladına bunu yapar mı? Bir baba evladının istikbaliyle oynar mı?"</p>

  <p>Madenci hayır diyebilirdi. Mürşit pek ihtimal vermiyordu ama onun babası evladının istikbaliyle oynamamış olabilirdi. Madenci hayır, oynamaz derse, benim babam mesela benim istikbalimle oynamadı derse, Madenci'yle arasında sahici bir bağ oluşturan gece konuşmalarının ipi kopardı, ipi kopan konuşmalar uzay boşluğunda kaybolurdu. Madenci’nin adı Uzay. İddialı bir&nbsp;babanın oğlu. İddialı babalar en çok evlatlarının istikbaliyle oynayanlar.</p>

  <p>Madenci'nin bir şey söylemesine fırsat bırakmadan "Oynar," dedi. "Baba dediğin adamın işi bu."</p>

  <p>Madenci sessizliğini bozmuyordu, üzüntülü bir bakışla dikiliyordu. Özgür, Madenci'den beklediği cevabı alamayınca tekrar babasına döndü.</p>

  <p>“Nankörsün sen, nankör. Dedem sana koskoca otel bırakmış. Sana bi istikbal vermiş.''</p>

  <p>“İstedim mi? Baba bana bi otel bırak, bi istikbal ver dedim mi?”</p>

  <p>“Mahvettin! Hayatımı da, geleceğimi de, her şeyimi mahvettin!”</p>

  <p>Geleceksiz kaldığını düşünen on dokuz yaşındaki oğlunun gözlerinden öfke yaşlan fışkırdı. Çıktı gitti.&nbsp;Mürşit'in gene içi ağrımaya başladı. Madenci'yle göz göze geldiler. Hiç konuşmadan avluya geçtiler. Çıt çıkmıyordu dünyadan.</p>

  <p>Madenci'nin sesi dünyanın üstüne örtülmüş sessizliğin ipeğini yırttı ansızın.</p>

  <p>“Bugün ablam aradı," dedi. "Babamı bir bakımevine yatırmışlar. Gecenin bir yarısı komşuların kapısını çalıp&nbsp;aklımı güveler yedi diye bağırıyormuş."</p>

  <p>O akşam babası hakkında daha başka küçük sıcak şeyler anlattı; Alfred Hitchcock hayranı olduğunu, aç&nbsp;karnına tatlı yemeyi sevdiğini, izin günlerinde bazen birlikte Tahtakale'ye gidip abuk sabuk şeylere dünyanın&nbsp;parasını verdiklerini.</p>

  <p>Mürşit neden bilemiyordu ama acı perdesi diye düşündü o sırada. Bütün bu küçük, sıcak şeyler, iyi babaya dair hatıralar derinde yatan acıları gizliyor.</p>

  <p>Siyah paltolu adamın yüzü yumuşamıştı, küslüğü geçmişti, Mürşit'in zalimliğini çoktan unutmuştu. Mürşit çabuk unutuyor bunlar diye düşündü, doğrusu da bu&nbsp;zaten, hayatta kalmak istiyorsan unutacaksın, başına gelenleri sineye çekeceksin, başka yolu yok. Yoksulların sinesi de çok geniş oluyor, her şey sığıyor buraya, zulüm,&nbsp;hakaret, haksızlık istediğin kadar.</p>

  <p>Bazen katlanabiliyor bu manzaralara, bazen iki kat daha zehirli oluyor hayat, dünya. Madenci'nin varlığı ise&nbsp;bir çeşit panzehir.</p>

  <p>Madenci bir masaya ilişmişti, hikâyesinde kaybolmuş gibi siyah paltolu adamı dinliyordu. Sinesine her şey sığan siyah paltolu adam az önce Mürşit'e küsmemiş&nbsp;gibi diğer müşterilere derdini anlatıyordu şimdi.</p>

  <p>Dört kardeşlermiş. Babası geçen sene, kesmeye kıyamadığı koçu süstüğü için ölmüş. Hayvanın boynuzlarıyla deştiği bağırsakları bahçenin her yanına yayılmış metrelerce, o kadar feci olmuş yani ölümü. Elinle beslediğin hayvan bile nankör oluyormuş bu dünyada, insan&nbsp;neden olmasın? Çok sevdiği, sorgusuz sualsiz her derdine koştuğu büyük abisi de çok nankör çıkmış, ölen babalarından kalan tarlanın üstüne oturmuş. Pirinç ekiyorlarmış bu tarlaya, toprak çok verimliymiş. Bunlar, biri kız&nbsp;üç kardeş miras hak hukuk diye itiraz etmişler. Ama büyük abi tınmamış bile, gidin mahkemede arayın hakkınızı demiş. Üç kardeş önce birlik olmuşlar, ne münasebet,&nbsp;biz de aynı babanın evlatlarıyız, niye yedirelim hakkımızı filan. Ama iş ciddiye binince ablası beyim mahkeme&nbsp;açmama müsaade etmiyor demiş, çekilmiş kenara. Küçük olan büyüğümdür deyip vazgeçmiş. Derken durum&nbsp;anlaşılmış. Büyük abisi kızını, küçük abisinin oğluyla nişanlamış meğer, böylece tarla zaten ikisinin olacakmış.&nbsp;Ablasının beyine de eski traktörünü vermiş. Enişte kısa&nbsp;günün kârı demiş, mahkemeye gitse seneler sürecek, git&nbsp;gel dünyanın parası, iyisi mi al traktörü, otur aşağı. Ama&nbsp;siyah paltolu hakkını yedirmeye niyetli değilmiş, adalet&nbsp;diye bir şey varmış. Varmış adalet, illa ki, önünde sonunda. İlk duruşma bugünmüş, birazdan mahkemeye gidecekmiş. Avukat tutmamış, avukata yedirecek parası olsa&nbsp;üstüne oturduğu tarlayı abisine haram eder, geçer gidermiş, öyle de gururluymuş ama iş inada binmiş. Kardeşlerinin ona karşı birlik olması kanına dokunuyormuş. O&nbsp;gün bugündür üçüyle de görüşmüyormuş, bayramda bile çalmamış kapılarını. Kısacası dünya yalanmış, insanın&nbsp;öz kardeşinden bile fayda yokmuş.</p>

  <p>Siyah paltoluyu dinleyenler tasdik edercesine başlarını salladılar, hepsinde aynı dert, hepsinin kardeşleriyle zoru var. Hem çoğu paylaşmak kolay, mesele azı paylaşmakta.</p>

  <p>Kibar çay tepsisiyle geldi ocaktan, Madenci'ye gitti.</p>

  <p>“Çay taze,” dedi.</p>

  <p>Madenci çayını aldı.</p>

  <p>“Sağol,” dedi. "Hesaba yazmayı unutma."</p>

  <p>Kibar başını salladı, memnuniyetle. Madenci'yi o da seviyor. Mürşit’e “Bu hakikaten iyi bi adam,” dedi geçenlerde “garibanları insan yerine koymasından belli."</p>

  <p>Mürşit hapisteki babasını ziyaret için uzak bir köyden gelen, çelimsiz bir çocuğun sadece ekmek yediğini gördü. Yüzü külrengiydi, kirpikleri sarımsı, elleri tarlada&nbsp;çalışmaktan çatlamış. Sırtında üstüne büyük gelen eski,&nbsp;ince bir ceket vardı, üşümemesi mümkün değil. Yaşı en&nbsp;fazla on yediydi, ölmüş abinin nüfus kağıdıyla yaşıyor-dur bu diye düşündü, zamanı gelmeden askere gidecek&nbsp;bu yüzden, çok ezilecek. Hangi komutan der ki sen daha&nbsp;ufaksın oğlum, git nüfus kağıdını düzelttir önce, sonra&nbsp;gel diye. Çocuk küçük küçük koparıyordu ekmeği, ağzına atıyordu, uzun uzun çiğniyordu. Mürşit yoksulun da&nbsp;yoksulu var diye düşündü, yoksulluğun dibi yok. Boş&nbsp;tepsiyle ocağa giden Kibar'ı tuttu kolundan.</p>

  <p>“Şuna bi tost yap da yesin," dedi başıyla çocuğu işaret ederek.</p>

  <p>Kibar böyle zamanlarda kim verecek parasını der gibi, ters ters bakar. Mürşit'in de bakışları sertleşir. Sonunda Mürşit kazanır, beş parasız olsa da patron olan o çünkü.&nbsp;Ama Kibar bu kez öyle bakmadı, tamam der gibi başını&nbsp;salladı. Çocuk bu ezikler kahvesinde oturanların en eziği,&nbsp;en mahzunuydu. Siyah paltolu toparlandı o arada, başına&nbsp;eski bir kasket geçirdi, kapıya gitti. Müşteriler hayırlısı olsun dediler. Eyvallah der gibi elini göğsüne vurdu, çıktı.</p>

  <p>Mürşit “Mürsel'e gidelim mi?” dedi Madenci'ye.</p>

  <p>“Gidelim. Giyinip geleyim ama."</p>

  <p>Çayını bitirdi, boş bardağı Kibar'ın eline tutuşturdu, odasına çıktı.</p>

  <p>Sabahları pek karşılaşmıyorlar aslında. Mürşit otele geç geliyor, Madenci işe erken gidiyor. Ama izin günlerinde öğleye kadar uyumamış da erken kalkmış olursa&nbsp;Mürsel'in dükkânına, yağda yumurta yemeye gidiyorlar&nbsp;beraber.</p>

  <p>Yeni tanıştıkları günlerde Mürşit pek bir şey yemediğini anlatmıştı. “Sabahları biraz peynir ekmek, gün içinde de çok içim ezilirse bir çorba. Bir de gördüğün&nbsp;gibi, rakının yanında biraz üzüm veya leblebi, o kadar.&nbsp;Ama kırk yılda bir canım yağda yumurta istiyor."</p>

  <p>Canı şimdi de yağda yumurta istiyor. Çoğunlukla deliksiz uyuduğu gecelerin sabahında oluyor bu. Uyandığında peynir ekmeğin kesmeyeceği bir açlık hissediyor,&nbsp;yolunu uzatıp eski garajlardan geçerek kahvaltıcı Mürsel’e uğruyor, kıtlıktan çıkmış gibi yağda yumurta yiyor.</p>

  <p>Deliksiz uyumasının nedeni ise durup dururken bir şeylerin iyi gideceği, hayatının bir viraj alıp onu tarif edemeyeceği bir düzlüğe çıkaracağı hissine kapılması. Belli bir&nbsp;sebebi yok bu hissin, vücudunun pes etmemek için onu&nbsp;kandırdığı kanısında. Durup dururken hissettiğim bu iyilik&nbsp;hali olmasa açlıktan ölürüm herhalde diye düşünüyor.</p>

  <p>Bu hal çok sürmüyor ama. Kahvaltıdan sonra otele geliyor, hayat aynen devam ediyor. Ne düzlük ne bir şey.&nbsp;Bekle de akşam olsun, rakıyı devir gene, belki bu gece&nbsp;ölürüm umuduyla.</p>

  <p>Çıplak ölü kız çocuğundan beri konuşmaları başka türlü bir hal aldı, iyice derinleşti. Aralarında kelimelerden doğan bir bağ var, her kelime düşüncelerini birbirlerine bağlayan incecik çelik bir tel sanki. Sabahtan beri&nbsp;ikide bir karısının öldüğünü söylediği an geliyor aklına.&nbsp;Arzu kendini atmış, on beşinci kattan. Madenci'nin bu&nbsp;dağlar arasındaki şehre kaçışının nedenini anlıyor artık.&nbsp;Gözleri gamla dolu bu genç adamın varlığını saran duvarları aştığını hissediyor.</p>

  <p>Madenci'nin giyinip inmesini beklerken belediyede çalışan genç, körü almaya geldi, elinde belediye araçlarından birinin anahtarı, sanki kendisininmiş gibi keyifle&nbsp;sallıyor.</p>

  <p>“Mürşit Abi, faturayı belediyeye gönderecekmişsin,” dedi.</p>

  <p>Sesinde bir küçümseme vardı. Buraya faturayı yakıştıramıyor. Mürşit de yakıştıramıyor. Ne faturası? Burası şehrin bir parçası değil ki, hatta dünyanın bir parçası değil, burası belirsiz bir durak, içerde sigara içildiği için&nbsp;ceza bile kesilemeyecek kadar yok bir yer. Evladım söyle&nbsp;başkana, Mürşit Abi soyut bir sürgün yeri nasıl fatura&nbsp;kesebilir diye soruyor de.</p>

  <p>Madenci eldivenlerini alıp inecek, Mürsel'e gidip yağda yumurta yiyecekler, taze ekmeği yumurtanın sarısına batıracaklar. Gidiş, dönüş, yumurta, üstüne çay, sigara bir saat sürecek. Ama bu bir saat önemli, durgun&nbsp;hayatında bir saatlik bir değişiklik yaratacak.</p>

  <p>Körün sesini duydu arkasında, döndü. Yine mutlu mutlu gülümsüyordu kör.</p>

  <p>“İnanır mısınız soğuk çok iyi geldi."</p>

  <p>Sobanın başında ısınan diğer müşterilerin yüzlerinden bir gerginlik geçti, bu iyimserliğe sinirlendiler. Bu soğuk kimseye iyi gelemez. Gelmişse bile, kemikleri&nbsp;camlaştıran, bedeni ölüme yaklaştıran bu soğukta uyumak bir gecelik bir macera olduğu için gelmiştir.</p>

  <p>Kör belediyede çalışan gence çevirdi yüzünü.</p>

  <p>“Ben hazırım, gidebiliriz,” dedi bembeyaz gözlerinin bütün neşesiyle.</p>

  <p>“Başkan selam etti,” dedi belediyede çalışan genç.</p>

  <p>Körün yüzünden bir üzüntü geçti, başkan başından savıyor sandı.</p>

  <p>“Yaa,” dedi hayal kırıklığıyla.</p>

  <p>Genç devam etti. “Sizi önce bir kahvaltıcıya götürecekmişim, sonra makamına bekliyor. Buyrun gidelim.”</p>

  <p>Mürşit'in içi körle, gençle, başkanla, kendiyle, şehirle, her şeyle alay etti. Buyrun gidin. Burada Mürsel dışında kahvaltıcı bulamazsınız, o da size uymaz, çorba içeceksiniz mecburen. Kemik suyuna mercimek. Aslında&nbsp;erişte çorbası meşhurdur buranın ama evlerde pişer o,&nbsp;çorbacılarda bulunmaz. Şükran mesela çok güzel yapar.&nbsp;Sonbaharda hamur açar, erişte keser, çarşaflara yayıp kurutur. Mutluluğu Şükran'ın kurumuş erişteleri bez torbalara doldururken yüzünün aldığı halde görmek mümkündür. Görevini yapmış insanların huzuru, işte mutluluk budur. Ama bütün mutluluklar gibi geçicidir. Erişteleri torbaya doldurduktan, ağızlarını yorgan ipiyle sımsıkı bağladıktan, torbaları dolaba dizdikten sonra solar.&nbsp;Benimle göz göze geldiği an biter. Yeni bir mutluluk için&nbsp;başka bir an beklemek gerekir. Bu anlar gökkuşağı gibi&nbsp;ansızın belirir ve ne yazık ki gökkuşağı kadar nadirdir.</p>

  <p>Kör çıkmadan önce Mürşit’e uzun uzun teşekkür etti, yine o şekerli, mutlu sesiyle. Ne güzel bir şehirmiş&nbsp;burası. Ne güzel insanlarmış burada yaşayanlar, hepsi&nbsp;yardımsever, hepsi candanmış. Kör iyi niyetli olabilir&nbsp;ama yalancı diye düşündü. Kurumuş, tozlaşmış, maden&nbsp;ve külden ibaret kalmış bu şehri ve bu şehrin birbirini&nbsp;yiyen, kimseyi bulamazsa kendini yiyen insanlarını yalan&nbsp;yere övdüğünü pekâlâ da biliyor. Kör şekerli, mutlu, cıvıldar gibi konuşurken sen kendini ne zannediyorsun&nbsp;diye bağırmak geldi içinden. Körüm ama mutluyum, bize bahşedilmiş en büyük hediye olan hayatın kıymetini&nbsp;biliyorum mu demek istiyorsun?</p>

  <p>"Gene bekleriz," dedi bunun yerine “başımızın üstünde yeriniz var.”</p>

  <p>Kör, başkana da gösterdiği misafirperverlikten dolayı ayrıca minnettar olduğunu ekledi, böyle bir başkanı olduğu için bu şehir ne kadar gurur duysa azmış. Mürşit&nbsp;kör hem yalancı hem yalaka dedi içinden. Böyle olmaya&nbsp;mecbur öte yandan. Teşekkür edecek, minnettar olacak&nbsp;ki tekerlerinin biri kırık arabası yürümeye devam etsin.&nbsp;Onur, haysiyet filan, böyle şeyler dünya işlerinin arabasına&nbsp;tekerlek olamıyor. Olsaydı dünyanın bütün çukurlarını karanlık, kirli bir su doldurur muydu?</p>

  <p>Belediyede çalışan genç arabayı çalışır vaziyette bırakmış, gar gar sesi geliyordu. Körün valizini aldı, koluna girdi, arabaya götürdü, bindirdi. Yerler buz, araba kayıyor.</p>

  <p>Madenci indi aşağı, elinde eldivenleri, başında yün beresi, atkısını boynuna sıkıca sarmış.</p>

  <p>"Hadi gidelim.”</p>

  <p>Kapıya yürüdüler.</p>

  <p>Birden Cuma çıktı karşılarına. Tıraşlı başı karla kaplıydı. Sırtında rüzgârla şişmiş adi bir mont, ayaklarında patlak, yırtık botlar, yüzünde ezeli ve ebedi bir dünya&nbsp;acısı. Madenci’nin deri eldivenli ellerine yapıştı, her fırsatta yaptığı gibi, yine iş dilenmeye başladı.</p>

  <p>"Beni madene al..”</p>

  <p>Kaç para verirse razıymış. Gece gündüz, sıcak soğuk dinlemeyecek, it gibi çalışacak, gıkını çıkarmayacakmış.&nbsp;Yeter ki işe alsın onu. Allah rızası için. Sevdiğinin başı için.</p>

  <p>Mürşit ürperdi. Madenci'nin sevdiğinin başı gömüldü çoktan.</p>

  <p>Cuma'nın deriden ve kemikten ibaret, büyük, kaba, kuru elleri kaskatıydı, derin çizgiler halindeki çatlakları&nbsp;bembeyaz göz alıyordu. Bu hissiz ellerle Madenci’ nin&nbsp;deri eldivenli ellerini öpmeye çalışıyordu. Kamburu çıkmıştı, iyice eğilmişti, bir cümle sonra ayaklarına kapanacaktı. Madenci aynı şeyleri bir kez daha söyledi, sabırla,&nbsp;madene işçi alınmıyor, yapabileceği bir şey yok. Cuma&nbsp;dinlemiyordu, aralıksız yalvarıyordu. Mürşit adamı omzundan sertçe itti sonunda.</p>

  <p>"Yettin artık Cuma. Rahat bırak adamı!”</p>

  <p>Cuma'yı arkalarında bırakıp yürüdüler. Tipi yüzlerini ısırıyordu. Madenci hapiste şişlenen peynircinin artık telefon bayii olan dükkânının önünü işaret etti.</p>

  <p>“Araba şurda.”</p>

  <p>Mürşit arabaya baktı, kardan gorünmez olmuştu. Dünya bembeyaz bir sonsuzluk, yalancı bir güzellik. Bu&nbsp;geçici güzelliğe dalmak geldi içinden.</p>

  <p>"Üşümem dersen yürüyelim.”</p>

  <p>"Üşümem."</p>

  <p>"Hadi o zaman."</p>

  <p>Delidağ’ın göründüğü sokağa yöneldiler. Delidağ tipiden duman olmuş, kaybolmuş, yerinde bembeyaz bir yoğunluk, katılaşmış bir hava var. Gökyüzü sanki yere&nbsp;inmiş, şehri doldurmuş.</p>

  <p>Sokağı geçip Et Meydanı’na çıktılar. Ortalıkta pek kimse yoktu, meydan kar altındaydı, rüzgâr güdük kavruk ağaçlarda biriken karlan üstlerine savuruyordu. Okula giden birkaç çocuk gördüler. Soğuktan kıpkırmızı olmuş elleriyle kartopu yapıyorlar, birbirlerine atıyorlardı.</p>

  <p>Meydandan Yeni Çarşı Caddesi’ne saptılar. Caddedeki mağazaların vitrinleri pamuk parçalarıyla süslenmiş hoşgeldin yeni yıl yazılarıyla doluydu. Birinin içinde üstünden yaldızlı küreler sarkan plastik bir çam ağacı vardı. Kısacık caddeyi geçtiler, Arastaya açılan dar sokağa&nbsp;girdiler. Henüz erken olduğu için dükkânların çoğu kapalıydı. Meydanın ağaçlan kadar güdük kalmış birkaç&nbsp;istikbalsiz çırak, uykulu gözlerle buz tutmuş kepenkleri&nbsp;kaldırıyordu. Köşeyi dönerken Cuma'nın inatla onları&nbsp;takip ettiğini gördüler. Birbirine yakın, alçak, çirkin binaların üstünden ansızın esen şiddetli bir rüzgâr çatılarda&nbsp;birikmiş karı çığ gibi aşağı süpürdü. Cuma kar perdesinin ardında görünmez oldu. Kaçak yapılmış apartmanlarla dolu, sokakları belirsiz Cumhuriyet Mahallesi'nden&nbsp;geçerek eski garajlara vardılar.</p>

  <p>Şehri kuzeyden saran sarp dağlar burada başlıyor. Eski garajlar karşılarındaki dağın eteğinde, kar altında&nbsp;kalmış tümsekler halinde uzanıyor. Egzozcunun kapı&nbsp;önündeki hurdalarını, lastikçinin üst üste yığılmış&nbsp;kamyon lastiklerini, seyyar satıcıların devrilmiş arabalarını&nbsp;kar örtmüş. Soldaki dağın eteğinde Tuzlukaya Konakları'nın metal balkon korkulukları yeni ve vahşi bir zenginlikle parlıyor. Sırtları eski garajların çirkinliğine dönük. Balkonları ve en güzel odaların pencereleri dağlara&nbsp;bakıyor. Çıplak, kıraç dağlar bunlar, bakmaya değecek&nbsp;bir manzara değil, geceleri ay ışığında irili ufaklı kayalar&nbsp;irili ufaklı ölüleri andırıyor. Ama Tuzlukaya Konakları’nda&nbsp;oturanlar bundan rahatsız olmuyorlar, şehrin yerlisi onlar, çıplak dağlara, ölüleri andıran bu manzaraya alışıklar.</p>

  <p>Şehre yeni otogar yapıldığından beri eski garajlardan sadece köy minibüsleri kalkıyor. Köylüler iner inmez kahvaltıcı Mürsel'in dükkânına doluşuyorlar. Köyler çok&nbsp;uzak sayılmaz; ama dağları dolaşan yollar virajlı olduğundan şehre gelmek zaman alıyor, acıkıyorlar haliyle. Mürsel'in dükkânı da çok ucuz. Bütün gün çarşı pazar koşturacak veya mahkemelere, devlet dairelerine, bankalara&nbsp;yalvarmaya gidecek köylüler, adam başı bir ekmek ve yağda üç dört yumurtayla akşama kadar idare edebiliyorlar.</p>

  <p>Mürsel dışarda, yere kadar uzanan camın önündeydi, elinde bir sprey boya, yoksul köylülerle dertli minibüs şoförlerinden başka uğrayanın olmadığı bu ücra köşede, tatlı bir maviyle eski yılı gönderiyordu. Onları görünce yazıyı yarım bırakıp içeri girdi. Yeni yıla hoşgeldin diyecek zamanı var nasıl olsa. Bu karda hangi köylü hangi dağdan kalkıp gelecek ki? Köy yolları da kapanmıştır&nbsp;zaten. Karayolları gelsin de açsın diye bekliyorlardır. Minibüslerin de çoğu ortada yok, şoförler evlerinde iddaa&nbsp;oynuyordur şimdi.</p>

  <p>İçeri girdiler. Dükkân boştu. Sadece en dip masada iki eski ceketi üst üste giymiş, yüzü gözü inşaat tozu&nbsp;içinde bir amele sırtını duvara dayamış uyukluyordu.&nbsp;İçeride metalik bir koku salan yanık yağ sobası yanıyordu,&nbsp;çay kazanı sobanın üstüne oturtulmuş, dingildek duruyor, ama olsun, bir taşla iki kuş, Mürsel'in yaktığı yanık yağ bile olsa pahalı.</p>

  <p>Bir masaya oturdular. Mürsel hemen iki çay koydu önlerine.</p>

  <p>“Yumurta mı?”</p>

  <p>"Yumurta."</p>

  <p>“Üç? Dört?"</p>

  <p>"Üç.. üç.. yeter."</p>

  <p>Madenci üçten fazla yiyemeyecek. Mürşit’e yiyebilir gibi geliyor, derin uyudu, deliksiz; içinde yine huzura dönüşeceği hissi veren o manasız heyecan. Dönüşmeyecek oysa, biliyor. Hiç dönüşmedi.</p>

  <p>"Margarinle yapma," dedi. “Tereyağı koy."</p>

  <p>Mürsel iki alüminyum tavaya birer parça tereyağı attı, cızırdarken yumurtaları kırdı. Taze ekmek getirdi&nbsp;plastik bir sepette, birer teneke çatal. Gitti, yumurtaların&nbsp;üstüne bir kapak kapattı. Madenci ekmeğin kabuğunu&nbsp;kopardı, ağzına attı. Çiğnerken sordu.</p>

  <p>"Rüyaların nasıl?”</p>

  <p>"Dün gece görmedim.”</p>

  <p>Madenciye rüyalarında şeytanı andıran bir dinozor gördüğünü söylemişti, kendini yine o iğrenç salyayı silmek için yüzünü tırmalamış bir halde bulduğu bir sabah. Madenci yüzüne ne olduğunu sormuştu çünkü, o&nbsp;da Cumhur olduğunu saklayarak şeytanından bahsetmişti.</p>

  <p>Şükran ve Özgür de sormuşlardı, onlara da kötü bir rüya gördüğünü söylemişti. Onlar üstünde durmamışlardı, belki de Mürşit' in, yüzünde böyle kanlı izler bırakan kâbuslara müstahak olduğunu düşünmüşlerdi. Böyle olduğunu sanıyordu, anlat diye pek de ısrar etmediklerine göre.</p>

  <p>Ama Madenci kurcaladı. Niye şeytana benzeyen bir dinozor görüyor olabileceğini sordu. Mürşit geçiştirdi,&nbsp;soyut günahlardan bahsetti; ruhunda belirsiz, karanlık&nbsp;şeyler biriktiğinden.</p>

  <p>“Herkesin bir şeytanı var/’ diyerek kapattı konuyu "kimininki gündüz görünür gözüne, benimki bana rüyalarımda kendimi parçalatıyor.”</p>

  <p>Dün gece görmedi ama vahşet gecesini hatırlaması rüyalarını temizlemedi. Cumhuru gene görüyor, gene&nbsp;iki günde bir yüzünü kaplayan iğrenç salya hissiyle uyanıyor. Ama dehşetten titremiyor artık. Günahla yüzleşmenin böyle bir tarafı var. Dehşet yerini uysalca cezasını&nbsp;beklemeye bırakıyor, toprağa girene kadar.</p>

  <p>Mürsel seslendi.</p>

  <p>"Kırmızı biber ekeyim mi?”</p>

  <p>İkisi aynı anda "Ek,” dediler.</p>

  <p>Dükkânın yere kadar inen camlarının ardında uzanan sonsuz beyazlığa baktılar. Dağlar iyice uzaklaşmıştı sanki, ufuk kaybolmuştu.</p>

  <p>Mürsel amelenin önüne bir kâse çorba koydu. Uyuyor sandıkları gövde hareketlendi, hızla ekmek doğradı, kaşığı aldı, çorbayı içmeye başladı. Ama hali bir garipti,&nbsp;gözleri kapalıydı, hâlâ uyuyor gibiydi.</p>

  <p>Mürşit “Bu şimdi uyuyor mu, uyumuyor mu?" dedi.</p>

  <p>Madenci ameleye baktı.</p>

  <p>“Hem uyuyor hem uyumuyor. Pasif uyku bu.”</p>

  <p>“Öyle bir şey mi var?”</p>

  <p>Madenci “Bilmem,” dedi. "Belki yoktur. Ama uykular uykuya benzemeyince adına başka ne diyeceksin ki?"</p>

  <p>Güneydoğu'da askerlik yaparken kafayı yemiş bir elemanını anlattı. Pasif uyku sözünü ondan duymuş. Eskiden çalıştığı madenlerden birinde konkasörcüymüş çocuk. Makinelerden çok iyi anlarmış. Okumuş olsa bütün&nbsp;mühendisleri cebinden çıkarırmış, o kadar zekiymiş&nbsp;yani. Ama dünyanın bütün günahlarını yüklenmiş gibi&nbsp;yaşıyormuş. Madendeki her hatadan kendini sorumlu&nbsp;tutuyormuş. Bir sorun çıktığında kendini kaybediyormuş, çözmek için gereksiz yere çırpınarak kaosa yol açıyormuş, işe zarar veriyormuş. Bu aşırılığa fazla dayanamamış, elinde dinamit patlamış bir gün. Kaza diye rapor&nbsp;tutulmuş. Ama Madenci intihar ettiğini düşünüyormuş.&nbsp;Cesedi öyle parçalanmış ki, bir araya getirememişler,&nbsp;parmaklarını tek tek toplamışlar, yine de eksik kalmış.&nbsp;Çocuğun parçalarını mukavva bir kutuya koymuşlar,&nbsp;jandarma kutuyu alıp gitmiş.</p>

  <p>Her gün birkaç kere uçurum başlarına gidip acısından boşluğa bağıran bu çocuk, nereden duyduysa Madenci'ye pasif uykuyu tarif etmiş bir gece. Barakanın&nbsp;önünde oturuyorlarmış. Dolunay varmış, gündüzleri&nbsp;çölü andıran bitimsiz ovayı gündüz gibi aydınlatıyormuş. “İçin uyuyor abi, bildiğin uyuyor,” demiş. 'Ama gözün görüyor, kulağın duyuyor, aklın zehir gibi çalışıyor.&nbsp;Çatışma çıkıyor mesela, her şeyin farkındasın, siper alıyorsun, ateş ediyorsun, öldürüyorsun, sağ kalıyorsun.&nbsp;Sonra anlatıyorlar, böyle böyle oldu diyorlar; ama sen bir&nbsp;saniyesini bile hatırlamıyorsun. Pasif uyku bu, bazen&nbsp;günlerce sürüyor.”</p>

  <p>Madenci içini çekti.</p>

  <p>“Çocuk inkârın adını pasif uyku koymuştu,” dedi. “Yaşadıklarını hatırlamak istemiyordu, bu yüzden içini&nbsp;uyutuyordu. Sonunda öldü.”</p>

  <p>Mürsel tavaları getirdi, yumurtanın kenarlarındaki tereyağı hâlâ cazırdıyordu. Mürşit ekmeği batırırken&nbsp;Cuma'nın büyük çatlak ellerini dükkânın camına dayadığını gördü.</p>

  <p>"Gitmiyor bu," dedi. “Gene gelmiş peşimizden.” Madenci Cuma'ya baktı. Cuma’da bir şaşkınlık belirdi o sırada, ellerini ovuşturdu, elleri masmavi oldu,&nbsp;cam bulandı. Eski yıla güle güle diyen mavi bozuldu.</p>

  <p>Mürsel gördü, birden fırladı dükkândan.</p>

  <p>“Lan! Lan bozdun lan! Allah belanı versin!”</p>

  <p>Cuma'nın peşinden koştu. Yakalayamadı. Küfrederek geri döndü. Eski bir gazete alıp çıktı, camı sildi, boyayı daha beter bulaştırdı. Söylenerek içeri girdi. Pis bir bez aldı bu defa, tekrar çıktı, camı uzun uzun sildi. Sildiği yerlere hızla kar taneleri yapışıyordu. Camda bulanık bir mavilik kaldı. Elindeki boyalı bezi atarken söylendi.</p>

  <p>"Yeni yıl bizim neyimize lan.. Yeni yıl kim biz kim.”</p>

  <p>Yumurtalarını bitirdiler. Mürşit’in karnı tıka basa doydu, fazlasıyla. Ama içini dışını anlamsız bir huzurla&nbsp;dolduran bu his geçici, biliyor, yedikleriyle bir ilgisi yok.&nbsp;Biraz sonra otele gidecek. Sefil ruhlar lobiyi doldurmuş&nbsp;olacak. Özgür yine şikâyet edecek bir şey bulacak. Üstelik bu kez kolayca tersleyemeyecek oğlunu. Dün gece&nbsp;büyümüş olduğunu gördü. Kibar öl de oğlun patron olsun artık, biz de bir işe yaradığımızı hissedelim bakışlarıyla bakacak. Midesi katlanacak gene, huzur hissi geldiği&nbsp;gibi gidecek.</p>

  <p>Madenci sigara uzattı, yaktılar. Mürsel demli çay getirdi.</p>

  <p>"Abi bırakın şu mereti be,” dedi. “Bak ben bıraktım, beşinci ayın içindeyim, nefesim yerine geldi, ağzım tatlandı.”</p>

  <p>Madenci inadına dumanı içine çekti.</p>

  <p>“Hâlâ ayları sayıyorsun ama.”</p>

  <p>Mürsel güldü, boş tavaları aldı gitti. Sigaralarını içtiler. Cuma ortada yok, görünmüyor, dünya bembeyaz, belki ondan görünmüyor.</p>

  <p>Kalkmak istemiyorlardı. Buradan bu sonsuz beyazlığa bakmak güzeldi. Birer çay daha istediler. O sırada Madenci'nin telefonu çaldı. İçi kürklü deri montunun&nbsp;cebinden çıkardığı telefonun ekranına uzun uzun baktı,&nbsp;belki çalmaktan vazgeçer umuduyla. Parmağı ekrana dokundu dokunacak, ama sussun diye bekliyor. Susmayınca dokundu, kulağına götürdü.</p>

  <p>"Efendim abla."</p>

  <p>Birkaç saniye sonra yüzüne karanlık bir bulut indi. Bir süre ablasını dinledi. Narin yüzü ifadesizdi, taş gibiydi. Sonunda bembeyaz iki çizgi haline gelmiş dudakları&nbsp;aralandı.</p>

  <p>"Hemen yola çıkıyorum.”</p>

  <p>Telefonu kapattı.</p>

  <p>"Kötü haber mi?”</p>

  <p>"Babam ölmüş."</p>

  <p>Mürşit şaşırdı, hiç beklemiyordu.</p>

  <p>“Hani iyiydi, uyuyormuş dedin .."</p>

  <p>“Uyuyormuş. Ama uyanmamış."</p>

  <p>Sarsılmıştı Madenci. Acıyla güldü. Sesinde neşeye benzer saçma bir tını vardı.</p>

  <p>“Öldüğünü yeni anlamışlar,” dedi. "Gülümsüyormuş çünkü. Ablam rüyasında annemi gördüğünü düşünmüş,&nbsp;birden fark etmiş öldüğünü .. gülümsemesi silinmeyince.&nbsp;Dokunmuş, buz gibiymiş. Öyle dedi."</p>

  <p>Mürşit acısını paylaşan birtakım sözler geveledi, başın sağolsun, Allah sabır versin filan. Daha anlamlı bir şeyler söylemek istiyordu ama bulamıyordu. Birden çok&nbsp;yakınlaştığını sandığı bu adamın acıları hakkında pek de&nbsp;bir şey bilmediğini fark etti. O da benim acılarımı bilmiyor. Acı çok diye düşündü sonra, öyle çok ki, istediğin&nbsp;kadar konuş, günlerce; çekirdeğine ulaşmana imkan yok.</p>

  <p>Madenci gözlerini mavileşmiş cama dikmişti. Mürşit’i duymuyor gibiydi. Birden aklını güveler yemiş bir babanın ölümünün acısından çok daha büyük bir acıyla&nbsp;Mürşite baktı. Buram buram acı tüten, inişsiz çıkışsız,&nbsp;tekdüze bir sesle anlatmaya başladı.</p>

  <p>"Geçen sene bugün, Arzu yu evde bırakıp çıktıktan sonra nereye gideceğimi bilemedim. Çevre yolunda biraz dolaştım, sonra Boğaz’a gittim. Arabayı park ettim.&nbsp;Saatlerce yürüdüm. Hava çok soğuktu. Ama başım ateş&nbsp;gibi yanıyordu. Birden babamı özledim. Galiba aklımda&nbsp;aşk vardı. Aşk deyince aklıma babamdan başkası gelmiyordu. Evine gittim. Salonda oturuyordu, kitaplığın önündeki koltukta. Saçlarının tümüyle beyaz olduğunu fark&nbsp;ettim. Saçları yıllardır beyazdı. Annem öldükten sonra&nbsp;başlamıştı. Ama bu kez beyazdan çok renksiz görünüyordu. Şeffaftı sanki. Alnındaki, yanaklarındaki yaşlılık&nbsp;lekelerini belirginleştiriyordu. Beni gördüğüne şaşırmadı. Çok az gidiyordum oysa, ayda yılda bir. Satranç oynayalım mı dedi. Şaşırdım. Çocukken oynardık; ama annem&nbsp;öldüğünden beri oynamamıştık. Satranç takımını aradık.&nbsp;Evi altüst ettik. Sonunda bulduk. Çocuk gibi sevindi.&nbsp;Çocuklaştığını düşündüm. İçime ağlamaklı bir sevgi doldu. Ben iyi oynayamıyordum. Babam ikide bir dikkatini&nbsp;ver diyordu. Veremiyordum, aklım Arzu’ daydı. Eve dönmeli miyim, dönmemeli miyim onu düşünüyordum. Sonunda dönmemeye karar verdim. Babama seninle kalsam olur mu dedim. Olur dedi. Niye diye sormadı. Atımı yedi, filimi yedi. Şah dedi. Duvardaki saate baktım.&nbsp;Dördü çeyrek geçiyordu. Şahımı devirdim, kalktım. Balık alıp geleyim mi dedim. İstavrit al, kızartırız dedi. Kapıya giderken telefonum çaldı. Karakoldan aradılar. Arzu&nbsp;kendini atmış. Ben boğazda yürürken. On bir kırk beşte.&nbsp;Morga gittim. Bir görevli bakmayın isterseniz dedi. Ellerinden teşhis edin. Komşular karım olduğunu söylemişler. Hiç bakmasam da olurmuş. Bakacağım dedim. Baktım. Yüzü yoktu. Başının bir yanı yamyassı olmuştu, elmacık kemiği yüzünü yırtıp dışarı fırlamış. Görevlinin&nbsp;dediğini yaptım. Sol elini elime aldım. Teşhis etmek için&nbsp;değil, okşamak için. Alyansı yoktu. Parmağında izi vardı.&nbsp;Alyansı akşam evde, masanın üstünde buldum. Bir&nbsp;mektup bırakmış mı diye ararken. Bırakmamış. Sadece alyansını masaya koymuş, geri kalan her şey yerli yerinde.&nbsp;Elini öptüm. Gözlerime sürdüm. Gözlerim yanıyordu.&nbsp;Kupkuruydu. Gözlerim kuruluktan ve ateşten çatlayacak sandım. Görevli üzüntüyle bakıyordu. Utanmayın,&nbsp;ağlayın dedi. Sinirlendim. Ağlayabilsem ağlarım dedim,&nbsp;size soracak değilim. Bir ay önce işten ayrılmıştım. Evde&nbsp;oturuyordum. Yurtdışında iş arıyordum. Brezilya'da mesela, tungsten madenlerinde veya Güney Afrika’da. Öyle&nbsp;uzak bir yerde. Başka bir kıtada."</p>

  <p>Madenci sustu, Mürsel’in getirdiği çayı içti, saatine baktı.</p>

  <p>"Onu on geçiyor,” dedi. “On birde yola çıkarsam gece yarısı olmadan ablama varırım.”</p>

  <p>Masaya para bıraktı. Çıktılar.</p>

  <p>Madenci Arzu’nun ölümünü anlatırken tipi ara vermiş ama kar yeryüzüyle gökyüzünü birleştirmişti. Kar denizinde yüzüyor gibiydiler.</p>

  <p>Kara bata çıka yürürlerken Cuma gene karşılarına çıktı. Sonsuzluktan geliyor gibiydi. Elleri masmaviydi. Madenci’ nin yolunu kesti, gene aynı cümlelerle, aynı acıklı&nbsp;yalvarmalarına başladı.</p>

  <p>"Beni madene al. Allah rızası için al. Sevdiğinin başı için al."</p>

  <p>Mürşit araya girdi.</p>

  <p>"Cuma zamanı değil, çekil.”</p>

  <p>Cuma çekilmedi, Madenci'nin önüne geçti.</p>

  <p>“Beş çocuk evde ekmek bekliyor, biri daha bebe.”</p>

  <p>Bu kez Madenci "Cuma, çekil" dedi.</p>

  <p>Ama Cuma çekilmiyordu. Madenci gitmek istedikçe, sağından solundan yürüyüp önüne geçiyordu, yolunu kesiyordu. Susmak bilmiyordu.</p>

  <p>"İt gibi çalışırım, yüzünü yere eğdirmem. Cuma'yı işe aldım ama bir boka yaramadı dedirtmem sana. Ömrümce dua ederim.”</p>

  <p>Madenci sertçe omzundan itti sonunda.</p>

  <p>"Çekil dedim Cuma çekil! Git başımdan!”</p>

  <p>Cuma sendeledi, düşecek gibi oldu. Birden yalvarması şekil değiştirdi. Madenci'yi kendi hayatıyla tehdit etti.</p>

  <p>"Sebebim olursun. Günahıma girersin. Almazsan atarım kendimi uçurumdan. Vebali büyük olur, taşıyamazsın.”</p>

  <p>Madenci birden kendini kaybetti. Şiddetli bir yumruk attı. Cuma'nın burnundan kan fışkırdı.</p>

  <p>Mürşit kanın havada bir yay çizip yere aktığını gördü. Kanın şiddeti aklını kilitledi. Kan. Gene kan. Yerle göğü birleştiren beyaz kar kıpkırmızı kesildi. Mürşit’in&nbsp;içini bir titreme sardı.</p>

  <p>Madenci durmuyordu, arka arkaya vuruyordu. Cuma düştükçe, yakasından tutup kaldırıyor, tekrar vuruyordu. Adamın eksik dişleri dudaklarını kesmişti, ağzından da kan geliyordu artık. Mürşit bu kanı durdurmak istiyordu ama kımıldayamıyordu.</p>

  <p>Madenci’nin deri eldivenleri kan içindeydi. Sonunda paçavra gibi yakasından tuttu, şiddetle sarsıp yere fırlattı Cuma’yı. Nefes nefeseydi. Eğildi, boşlukta yankılanan bir sesle bağırdı.</p>

  <p>"Günahına girdim zaten. Burda her gün günaha giriyorum ben!”</p>

  <p>Cuma düştüğü yerden Madenci’nin yakasına yapıştı.</p>

  <p>"Altın," dedi. ‘'Altını çıkar. Altını çıkar. Altını çıkar.”</p>

  <p>Madenci yüzünü Cuma'nın kanlı burnuna değecek kadar yaklaştırdı.</p>

  <p>“Altın burayı mahvedecek,” dedi. “Ben mahvedeceğim.”</p>

  <p>Cuma kara gömülmüştü, masmavi kesilmiş kemikli ellerini karın dibine dayayıp zorlukla doğruldu, ayağa&nbsp;kalktı. Madenci kar altında görünmez olan kıraç dağları&nbsp;işaret etti.</p>

  <p>“Bak?” dedi. “Can çekişiyor. Görmüyor musun? Altın çıkınca ölecek!”</p>

  <p>Cuma birden delirmiş gibi gülmeye başladı, bir kolunu ileri uzatarak kendi etrafında bir daire çizdi. Mürşit'e döndü, kanlı ağzıyla gülümsedi.</p>

  <p>“Söyle ona. Senin günahın değil de. Burası sen gelmeden önce öldü de. Sen eskiyi biliyorsun, anlat! Onun günahı olmadığını söyle'”</p>

  <p>Cuma'nın sesi dağıldı, yok oldu, mutlak bir sessizlik çöktü dünyaya.</p>

  <p>Tipi gene başladı, şehirle aralarına beyaz bir perde indi. Dağlar tipiden görünmez oldu. Şimdi dünya bembeyazdı, sessizdi ve gerçek olamayacak kadar güzeldi.</p>

  <p>Madenci korkunç bir çığlık attı, sesi yankılandı. Gözlerindeki camlaşmış gözyaşı tabakası nihayet kırıldı,&nbsp;ağlamaya başladı. Yıllardır gözlerinde birikmiş gözyaşları&nbsp;sel gibi akıyordu. Ayakta duramadı, kendini yere bıraktı,&nbsp;yüzükoyun kara gömdü. Kar hıçkırıklarını yutuyordu.&nbsp;Mürşit, Madenci’nin sarsılan omuzlarına baktı. Yanına&nbsp;çöktü. Öylece durdular. Neden sonra başlarını kaldırıp&nbsp;baktıklarında, Cuma’nın sonsuz beyazlığın içinde kaybolmuş olduğunu gördüler. Kar geride bıraktığı kan damlalarını örtmüş.</p>

  <p>Aynı sokaklardan geçerek geri döndüler. Madenci sürekli konuşuyordu, anlamsız sözler ediyordu. Zihni ordan oraya sıçrıyordu. Ellerini yüzüne doğru kaldırmış,&nbsp;Cuma'nın kanına bulanmış eldivenlerine bakıyordu, ona&nbsp;yaptığı şeyi aklı almıyordu. Karmakarışık duyguların&nbsp;içinde kaybolmuştu, yürürken ikide bir tökezliyordu.</p>

  <p>Otelin sokağına geldiler. Uzun ve sessiz yürüyüş boyunca konuşan bir ölüye benzeyen Madenci'nin acelesi vardı. Veda niyetine yarım cümleler ederek arabasına&nbsp;bindi. Ama motoru donduğu için bir türlü çalışmayınca&nbsp;indi. "Çalış! Çalış!" diye haykırarak lastikleri tekmeledi.&nbsp;Öfke yüzünü korkunç bir renge boyadı.</p>

  <p>Mürşit "Otobüsle git en iyisi,” dedi. "Bu halde araba süremezsin.’’</p>

  <p>Madenci çocuksu bir hal aldı, başını salladı, eldivenli eliyle gözlerini sildi. Cumanın, eldivenine bulaşan kanı gözyaşıyla ıslanıp çoğaldı, gözlerine hafif bir kırmızılık oturdu.</p>

  <p>Mürşit otogara götürdü onu, otobüse bindirdi.</p>

  <p>Madenci’nin yüzünde arabayı tekmelerken beliren canlılık emaresi kaybolmuştu. Bu kez başka türlü bir&nbsp;azapla bakıyordu. Mürşit otobüsün koridorunda dikiliyordu. Gece konuşmaları arkadaşının yüzünde içini rahatlatacak bir işaret arıyordu. Ama boşuna, gözlerinde&nbsp;azaptan başka bir şey yok.</p>

  <p>"Cenazeden sonra mı döneceksin?” dedi.</p>

  <p>Madenci başını arkaya yasladı, bilmiyorum der gibi gülümsedi.</p>

  <p>“İnsan istemese de yaşıyor. Ne saçma..’ ’</p>

  <p>Aralanan ağzından acı tütüyordu, başını dayadığı cam buğulanıyordu.</p>

  <p>"İstanbul'a varınca beni haberdar et,” dedi Mürşit.</p>

  <p>Madenci öylesine başını salladı, yapmayacak, belli.</p>

  <p>“Sen git artık,” dedi. "Beni bekleme.”</p>

  <p>Mürşit gitmedi, otobüs kalkana kadar beklemeye niyetliydi. Yıllardır gelmesi için bir sebep olmayan otogara baktı. Kara buza rağmen insan kaynıyordu ortalık. Telaşlı bir koşuşma. Otobüsler geliyor gidiyor, yolcular yazıhanelere girip çıkıyor. Değnekçiler bağırıyorlardı, işçiler&nbsp;karları yolun iki yanına kürüyorlardı, muavinler bagajları açıyor, bavulları, denkleri, ağzı iple bağlanmış şekilsiz&nbsp;torbaları koyuyorlardı. Çocuklar biniyor, kadınlar biniyor, adamlar sürekli hareket halinde. Nereye gidiyor bu&nbsp;insanlar diye düşündü. Bu şehir bu kadar kalabalık mıydı? Bu şehrin içinde başka bir şehir mi var, benim görmediğim, bilmediğim?</p>

  <p>Üstünde incecik beyaz bir gömlekle dışarda sigara içen şoför izmaritini kenara yığılmış kar kümesine fırlattı, otobüse bindi, direksiyonun arkasına geçip oturdu.&nbsp;Aynasını ayarladı, radyosunu açtı. Cama doğru başını&nbsp;uzatan biriyle konuştu. Muavin binmiş, yolcular tamam&nbsp;mı diye bakıyor.</p>

  <p>Mürşit'in içinden Madenci'yle birlikte gitmek geliyordu. Ama bu yol onu bir yere götürmez. Hiçbir yol onu hiçbir yere götürmez. Hancı doğdu o, adı üstünde,&nbsp;otelci. Gidemiyor. Kalamıyor. Hayat bir pergel diye düşündü; ama ben pergelin sabit ayağıyım, küçük büyük&nbsp;daireler çizenler başkaları.</p>

  <p>Madenci’nin omzuna elini koydu. Bakıştılar. Mürşit’in ömrü boyunca yaşadığı en hakiki bakışma oldu bu; saf bir dostluğun bakışları.</p>

  <p>“Her şey için sağol,” dedi Madenci. “Cuma'ya da söyle, beni affetsin."</p>

  <p>Mürşit “Affedecek bir şey yok," dedi. “Sen onun yapmanı istediği şeyi yaptın.”</p>

  <p>Madenci derin bir kederle güldü.</p>

  <p>“Zavallının ağzını burnunu kırdım.”</p>

  <p>“İstediği buydu. Senden kesin bir cevap alması lazımdı.”</p>

  <p>Madenci anlayamıyorum der gibi başını salladı.</p>

  <p>Mürşit küçük günahlar bunlar diye düşündü, dövülmeye alışık bir zavallıyı burnundan kan getirene dövmek, hatırlamaktan korkmadığımız küçük bir günah sadece. İşleriz, unuturuz, hatırladığımızda da kendimizi affetmişizdir, gülümseriz, hepsi o kadar.</p>

  <p>“Cuma madende işe giremediği için kendini suçluyordu,” dedi. “Artık suçlamayacak. Yapabileceği her şeyi yaptı. Sana yalvardı, dilendi, ayaklarına kapandı, sonunda kan revan içinde kaldı, daha ne yapsın?"</p>

  <p>Huzurludur şimdi diye düşündü. Açlıktan benizleri solmuş çocuklarına bakarken elimden geleni yaptım diyordur, benim kabahatim değil bu, kaderin kahpeliği.</p>

  <p>Muavin yolcu geçirenlerden inmelerini istedi. Şoför motoru çalıştırdı. Yolcularda uzun yola çıkıyor olmanın heyecanı, besmele çekenler, koltuk kenarlarına tutunanlar.</p>

  <p>İndi. Kaybolana kadar otobüsün arkasından baktı. Kar ansızın durdu. Gökyüzü yarıldı, yarıldığı yerden beyaz bir ışık düştü şehrin üstüne.</p>
</body>
</html>
