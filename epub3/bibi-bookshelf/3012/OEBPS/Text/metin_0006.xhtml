<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h3 id="sigil_toc_id_6">7.</h3>

  <p>Yazları cömert, yeşil yapraklarıyla Et Meydanını gölgeleyen, şehri şehirleştiren, güvenli bir yuva yapan&nbsp;çınarlar yıllar önce kesildi, topraktan sökülemeyen köklerinin üstüne katı ve kara bir asfalt döküldü.</p>

  <p>Babasının hastalığı nedeniyle hayatının değiştiğini ister istemez kabullendiği sıralarda oldu bu; ama tam ne zamandı hatırlamıyor. Şehirde kaybolup giden şeyleri&nbsp;fark edemeyecek kadar meşguldü. Şükran’la evlenmeyi&nbsp;kabul etmişti, kız kardeşlerine bütün abilerin koyduğu&nbsp;türden yasaklar koymuştu, evin ihtiyaçlarını tespit etmeyi, Kibar'ı denetlemeyi ihmal etmiyordu. Noterle, banka&nbsp;müdürüyle, vergi dairesindeki memurlarla tanışmıştı.&nbsp;Doktordan babasının hastalığının seyrine dair bilgileri annesi değil, o alıyordu. Çevresinde ona muhtaç kadınlardan ve artık bir işe yaramadığı için erkek sayılmayan badasından oluşan bir dünya kendi kendine kurulmuştu, bu&nbsp;dünyayı işleten santral oydu, enerjiyi o dağıtıyordu.</p>

  <p>Bu günlerin birinde İstanbul’a gitmesi gerekti.</p>

  <p>İstanbul onun için, bir zamanlar diyemeyeceği kadar kısa bir süre önce geleceğe açılan kapıydı. Mürşit bu kapıyı kendi rızası sandığı bir duyguyla kapatmıştı, geleceğin yönünü kafesli dağların arasına sıkışmış bu şehre&nbsp;çevirmişti. Bu yüzden İstanbul'a gitmekten korkmadı.</p>

  <p>Bütün günü, ordaki kısa tarihini hatırlatacak semtlere uğramadan, iş güç peşinde koşarak geçirdi. Adımlarındaki tökezlemenin, gülümseyişindeki sahteliğin zaman zaman farkına vardıysa da üstünde durmadı. Hallettiği her iş, ertelediği her borç, babasının dostlarından gördüğü her güler yüz yeni hayatını yürütebileceğine&nbsp;olan inancını artırdı, neşelendi.</p>

  <p>Gece otobüsüyle dönecekti, daha zamanı vardı, sinemaya gitti.</p>

  <p>Film bir romandan uyarlanmıştı. Bir otel ve kâtibi hakkındaki bu romanı biliyordu ama okumamıştı. Afişin&nbsp;önünde dururken sebebini pek de berraklıkla anlayamadığı bir duygu onu içeri çekmeye, aynı zamanda dışarı&nbsp;itmeye başladı. Gidecek gibi oluyordu, kapıya yürüyordu, ardından geri dönüyordu. Halindeki tuhaflığı gişedeki yaşlı kadının deli mi acaba der gibi bakan gözlerinden&nbsp;anladı. Çıkıp gidecekken vazgeçti, normal bir sinema&nbsp;seyircisi gibi gişeden bir bilet ve büfeden bir paket bisküvi aldı, salona girdi.</p>

  <p>Salon hemen hemen boştu. Önünde sıralanan kırmızı koltuklarda birkaç kişinin sırtını görüyordu. Işıklar söndü, film başladı. Çok geçmeden içini bir huzursuzluk&nbsp;kapladı. Kendi oteline benzemeyen bu oteli, otel kâtibinin kendi hayatına benzemeyen hayatını seyretmekten&nbsp;hoşlanmadı. Çıkmak istedi; ama bacakları kendisine itaat etmeyince ne yapacağını bilemeden bir süre dikildi,&nbsp;tekrar koltuğa oturdu, içine kapandı, gözlerini yumdu.</p>

  <p>Yine bir yarımlığı seçti, filmi sımsıkı kapalı gözlerle dinledi. Işıklar yandığında içinde hiç tanımadığı, öfkeli&nbsp;bir hayvan vardı, göğsünü tırmalıyordu.</p>

  <p>Sinemadan çıktı. Çıkmak için bir sürü merdivenden inmesi, bir sürü köşeyi dönmesi gerekti. Sonunda kendini caddeye açılan, çöp ve kusmuk dolu, pis bir ara sokağın şüpheli ışıklarla parçalanan karanlığında buldu.</p>

  <p>Bir meyhaneye girdi, biraz içti. Garsonların durmadan sıcak mezeler taşıdığı kalabalık masalardan gelen kahkahalar yüzünden korkunç bir yalnızlık hissetti. Ağlayacak gibiydi. Orda da fazla duramadı, çıktı. Caddedeki kadınsız kalabalığın akıntısına kapıldı, nereye gittiğini&nbsp;düşünmeden yürüdü. Genelev sokağının yakınından gederken, birden içindeki hayvanı şehvetle yatıştırmak istedi. Çok yeni bir istekti, yeniliği onu korkuttu. Genelevin demir kapısının önünde hayatı boyunca peşini bırakmayan o kararsızlıkla dikildi.</p>

  <p>Elli yaşlarında, iri yapılı bir adam müstehzi bir gülüşle ona bakıyordu. Sokak lambasının yarım aydınlığını la güzel kalın paltosunun içindeki takım elbisesi görünüyordu. Ellerini cebine sokmuştu. Kravatsızdı, çizgili gömleğinde ufak bir yağ lekesi vardı. Göz göze geldiler.</p>

  <p>Adam "Paran yoksa ben ısmarlayayım,” dedi.</p>

  <p>Babacan bir hali vardı, bu ikramı tecrübesiz bir gence yaptığı bir iyilik gibi gördüğü belliydi. Mürşit'i itiraz etmesine fırsat bırakmadan kolundan tutup içeri çekti,&nbsp;aynı babacan tavırlarla yürüttü. Pek çok kadının önünden geçirdi, sonra birine yol yordam öğretiyor olmanın&nbsp;verdiği keyifle, üstünde ten rengi bir kombinezondan&nbsp;başka bir şey olmayan genç bir kadına teslim etti.</p>

  <p>"Benden,” dedi. “Kardeşim sayılır, ona göre..”</p>

  <p>Mürşit “Sağol ama lüzum yok,” diye kekeledi. “Benim param var."</p>

  <p>"İyi o zaman,” dedi adam. "İkincinin parasını kendin verirsin."</p>

  <p>Güldü, saçının ucunu bıkkınlıkla çiğneyerek bekleyen kadına göz kırptı, Mürşit'in omzuna pat pat vurdu, loş koridorda kayboldu. Kadın Mürşit’in gitmek istediğini anlamış gibi telaşlandı, onu ite kaka basık tavanlı, pis&nbsp;bir odaya soktu. Odanın bütün süsü kadının duvara asılmış, üstü pembe pullarla işli tuvaleti ve odayı helaya&nbsp;benzeten pencerenin perdesine iliştirilmiş plastik bir&nbsp;kelebekti. Tepeden sarkan ampulün ışığında teninin rengi eski binaların tuğla duvarlarını andıran peltek kadın&nbsp;ikide bir kojajım diyerek pembe tuvalete dair bir şeyler&nbsp;anlattı ama Mürşit dinlemedi.</p>

  <p>Odada hava yoktu. Havanın tamamı ondan önce gelenler tarafından tüketilmişti. Kadının ağzı iğrenç kokuyordu, kadının alıp verdiği her nefes tel dolapta unutulmuş çürük yumurta gibi kokuyordu. Çarşaf ekşiydi, soğuktu, bu havasız odaya bir yerlerden kömür kokusu sızıyordu.</p>

  <p>Mürşit'in içindeki öfke hayvanı bütün bu iğrenç kokuların arasında yatıştı, yok oldu.</p>

  <p>Güç bela yetiştiği otobüste yaşadığı bu geceyi unutmak için hemen uyudu. Yolculuk boyunca uyudu. Her molada uyandı, tuvalete gitti, lokantaya girdi, çorbaya&nbsp;ekmek doğrayıp kudurmuş bir açlıkla yedi.</p>

  <p>Ertesi gün şehre vardığında, Et Meydanı'ndan geçerken çevresini tanıyamadı, bir şeyin eksilmiş olduğu duygusuna kapıldı. Meydandaki boşluğun ne zaman kesildiğini bilmediği çınarlardan kaynaklandığını anlaması&nbsp;birkaç dakika sürdü. Anlayınca yumruk yemiş gibi oldu.&nbsp;Sanki yer çekildi ayağının altından. Şehir gözüne ölmüş&nbsp;gibi göründü.</p>

  <p>Değişmek buysa, bu da iyi bir hayat diyemeyeceğini düşündü. Bütün bu didinmelerinin, canını dişine takıp&nbsp;uğraşmalarının boşuna olduğu hissi içinden ilk kez o zaman gelip geçti. Tümüyle yerleşmedi ama ara sıra yokladı. Daha sonra pes etti, çok sonra, elinden geleni olabildiğince yaptıktan sonra.</p>
</body>
</html>
