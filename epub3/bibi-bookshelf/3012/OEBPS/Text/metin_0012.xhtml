<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h3 id="sigil_toc_id_12">13.</h3>

  <p>Otel yerine Atlantik’e gitti.</p>

  <p>"Nasılsın Muhsin Abi?”</p>

  <p>"Bomba bomba!”</p>

  <p>"Bana bir ufak açsana."</p>

  <p>"Öğlenden mi başladın artık içmeye?"</p>

  <p>Ne fark eder Muhsin Abi diye düşündü. Bize hiçbir şey borçlu olmayan, olmadığını her an başımıza kakan,&nbsp;bizi sürekli sağa sola, ona buna, aşka sevgiye borçlandıran&nbsp;bu hayatta ille de nefes almaksa maksat, ha öğlen başlamışız içmeye ha akşam, ne fark eder? Sen şanslısın dedi&nbsp;içinden, yaşamaktan yorulunca yağmur oluklarından aşağı iniyorsun, seni götürüp hastaneye yatırıyorlar, mavi&nbsp;çizgili pijama giydiriyorlar, sakalların uzuyor, saçların tırnakların uzuyor, çıplak ayaklarında naylon terliklerle koridorlarda bir aşağı bir yukarı yürüyorsun. Sonra bir gün&nbsp;doktor tamam diyor, yeniden yaşayacak kadar dinlendin,&nbsp;aklın yerine geldi, hadi bakalım, güle güle. Oğlun alıyor&nbsp;seni, eve getiriyor. Aklın uçup gitmemiş gibi tıraş oluyorsun, tırnaklarını kesiyorsun, yenileniyorsun dünyaya.&nbsp;Belki koridorlarda volta atarken çok acı çekiyorsundur,&nbsp;kafanı duvarlara vurup parçalayasın geliyordur. Sonuçta&nbsp;hastayız biz Muhsin Abi, sen de, ben de, Madenci de, hepimiz hastayız. Hasta bir dünyanın hasta insanlarıyız.</p>

  <p>Uğuldayan başını tutarak gitti, dipteki bir masaya oturdu. Atlantik’in emektar garsonu geldi. İnce, uzun,&nbsp;sırık gibi bir ihtiyar, beyaz saçlı, beyaz önlük giyiyor hep.&nbsp;Hiç konuşmaz, hiç gülmez, hep böyle suratsız. Gece evine gittiğinde karısına neler anlatıyordur kimbilir. Şu ayyaşlar diyordur, Allah belasını versin hepsinin, işleri güçleri rakı içip sızlanmak. Belki hiç konuşmuyordur, ağzını&nbsp;bile açmadan yatıp uyuyordur, belki karısı bile yoktur.&nbsp;Mürşit yıllardır tanıdığı adamın hayatını hiç merak etmemiş olduğunu fark etti, Kamer’in aslen Kamar olduğunu da bilmiyormuş zaten. Kendine hayret etti, annem&nbsp;atalet yatağında mı doğurdu beni, nedir?</p>

  <p>İhtiyar garson rakı şişesini masaya koydu, peynir getirdi. Mürşit istemedi, bir şey yemek istemiyordu, sadece rakı içecek. İhtiyar tabağı masaya bile değdirmeden geri&nbsp;götürdü. Ayyaşın her türlüsüne alışık, kırk yılda neler&nbsp;gördü burada, içkicilere soru sorulmayacağını biliyor.</p>

  <p>Atlantik bomboş oluyor gündüzleri. Birkaç ay önce sokağa bakan pencereleri de ördüler. Olmayan bir yer&nbsp;oldu artık ya da var olduğu halde yokmuş gibi yapan bir&nbsp;yer. İçerisi tavandaki floresanlarla aydınlanıyor. Beyaz&nbsp;ışık meyhaneyi morga benzetiyor, omuzları çökmüş içkicileri de yaşayan ölülere, gerçek hallerine yani. Burada&nbsp;sadece yaşayan ölüler içiyor.</p>

  <p>Radyonun sesi geldi kulağına, eski zamanlardan bir şarkı.</p>

  <p><span style="font-style:italic;">Nihansın dideden, ey mest-i nazım, bana sensiz cihanda can ne lazım.</span></p>

  <p>Aşkı bilenler ne şanslı diye düşündü.</p>

  <p>Ama Arzu ölmüş, aşkı bilip bilmediğini bilmediği Arzu kendini on beşinci kattan atmış.</p>

  <p>Arzu'yu tanımıyor, hakkında bir şey bilmiyor. <span style="font-style:italic;">Bana insan değil ağlar melekler.</span> Sene-i devriyesinde Arzu’ya&nbsp;melekler ağlıyor. Şükran ne çok ağladı. Melek Şükran.</p>

  <p>"Nedir derdin Mürşit? Derdini anlatmayan derman bulamaz, anlat," derdi eskiden.</p>

  <p>Derdim dünya Şükran. Dünya bende ağrı yapıyor, anladın mı? Anlamadın. Anlamazsın, çünkü kadınsın,&nbsp;dünyadan şikâyet etmek bir lüks ve bu lüks kadınlara&nbsp;tanınmamış. Senin varlık sebebin şu berbat hayatımızın&nbsp;çarkını çevirmek, ama sen bu çarkı bir durdursan var ya,&nbsp;dünya göçer, inan.</p>

  <p>Şükran artık ağlamıyor diye düşündü. Cenin hiç doğmadı.</p>

  <p>Cihanda aşk lazım olduğu düşüncesi içine işliyordu.</p>

  <p>“Kızım âşık mısın?"</p>

  <p>“Seviyorum baba."</p>

  <p>Baba kız mutfakta küçük masada oturuyorlardı. Şükran “Elvan'ın sana bi diyeceği var,” demişti, yüzünde manidar bir gülümseme, evlenme meselesi ciddiye binmiş, belli. Duru su gibi kızına bakıyor ve âşık olmasını diliyordu. Ben olmadım sen bari ol kızım. Damadının geri&nbsp;zekâlı olduğunun farkında değildi henüz, sonra anladı,&nbsp;anlayınca kızının kuru bir seviyorum demesi içine iki kat&nbsp;dokundu.</p>

  <p>Seviyormuş, yani âşık değil diye düşündü o gün. İnsan âşıksa âşığım der diyorlar, aşk sevginin kıvılcımıdır diyorlar. İlla harıl harıl bir ateş olacak demiyorum kızım,&nbsp;ama kıvılcım olmadan ateş olmaz. Aşık insan âşık mıyım&nbsp;diye sormuyor kendine, âşık olduğunu biliyor. Aşık insan&nbsp;gördüm ben, ordan biliyorum, babaannen mesela dedene çok âşıktı. Babaannene bir gün sormuştum.</p>

  <p>“Anne babama âşık olduğunu nasıl anladın?”</p>

  <p>“Görür görmez hastalandım,” dedi “o zaman anladım.”</p>

  <p>Sen de hasta mısın kızım?</p>

  <p>Aşık değilsen kendine sorarsın. Seviyor muyum? Cevaplarsın. Seviyorum. Oysa olabilir demektir bu, seviyor olabilirim, seviyorum galiba, seviyorum evet, seviyorum.</p>

  <p>Şükran mutfakta annesiyle hamur açıyordu, kirlenmesin diye nişan yüzüğünü çıkarmış. Babasını arkasına bir sürü&nbsp;yastık koyup pencerenin önüne oturtmuşlar. Açık çayını&nbsp;bekliyor. Artık çok az şeyi bekliyordu. Açık çayını, sabah&nbsp;pencereden girecek güneşi, sabunlu bezle şeffaf beyaz&nbsp;gövdesinin silinmesini. Şükran, aşkı bilen annesiyle hamur açarken o banyoda aynanın karşısına geçmiş, kendine soruyordu. Şükran’ı seviyor muyum? Seviyorum,&nbsp;evet. Hem Şükran’la mutlu olunabilir. Bu da iyi bir hayat olabilir. Neden olmasın? Çeşit çeşit iyi hayat var.</p>

  <p>Âşık olamadığı Şükran'a bunca yıl sırtını dayamış olduğunu kabul ediyor artık. Şükran onu taşıdı. Sevmek&nbsp;diye bir şey varsa onunki.</p>

  <p>Bunları düşünürken Atlantik’in müdavimlerinden iki kişi içeri girdi. Mürşit uzaktan tanıyor ikisini de. Bu&nbsp;şehirde herkesi tanıyor ama hep uzaktan, Şükran'ı bile.</p>

  <p>Muhsin Abi “Buyrun beyler,” diye neşeyle karşıladı gelenleri. “Hadi gene iyisiniz, pamuk gibi arnavut ciğerim&nbsp;var bugün."</p>

  <p>Müdavimler mutat yerlerine oturdular, karşılıklı. İhtiyar garson ikisinin de huyunu suyunu biliyor, beş dakikada donattı masalarını, mırıl mırıl konuşmaya başladılar.</p>

  <p>Mürşit, Madenci'nin yokluğunu hissetti, daha kaç saat oldu ki gideli? Yalnız içmek zor, hele böyle kederliyken yalnız içmemeli insan diye düşündü. Kederliyken&nbsp;kalabalıklara girmeli, otobüslere binmeli, acele etmeli,&nbsp;akşam yemeğine yetişmeli, evde ailece yesinler diye seyyar satıcılardan portakal almalı. Ama kalabalıklara girmek için insanın dermanı olmalı, benim yok, benim kendimi öldürecek halim bile yok dedi içinde boğulan sesi.</p>

  <p>Saatler geçti.</p>

  <p>Madencinin kederini kendi kederiymiş gibi hissederek rakısının sonunu içti. Kalktı, hesabını ödedi. Az bir şey tuttu, kendini suçlu hissetmesine yol açacak kadar&nbsp;yüksek değil. Yemek yemezsen pek bir şey tutmuyor zaten. İhtiyar garsona eyvallah der gibi bir işaret yaptı. Tam&nbsp;çıkarken, Muhsin Abi seslendi.</p>

  <p>“Mürşit!”</p>

  <p>Dönüp baktı.</p>

  <p>"Yalnız başına içme oğlum.”</p>

  <p>"Niye abi?”</p>

  <p>"Yalnız içmek yaramaz adama.”</p>

  <p>Muhsin Abi gibi adamlar kalmadı artık diye düşündü. Onun gibi halden anlayan adamlar. Sahi, ne oldu onlara? Var mıydılar bilmiyor. Ama bir zamanlar var olmalıydılar, bu dünya bugüne nasıl gelecekti ki başka türlü?</p>

  <p>Muhsin Abi kadehinin dibini masaya vurdu, delilikle bilgelik arasında bir yerden bakarak içti. Onu sık sık hastaneye sürükleyen şey delilikle bilgelik arasında sallandığı bu yer. Bu yer bu şehre uymuyor, uymadığı için&nbsp;adama şehir de zaman da dar geliyor.</p>

  <p>"Zaman bir değirmentaşı Mürşit,” dedi, ağzını elinin tersiyle silerek. "Taşın işi dönmek sanırsın, halbuki öğütmektir.”</p>

  <p>Mürşit bu bilinmedik bir şey değil diye düşündü. Zamanın bir değirmen taşı olduğunu herkes bilir. Bilir de&nbsp;neye yarar bilmek?</p>

  <p>"Öyledir abi. Zaman bizi çok fena öğütüyor."</p>

  <p>Atlantik'ten çıktığında akşam karanlık bir su gibi çöküyordu. Rakı başını bulandırmış, adımları birbirine karışıyor, aklı darmadağın. Rakıdan mı yalnızlıktan mı diye düşündü. Ne fark eder? Sebebe değil sonuca bakmalı insan. Sonuç ne peki? Sıfıra sıfır, elde var sıfır. Bir sokak&nbsp;lambasının önünde durup ışığa baktı. Sarı ışığın önünde&nbsp;kar taneleri nazlı nazlı uçuşuyordu, kar hafiflemiş, havada bir sakinlik var. Ama ayaz fenaydı gene de. Yürürken&nbsp;başı dondu, kulaklarını hissetmez oldu.</p>

  <p>Kendini on beşinci kattan atmak nasıl bir şey bilmiyor. Bu şehirde on beş katlı bina yok. On beş katlı bir&nbsp;yere hiç çıkmadı ama bir kere asma köprüye çıktı.</p>

  <p>Asma köprüler sallanır. İnsan sallanır. Hayat sallanır.</p>

  <p>Yüksekten bakmak baş döndürücüdür, su insanı çeker.</p>

  <p>Felsefede okurken, artık tek parça halinde hatırlanamayacak kadar geride kalmış, ancak ansızın patlayan flaşların aydınlattığı, birbirinden kopuk görüntüler halinde gözlerinde beliren bir zamanda, derin, mavi ve olağanüstü güzel suyun üstünde, iki yakayı birleştiren tek&nbsp;bir köprü varken asma köprülerin sallandığını öğrendi.&nbsp;Bindiği otobüs köprünün üstünde bozulmuştu da, başka&nbsp;otobüse binmek için indiklerinde köprünün beşik gibi&nbsp;sallandığını fark edince yüksekliği tatmak istedi, yerden&nbsp;bunca yukarıda olmanın nasıl bir şey olduğunu hissetmek. Köprünün korkuluklarına koştu, aşağı baktı.</p>

  <p>Akışkan bir madde olan su, sanki bıçağı atsa yarılacak, dilim dilim kesilecek, titreşen bir jöle gibi görünüyordu. Buradan aşağıya düşsem, bu titreşen mavi yeşil jöle beni kucaklar mı diye merak etmişti. Çok gençti,&nbsp;yaşamanın bir hak olduğunu sanıyordu, intiharı aklına&nbsp;getirmiyordu, bu yüzden atlasam diye değil, düşsem&nbsp;diye düşünüyordu.</p>

  <p>Otobüs şoförü onu korkuluklara dayanmış görünce atlayacak sandı, paniğe kapıldı. “Dur!” diye bağırdı. Yolcular telaşlandılar. “Korkmayın, bir şey yok," dedi. “Atlayacak&nbsp;değilim. Aşağısı nasıl görünüyor, onu merak ettim.”</p>

  <p>Herkesin yüreği ağzına gelmişti. Bir yandan atladığını görmek istediklerini hissetti, birinin köprüden atlayarak intihar etmesine şahit olma ihtimali milli piyangoda büyük ikramiyeyi kazanma ihtimaliyle aynıdır herhalde.&nbsp;Bir yandan da korkmuşlardı, aşağı atlayacak olursa kendilerinden uzak tutmak için çırpındıkları ölüm fikri gözlerine yerleşecek, günlerce gitmeyecek.</p>

  <p>Yolcular söylenerek arkadaki otobüse doluştular, otobüs hareket etti. Yanına oturan adama "Tepeden&nbsp;bakınca gemiler çok acayip görünüyor,” dedi. Adam ürktü,&nbsp;başını çevirdi. Adamın “Sağ salim bi geçsek şu köprüden..’ ’ diye mırıldandığım duydu.</p>

  <p>Çok yakında doğduğu şehre geri dönmek zorunda kalacağını bilmiyordu henüz, aşırı yaşamak istiyordu.&nbsp;Şimdi ölüm, her gün biraz daha yakınlaşan güzel ülke.</p>

  <p>Otele gitti. Zihni hiç içmemiş gibi berraktı. Akşam kalabalığı lobiyi doldurmuştu, hep aynı gürültü vardı,&nbsp;bir yığın ezik adam birbirlerine dert yanıyorlar yine.&nbsp;Şöyle olmuş, böyle olmuş. Bunların arasında meselenin&nbsp;yüzde doksanı paradır diye düşündü. Meselenin yüzde&nbsp;doksanı haksızlıktır. Meselenin yüzde doksanı kadındır. Bunlarda para, kadın, mülk ve haksızlık hep bir aradadır.</p>

  <p>Erkut’tan aldığı kitabı hatırladı. Aldığından beri paltosunun cebinde taşıyordu ama daha beş sayfa bile okuyamamıştı. Bankodaki yerine geçti, oturdu, tam okumaya başlayacaktı, Kibar geldi. Temizlikçi kadın cumartesi yerine pazartesi gelse olur muymuş. Pazar sabahı hesabını kesecekler varmış da, pazartesi gelirse odaların hepsi&nbsp;bir arada çıkarmış da ..</p>

  <p>İçi sıkıldı dinlerken.</p>

  <p>"Bildiğin gibi yap," dedi. "Bana sorma.”</p>

  <p>Kibarın gözleri Özgür’ü aradı. Özgür olsa olmaz der diye düşündü ama mevcutla da yetinmez o, başka bir&nbsp;çözüm bulur, çok sever bir üçüncü çözüm bulmayı.</p>

  <p>Siyah paltolu adam geldi, yakasını kaldırmıştı, saçları ıslaktı, karda başı açık yürümüş. Bu hâlâ gitmedi mi diye düşündü. Mahkemesi görülmüştür, hâlâ ne duruyor? Aklından geçeni adama Kibar sordu.</p>

  <p>"Sen bu gece de mi burdasın?”</p>

  <p>“Burdayım,” dedi siyah paltolu sıkıntılı bir yüzle. "Sabah hesabı keseriz.”</p>

  <p>“Yok öyle,” dedi Kibar. "Para peşin.”</p>

  <p>“Kaçıyor muyuz?" dedi adam, ağırına gitmiş gibi bakıyordu.</p>

  <p>Mürşit sabahki zalimliğinden ötürü özür diler gibi lafa karıştı.</p>

  <p>“Tamam birader, keyfine bak," dedi. “Yarın hallederiz.</p>

  <p>Kibar’la göz göze geldiler. Kibar’da yine aynı bakışlar, merhametten maraz doğduğunu bilmiyor musun bakışları. Herif yarın sabah erkenden sıvışırsa görürsün bakışları. Senden ne köy olur ne kasaba bakışları.</p>

  <p>Siyah paltolu Mürşit’e gülümsedi, eyvallah der gibi elini göğsüne götürdü, sobanın başına geçti. Mürşit adamın sabah aralarında geçeni çoktan unutmuş olduğunu&nbsp;fark etti. Belki de olup bittiği anda unutmuş.</p>

  <p>Tanışık olduğu müşteriler siyah paltoluya mahkemenin nasıl geçtiğini sordular.</p>

  <p>"Hakim üç ay sonraya attı," dedi.</p>

  <p>"Gene iyi," diye mırıldandılar "beş ay, altı ay ileri atan hakim var."</p>

  <p>Biri Kibar'dan tost istedi, biri sigara almaya gitti, biri işten güçten yakındı. Belli belirsiz bir uğultu sardı içeriyi. Mürşit kitabını tekrar açtı. O sırada zabıt kâtibi Çetin&nbsp;geldi, bakındı.</p>

  <p>Kibar’a “Benim çolak gelmedi mi?” diye sordu bir masaya otururken.</p>

  <p>Kibar duvardaki raftan okey takımını aldı, masaya bıraktı.</p>

  <p>“Birazdan gelir," dedi.</p>

  <p>Çetin taşları masaya döktü, dizmeye başladı.</p>

  <p>“Bakalım avukat ne diyecek," dedi siyah paltolu, kendi kendine konuşur gibi.</p>

  <p>Kol böreği yiyen bir adam “Avukat nerden çıktı?" dedi. "Hani hakime derdini kendin anlatacaktın?"</p>

  <p>“Konuşturmadı ki,” dedi siyah paltolu. Okey taşlarını jilet gibi dizen Çetin'i işaret etti. “Avukat lazımmış,&nbsp;aha bu öyle dedi.”</p>

  <p>"Tutacan kardeşim, başka yolu yok,” dedi Çetin. "Osuran hakime çattın. İşin zor. Uzatır da uzatır, gide&nbsp;gele gençliğin heba olur.”</p>

  <p>Birileri osuran hakim ne iş dediler. Çetin anlattı. Siyah paltolunun davasına bakan hakim duruşma sırasında osuruyormuş. Çok yiyormuş çünkü. Her öğlen adliyenin&nbsp;karşısındaki Yörem Restaurant'tan bir tepsi yemek geliyormuş odasına, yağlı yağlı etler, kuyu kebapları, revaniler. Tepside lokma bırakmıyormuş. Osurmadığı zamanlarda da uyuyormuş, bu kadar ağır yiyince ne olacakmış&nbsp;ki başka. Günahını almak gibi olmasınmış ama Yörem&nbsp;Restaurant’tan bedava yiyor diyorlarmış, Yörem'in sahibi de maşallah almış yürümüş. Emekliliğine beş sene&nbsp;varmış hakimin, daha beş sene çekeceklermiş.</p>

  <p>"Herif her seferinde salıyor,” dedi. “Hani yemin için ayağa kalkılıyor ya, bu da kıçının birini hafiften kaldırıyor. İşte o ara. Ensemden doğru benim burnuma. Oda&nbsp;zaten küçük, pencere de yok, milletin ter kokusu yetmiyormuş gibi bi de bunu çekiyoruz."</p>

  <p>Lobiyi dolduran ezik adamlar, bir hikâyeyle karizması çizilen hakime gözleri yaşarana kadar güldüler. Siyah paltolu gülmedi.</p>

  <p>“Davayla ne alakası var ki?” dedi.</p>

  <p>"Adam gamsız kardeşim gamsız!” dedi Çetin. "Senin derdini anlıyor mu sanıyorsun? Dosyayı açıp okumaya&nbsp;bile üşeniyor. Sallıyor üç ay sonrasına. Sen yarın benim&nbsp;dediğim avukatı gör, hakimin kankası, üç duruşmada işini halledecek, bak göreceksin.”</p>

  <p>Diğerleri hak verdiler, akıl verdiler, felakete dönüşen hikâyeler anlatarak siyah paltoluyu ikna ettiler. Çetin'in okey arkadaşı çolak geldi o sırada, arkasından hastabakıcı. Kol böreği yiyen adam da ağzını silip oturdu, dördüncü oldu. Taşları şakırdatarak oyuna başladılar.</p>

  <p>Mürşit bankonun arkasındaki koltuğunda oturup bu adamların hallerine bakamayacak kadar yorgun hissetti kendini. Ama eve gidemez. Ev üstüne geliyor. Kar&nbsp;kaplı avluya da çıkamaz, durulacak gibi değil, öyle bir&nbsp;soğuk var ki, ateş mateş kâr etmez. Nereye gidecek?</p>

  <p>Madenci’nin odasına çıkmak geldi aklına, orda kimse rahatsız etmez onu. Çetin’i, okey arkadaşlarını, hâlâ gülen ezik adamları, Kibar’ı, sigara dumanıyla yoksulluk&nbsp;kokusunun iç içe geçtiği lobiyi kendi haline bıraktı, yukarı çıktı.</p>

  <p>Anahtar iç tarafta kapının üstünde duruyordu. Madenci kapısını kilitlemiyor. “Çalınacak neyim var ki?” diyor. Haklı. Hem çalınacak bir şeyi olsa bile çalınmaz. Bu sefil otelde hiç kimse burada kalan birinin çalınmaya&nbsp;değer bir şeyi olabileceğine ihtimal vermez çünkü.</p>

  <p>Madenci’nin üç beş parça eşyası bıraktığı yerde duruyordu. Sırt çantası köşedeydi, askıda bir kot pantolon, bir gömlek, yatağın üstünde eşofman altıyla bir kazak,&nbsp;masada eski gazeteler, bir bardak, bir pet şişede iki parmak su. Arkada kalan hazin bir toplam.</p>

  <p>Yatağın ucuna oturdu, Erkut’tan aldığı kitabı cebinden çıkardı. Okumaya başladı.</p>

  <p>İçindeki yumrunun adına rastladı birden:</p>

  <p>Weltschmerz ya da dünya ağrısı.</p>
</body>
</html>
