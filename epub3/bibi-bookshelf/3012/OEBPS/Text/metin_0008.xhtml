<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h3 id="sigil_toc_id_8">9.</h3>

  <p>Sabahları evden çıktığında otelden başka bir yere gitmesi için herhangi bir sebep yok. Bankaya, vergi dairesine filan gidilmesi gerekiyorsa Özgür gidiyor. Mürşit&nbsp;onun gitmesinden hoşlanmıyor aslında ama kendi giderse kalabalığa girmesi, selam vermesi, az çok konuşması, dinlemesi, alttan alması lazım. Bütün bunlar gözünde öyle büyüyor ki, ister istemez Özgür’e havale&nbsp;ediyor işi.</p>

  <p>İnsana değmeden yaşanmıyor, insanoğlu insansız bir hayat bulamadı. Gerçi Avrupa'da, Amerika'da çoktan&nbsp;buldular diye düşünüyor; oralarda bir sürü insan evinde,&nbsp;bilgisayar başında, insan yüzü görmeden yaşıyormuş;&nbsp;ama ne Mürşit onlardan biri ne de burası Danimarka'nın&nbsp;bir şehri. Bu şehirde her şey insana fazlasıyla değerek,&nbsp;sürtünerek, gıcırdayarak, itişerek, gerginlik içinde yaşanıyor. insanlara değerek yaşamak ona acı veriyor. Okuduğu kitaplardan insansızlığın acısına dair bazı şeyler de&nbsp;hatırlıyor öte yandan, umut kırıcı şeyler.</p>

  <p>Bir keresinde şehrin yüz kilometre dışında, Azizler köyü civarındaki harabelere giderken arabası bozulduğu&nbsp;için geceyi onun otelinde geçiren bir profesör bahsetmişti insansızlığın acısından. Yaşlanmaya yüz tutmuş,&nbsp;hoş bir adamdı, yavaş, düzgün, lezzetli konuşuyordu.</p>

  <p>Görünürde kendine uzak bir yaşama biçiminden bahsediyordu. Eski karısı Danimarkalıymış, uzun yıllar Kopenhag'da yaşamış, orayı anlatıyordu. “Yalnızlık yüzünden patır patır intihar ediyorlar," demişti.</p>

  <p>Geç saatlere kadar Mürşit'i esir aldı, susarsa kalkıp gitmesinden korkuyor gibiydi, aralıksız konuşuyordu, sıkılmasın diye neşeli şeyler anlatmaya çalışıyordu ama&nbsp;söz ister istemez insansızlığa, yalnızlığa geliyordu.</p>

  <p>Mürşit o zaman düşündü; insanla da, insansız da olmadığını. Acınacak kadar kısa süren fakülte hayatında tanıdığı "Üç kişi potansiyel kaostur, hemen kaç,” diyen&nbsp;ufak tefek, huzursuz oğlanı da o gece hatırladı. Birkaç yıl&nbsp;önce korkunç bir trafik kazasında öldüğü haberini gazetede okumuştu; bomboş bir yolda, sabaha karşı aşırı alkollü bir şekilde araba kullanırken viyadükten aşağı uçmuş. Gazetedeki vesikalık fotoğrafına bakarken, fakültede bir tek ona belli belirsiz bir yakınlık gösteren bu arkadaşın insandan kaçarken öldüğünü düşünmüştü.</p>

  <p>Oysa bu şehirde yaşayanların insana ihtiyacı var, insansız yapamıyorlar. Yarım saat bile kendi başlarına kalamıyorlar, lobi bu yüzden kahveye dönüştü. Bir araya gelmeleri, konuşmaları, birbirlerini iğnelemeleri lazım. Birbirlerini didikleyip birbirlerine tahammül etmeyi zevk haline getirmişler. Her ne olursa olsun yaşamak istiyorlar. Özgür de öyle. Mürşit oğlunun yaşamayı bir rekabet&nbsp;gibi algıladığını düşünüyor.</p>

  <p>Bu rekabette öne geçtiği de bir gerçek, yaşamakta çok başarılı. Şeytan tüyü var Özgür’de, nabza göre şerbet&nbsp;vermeyi iyi biliyor. Hiçbir yerde sıra beklemiyor, mutlaka bir tanıdık, bir ahbap buluyor, bir şekilde işini görüyor. Otele geliyor sonra, her şeyi nasıl da tereyağından&nbsp;kıl çeker gibi hallettiğini Kibar’a anlatarak babasına laf&nbsp;çakıyor. “Giderken Nejat Abi’ye iki poğaça götürdüm tamam, ne kuyruk bekledim ne bir şey," diyor mesela. Gülüyor. Babasına ondan daha fazla hayat bilgisine sahip&nbsp;olduğunu göstermek istiyor.</p>

  <p>Mürşit bunları duymak istemiyor. Oğlunun belediyedeki falancaya, vergi dairesindeki filancaya, işini yaptıracak kim varsa ona hediye götürdüğünü, suyuna gittiğini, yalakalık ettiğini görmek istemiyor. Oğluna bu akılları veren, hayatın bir al gülüm ver gülüm ilişkisi olduğunu, dünyanın böyle döndüğünü, böyle gelmiş böyle gittiğini, gemisini yürütenin kaptan olduğunu, bal tutanın parmağını yaladığını öğreten kayınbiraderini de görmek&nbsp;istemiyor.</p>

  <p>Ama gördü mecburen.</p>

  <p>Şükran sabah sabah telefon faturasını burnuna dayadı çünkü.</p>

  <p>“Bugün son günü," dedi.</p>

  <p>“Ver Özgür'e yatırsın," dedi Mürşit.</p>

  <p>Ama Özgür sabah erkenden eniştesiyle Başçeşme'ye gitmiş. Damat yeni depo için bir yer bulmuş, ona bakacakmış. “Sen de gel, gezeriz, dönerken Alaattin Abi’nin&nbsp;orda da yemek yeriz,” demiş. Şükran neşeyle söyledi&nbsp;bunu, oğlu damadıyla iyi ilişkiler kursun, ikisi birbirlerine yakın olsunlar istiyor. Mürşit ise bunun komşuda pişer bize de düşer ilişkisi olduğunu düşünüyor, Özgür&nbsp;böyle küçük fırsatlar yakalayıp yancılık ederek damadın&nbsp;varlığının kırıntılarından faydalanıyor, çok acı.</p>

  <p>Ama Şükran'la tartışacak hali yoktu hiç, ekmeğin burnunu kopardı, ağzına attı, faturayı aldı, çıktı evden.</p>

  <p>Madenci'yle soğuğa dayanamayıp içeri girdikleri gece yağan karın şiddeti çok çabuk kesilmişti. Nazlı nazlı dökülüyordu arada, şöyle bir yağıp geçiyordu. Ama&nbsp;hava çok soğuktu, kar adamakıllı yağmadıkça daha da&nbsp;soğuk oluyordu. Isınmak için hızlandı, ağzından buhar&nbsp;çıkıyordu yürürken. Kayınbiraderinin halıcı dükkânının&nbsp;önünden geçmemek için yolu uzattı. Yeni Çarşı’nın başında durdu, yolu kesmişler. Kapalı kasa iki kamyon sokağın başına park etmiş. İstanbullu olduklarını tahmin&nbsp;ettiği, kadınlı erkekli bir kalabalık vardı ortalıkta. Daha&nbsp;önce hiç görmediği adamlar metal köşebentli büyük sandıklar indiriyorlardı. Küçük bir portatif masanın başında&nbsp;iki adamla bir kadın ayakta konuşuyorlardı, iyi giyimliydiler; adamlardan birinin başında bu şehirde hiç kimsenin giymeyi aklından geçirmeyeceği, gökkuşağı renklerinde bir bere vardı; kadın gece mavisi pelüşten komik&nbsp;bir şeyle kulaklarını örtmüş sadece.</p>

  <p>Kim ki bunlar diye düşünürken ensesinde kayınbiraderinin sesini duydu. Sanki aklından geçen soruyu biliyormuş gibi konuştu.</p>

  <p>“Sinemacılar. . film çekeceklermiş, hazırlık yapıyorlar.”</p>

  <p>"Koca memlekette başka yer bulamamışlar mı?” diye mırıldandı ama kayınbiraderi duymadı, iyi ki de duymadı.</p>

  <p>Otelci dediğin dışardan gelenin yolunu gözler ama Mürşit hiç dayanamıyor bunlara; uzak köylerden gelen&nbsp;garibanlar, dertliler, ezikler neyse de, İstanbul’dan gelenlere tahammülü yok hiç. Bir kibirli havalar, bir her şeyi&nbsp;ben bilirim edası, İstanbullu olmanın sebepsiz gururu.&nbsp;Yarattığı iyi duygularla birlikte geçmişinde kaybolmuş&nbsp;bir büyük şehirden bugün ona kalan bu, sebepsiz bir kızgınlığın örttüğü köklü bir haset.</p>

  <p>Kayınbiraderi heyecanlıydı, salakça neşeliydi. Az önce gördüğü ünlü bir kadın artistten bahsetti. Televizyonda göründüğü kadar güzel değilmiş, çiroz bir şeymiş,&nbsp;makyaj güzeliymiş. Altın madeninden sonra şehrin başına tekrar talih kuşunun konduğunu söyledi. Bu film gösterilince şehrimiz meşhur olacakmış, gazetede televizyonda çıkacakmış, bütün ülke tanıyacakmış. Sonra yine&nbsp;lafını soktu, her zamanki gibi.</p>

  <p>"Sana da yarar,” dedi, küçük gözlerinde alaycı bir bakışla. ' 'Beyazıt'ın oteline sığmaz bunlar, çok kalabalıklar, üç beş kişi de sana düşer.”</p>

  <p>Mürşit öfkelenmeye bile üşendiğini düşündü. Kayınbiraderi ağzını her açtığında sanki yerden elektrik girer gibi bir öfke giriyor ayaklarına ama dizlerinden yukarı çıkamıyor. Bir çıkabilse, öfke bir gün burnuna kadar yükselse de şu pul pul kepekli surata bir tane geçirebilse&nbsp;nasıl rahatlayacak içi. Fit sokmak, didiklemek, lime lime&nbsp;etmek için bir sürü cümle sıralamaya hazırlanan kayınbiraderine işi olduğunu söyledi, adamı salak suratıyla sokakta bıraktı, yürüdü.</p>

  <p>Yanlarından geçerken sinemacılara baktı, karınca gibiydiler, bir koşuşturma, bir telaş, bir bağırış çağırış. Sinirlendi. Ne oluyorsa, bu filmle dünyayı düzeltecekler sanki.</p>

  <p>Bankaya geldi, bir sürü bekleyen vardı. Numara almak lazım, sıraya girmek lazım diye sıkıldı. Oturup bekleyeceksin, kimseyle göz göze gelmemek için kestiriyormuş gibi gözlerini kapatıp başını duvara dayayacaksın, her ding sesinde elindeki küçük kâğıtta yazan rakamla&nbsp;duvardaki ışıklı tabelayı karşılaştıracaksın, kaç kişi kaldığını hesaplayacaksın, bankodaki kızın eli çok ağır diye&nbsp;sinirleneceksin. Bir akıllı telefonu da yok ki başkaları gibi&nbsp;beklerken oyun oynasın, gerçi telefonda oyun oynamışlığı yok, arada Özgür'ün elinde görüyor.</p>

  <p>Sıraya girmekten vazgeçti, geri dönüp çıktı. Faturayı cezalı ödemesi gerekecek. Şükran'ın söylendiğini, Özgür'ün cık cık yaptığını, mutfakta annesine “Niye bunun&nbsp;eline bırakıyorsun bu işleri? Verseydin ya bana," dediğini&nbsp;duyacak. Başı ağrıyacak, içi ağrıyacak. Bu bu bu, baba&nbsp;değil bu diyerek parmağıyla kendini dürtecek.</p>

  <p>Şehrin öbür ucundan dolaştı, devlet hastanesinin önünden geçti. Birkaç yıl önce Şükran'ı ameliyat eden&nbsp;kadın doğumcuyu gördü. Rahminde kist olduğu ortaya&nbsp;çıktığında Elvan yeni nişanlanmıştı. Damat, Elvan’a hoş&nbsp;görünmek için çırpınıyordu. “Özel hastanede yaptıralım,&nbsp;para mühim değil,” demiş. Özgür olsa hiç kaçırmaz ama&nbsp;Elvan gururludur, kabul etmemiş.</p>

  <p>Hastanede Şükran'ın ameliyattan çıkmasını beklerken tuhaf duygular içindeydi. Hem karısına hayret edeceği kadar derinden bağlanmış olduğunu fark etmişti hem de ölürse kendisinin de ölmeye hak kazanacağını&nbsp;düşünüyordu. Ameliyat bir saat yirmi dakika sürdü.&nbsp;Şükran üç gün hastanede, bir hafta da evde yattı. Mürşit&nbsp;bu süre içinde karısına çok ihtimam gösterdi, bakımını&nbsp;Elvan’a bırakmadı, ilaç saatlerini kolladı, yemeğini yedirdi, hatta saçlarını taradı. Bunları yapmak sandığı kadar&nbsp;zor olmadı, hatta hoşlandığını bile düşündüğü oldu. Bir&nbsp;işe yarama hissiydi belki, varlığına gerçekten ihtiyaç duyulmuştu. Sonra her şey eskisi gibi oldu.</p>

  <p>Doktor uzaktan kumandayla yeni gıcır bir arabanın kapısını açtı, bindi. Mürşit arabasını değiştirmiş diye düşündü. Herkes bir şeyleri değiştiriyor. Geleceksiz kalmış,&nbsp;muhtaç olduğu taze ümidi altın madeniyle bulan bu küçücük şehirde bile herkes sürekli deri değiştiriyor. Eskimiş derilerini atıyorlar, çabucak eskiyecek yeni, canlı bir&nbsp;deriyi kuşanıp hayata devam ediyorlar. O ise giderek&nbsp;daha hızlı yaşlanan, ama yırtılmayan, dökülmeyen, canını içinde sımsıkı tutan derisini üstünden atamıyor, yeniden doğamıyor, ağır ağır çürüyor.</p>

  <p>Ziraat Çarşısı’na girdiğinde küçük bir kalabalık gördü. Hepsini uzaktan tanıdığı sekiz on kişi ayakkabı tamircisi Kamer’in cephesi bir metreyi geçmeyen, içeriye bir kişinin zor sığdığı dükkânının önünde toplanmıştı.&nbsp;Pehlivan'ın da aralarında olduğunu fark edince yanlarına&nbsp;gitti. Niye toplandıklarını sordu.</p>

  <p>“Kamer ölmüş," dedi Pehlivan.</p>

  <p>Kamer Mürşit'in pek yakından tanıdığı biri değildi, rastlaştıkça merhabalaşırlardı sadece.</p>

  <p>“Allah rahmet eylesin," dedi. “Çoluk çocuğuna haber verdiler mi?”</p>

  <p>“Çoluk çocuğu yok ki.. Belediyeye haber vermişler, bekliyoruz.”</p>

  <p>Kamer’in kimsesiz olduğunu bilmiyordu, çok şaşırdı. Yetmişine yakın, iyi yüzlü, hafifçe kamburlaşmış, sessiz bir adamcağızdı. Mürşit onun torun torba sahibi biri olduğunu sanırdı, artık köşesinde oturması gerektiği halde çalışkanlığı yüzünden duramayıp dükkânını açan bir&nbsp;ihtiyar. İçi garip bir merhamet hissiyle doldu.</p>

  <p>O sırada belediyeden birileri geldi. Arkada bir yere bir ambulans park etmişlerdi. Kamer’in ayakkabı örsünün arkasında, oturur vaziyette duran cansız bedeninin&nbsp;önünde garip bir tartışma başladı.</p>

  <p>Belediye görevlisi “Gasilhane olmaz," dedi. “Mümkün değil."</p>

  <p>Zirai ilaçlar satan adamlardan biri “Hastanenin morguna koyun o zaman,” dedi. “Ne yapacağız yani, burda mı bırakacağız?”</p>

  <p>Belediye yetkilisi "Morgla iş bitiyor mu?” dedi sıkıntıyla. "Bunun cenazesi var, mezarlığı var, var oğlu var. Hem talimatname ne diyor bir bakmamız lazım."</p>

  <p>Adem geldi şaşkın şaşkın. Bakışları meraklıydı.</p>

  <p>“N'olmuş? Biri mi ölmüş?”</p>

  <p>Kimse ona cevap vermedi. Başka bir mevzuyla meşguldüler. Ne talimatı diye soranlar oldu, belediyeci bulanık bir şekilde kanundan bahsetti. Mürşit belediyenin kimsesiz bir ihtiyarı gömme konusunda niye zorluk çıkardığını anlayamıyordu. Konuşmalar üst üste binince&nbsp;konudan iyice koptu, ihtiyarın bir kor parçası küllenir&nbsp;gibi ölmesini düşündü, kimsesizliğini. Konuşanların sesleri uğultu halinde başının çevresini sarıyordu. Yükselen&nbsp;seslerle dalgınlığından sıyrıldı.</p>

  <p>Çarşının ocakçısı “Sen aklını mı yedin hacı? Nasıl bir camiden kalkar?” dedi Hacı Abdi’ye.</p>

  <p>Mürşit tekrar dikkat kesildi. Ama koptuğu için konuşmalar iyice anlaşılmaz hale gelmişti. Pehlivan tartışanların arasına girdi.</p>

  <p>“Yahu yapmayın, günahtır," dedi. “Adam kelime-i şahadet getirdi diyorum, ben şahidim, kendi kulaklarımla duydum."</p>

  <p>Bir sessizlik oldu, diğerleri pek inanmamış gözlerle baktılar bir süre. Niye hiç camide görmedik der gibiydiler. Ama Pehlivan'ı yalancı çıkarmak işlerine gelmedi.</p>

  <p>"Tamam o zaman,” dedi belediye görevlisi kestirip atmak isteyerek. “Mesele kalmadı.”</p>

  <p>Adamlarına işaret etti, biri koştu ambulanstan ceset torbası getirdi. Ocakçıyla belediyede çalışanlardan biri&nbsp;Kamer’in cesedini çıkarmak için dükkâna girdiler. Pehlivan kalabalıktan birkaç adım uzaklaşmıştı, durgun, üzgün görünüyordu. Mürşit yanına gitti.</p>

  <p>"Kelime-i şahadet getirdi ne demek?”</p>

  <p>'Adam Müslüman değil ya, ondan," dedi Pehlivan.</p>

  <p>“Nasıl Müslüman değil?”</p>

  <p>“Aslen Ermenidir de pek kimse bilmez. Asıl adı Kamar.”</p>

  <p>Mürşit çok şaşırdı, ihtiyarın kimsesizliğine şaşırdığından çok daha fazla. Kendini bildi bileli bu şehirde yaşayan ayakkabı tamircisinin Ermeni olduğunu şimdi öğrenmek içine dokundu. Şehre duyduğu yabancılık bin kat artmış gibi hissetti kendini. Çocukluğundan belirsiz&nbsp;manzaralar gelip geçti aklından. Babasının selam vermeden önlerinden geçtiği insanlar, her gün biraz daha yıkılan, korku dolu bir merakla içine girip taşlarını söktükleri kilise.</p>

  <p>“Sahi.. kiliseye ne oldu?"</p>

  <p>“Spor salonu yapıldı ya üstüne,” dedi Pehlivan. "Hatırlamıyor musun?"</p>

  <p>Spor salonunun yapıldığım hatırlıyordu da, kilisenin yıkıntısının üstüne yapıldığım hatırlamıyordu. Şehirde</p>

  <p>her gün bir şeyin eksilişi çok eskiye dayanıyormuş meğer.</p>

  <p>Pehlivan'la Kamar’ın dükkândan çıkarılmasını, ambulansa konmasını izlediler. Belediye çalışanları yeterince saygı göstermiyor gibiydiler, naaşa dokunuşlarında bir rahatsızlık vardı, sanki mekruh bir şeye el sürüyorlardı.</p>

  <p>Mürşit “Sahiden kelime-i şahadet getirdi mi?” diye sordu.</p>

  <p>"Nihayetinde hepimiz aynı toprağa gireceğiz,” dedi Pehlivan. "Müslümanların gireceği toprak özel imalat&nbsp;değil."</p>

  <p>Kamar’ın cenazesinin arkasından bir süre daha konuşanlar oldu. Çoğunluğu, Mürşit gibi, ihtiyar ayakkabı tamircisinin Ermeni olduğunu yeni öğrenmişlerdi, hayret içindeydiler, akılları karışmış gibiydi. Bir süre sonra&nbsp;kalabalık tümüyle dağıldı.</p>

  <p>Sanki biri ölmedi sokakta. Yeni bilginin sarmaladığı şaşkınlık havaya uçtu.</p>

  <p>“Nereye?” dedi Pehlivan.</p>

  <p>“Otele. Sen?”</p>

  <p>“Camiye. Birazdan öğle okunur.”</p>

  <p>Bir an hadi sen de gel diyecekmiş gibi baktı.</p>

  <p>Mürşit "Allah kabul etsin," dedi.</p>

  <p>Pehlivan tespihli eliyle Mürşit’in omzunu sıvazladı, ağır ağır yürüyerek uzaklaştı. Ziraat Çarşısı’nın küçücük&nbsp;meydanında kimseler kalmadı.</p>

  <p>Mürşit otele giderken Özgür’ün sık sık gittiği İnternet kafenin önünden geçti. içeride birkaç delikanlı, gözlerini&nbsp;ekrana dikmiş oturuyorlardı, neyle uğraştıklarını merak&nbsp;etti. Özgür de bir mail adresi almış, geçen gün Madenci'ye&nbsp;verdiğini duydu. "Ozgur alt çizgi 93 abi. Yazışırız artık.”&nbsp;Madenciyle ne yazışacaksa. Mürşit'in internetle bir işi olmadığı için mail adresi yok. Posta adresi bile bir işe yaramıyor artık. Faturalar sayılmazsa, adını en son ne zaman&nbsp;bir zarfta gördüğünü hatırlamıyor, gençliğinde olmalı.</p>

  <p>Sevinç Pasajı'nın önünden geçerken çoktandır Erkut’ a uğramadığı aklına geldi. Uğramıyor, çünkü eskisi gibi kitap almıyor. Çok uzun zamandır. Okumuyor da.&nbsp;Şükran bir gün oturdukları küçük eve sığamıyorlar diye&nbsp;orda burada dağınık duran kitaplarını topladı, bir koliye&nbsp;doldurdu, yarım ağızla onayını alarak kömürlüğe indirdi.&nbsp;Mürşit hiç ses etmedi, bir şey demeye hakkı olmadığını&nbsp;düşündü, senden beklenenleri yerine getiremiyorsan seni idare etmelerine de katlanacaksın. Acaba Şükran arada bir sobada yakıyor mu kitaplarımı diye merak ediyor,&nbsp;bazen soba fazlasıyla gürüldüyor çünkü. Üşenmeyip kömürlüğe inse, koliye baksa anlayacak, ama eksildiğini görürse içine bir acı saplanacak diye korkuyor.</p>

  <p>Kitaplara ilişkin eski bir özlem içini sardı. Pasaja girdi. Hanın çaycısı çıktı karşısına, elinde askılı tepsi. “Mürşit Abi yoksun ne zamandır.”</p>

  <p>"İş güç be Halil.”</p>

  <p>“Bi kahve yapayım mı sana?”</p>

  <p>"Yap Halil.”</p>

  <p>Sen bana kahve yap, ben de sana bu hayat yaşanabilir bir şeymiş gibi yapayım Halil dedi içinden. Hayat bir koşu bandıdır, durmadan koşacaksın, durduğun an bant&nbsp;seni üstünden atar, aklında tut bunu.</p>

  <p>Erkut’un dükkânının önünde açılmayı bekleyen kitap kolileri vardı, kalın şeffaf naylonla sarılıp ince bir iple bağlanmış yardımcı ders kitapları. Böyle balya balya&nbsp;felsefe kitapları, şiir kitapları yığılacak değil ya, elbet&nbsp;yardımcı ders kitapları olacak diye düşündü. SBS'ye hazırlık. LYS’ye hazırlık. KPSS'ye hazırlık. Oysa hazırlanacak bir şey yok. Hayata hazırlanmak diye bir şey yok.&nbsp;Şükran'ın ince, zayıf, yalvaran sesi kafasının içinde çınladı. "Mürşit Allah aşkına bir şey söyle şuna. Karnesi gene&nbsp;zayıf gelecek, hiç ders çalıştığı yok.” Böyle zamanlarda&nbsp;Mürşit “Özgür, oğlum oku," diyordu. "Okumazsan ruh&nbsp;sefili olursun.” Ama Şükran'ın kastı bu değildi. Özgür de&nbsp;anlamıyordu zaten. "Niye sefil olayım ki..” Tabii. Bir istikbali var onun. Zamanı gelince koskoca oteli işletecek,&nbsp;zengin olacak.</p>

  <p>Özgür'e oğlum ruh sefili olma dedi. Elvan’a ne dedi, kızım âşık mısın'dan başka? Hiç. Elvan'ı hatırlayınca&nbsp;içinde yeni bir ağrı başlıyor, eski ağrıları yetmezmiş gibi.</p>

  <p>Dükkânın önündeki eski kitap yığınlarına baktı, iki alana bir bedava, hepsi birbirinden kötü şeyler. İçeri girdi. Erkut telefondaydı, kim bilir kime ne kakalamaya çalışıyor yine. Birkaç liseli çizgi romanları talan ediyordu.&nbsp;Halil kahvesini getirdi. Bir yudum aldı, zehir. Zehir kahvede değil oysa, varlığında.</p>

  <p>Erkut'un yeni geldi diye işaret ettiği kitap yığınlarını karıştırdı, okuyacak bir şey bulamadı. Belki vardı ama dikkatini veremiyordu. Sıkıldı. Tam çıkarken bir kitabı&nbsp;eline alacağı tuttu. Rastgele açtığı sayfadan bir cümle&nbsp;okudu: <span style="font-style:italic;">İnsan bir uçurumdur.</span></p>

  <p>"Erkut, ne kadar bu?”</p>

  <p>“Arkasında yazıyor abi.”</p>

  <p>Kitabı cebine soktu, parasını hâlâ telefonda konuşan Erkut’un önüne bıraktı. Kahve tabağına da bozuk para&nbsp;koydu, çıktı. Et Meydanı’na yürüdü. Otele geldi, tam&nbsp;içeri girecekken vazgeçti. Yalnız kalmak istiyor. Daima&nbsp;yalnız aslında, daima kendiyle ama oteldeki yalnızlığı&nbsp;yalnızlığa benzemiyor. Lobide oturan küskün ve dertli&nbsp;gözlerin ruh halleri yalnızlığını didikliyor.</p>

  <p>Sobayı yakmayı, sıcacık odada oturup kitabı okumayı düşünerek eve geldi. Ev soğuktur şimdi. Şükran evde değildir, kömür azaldığından beri gündüzleri soba&nbsp;yakmamak için Elvan'a gidiyor, bazen geç saatlere kadar&nbsp;kalıyor, gene gitmiştir. Anahtarıyla kapıyı açıp içeri girdi.&nbsp;İçerisi beklediği kadar soğuk değildi, paltosunu çıkardı,&nbsp;astı, tam içeriye adım atıyordu ki bir ses duydu. Bir şarkı.</p>

  <p><span style="font-style:italic;">Geldim yarım.. kaldım yarım</span>.. Şaşırdı, kulak verdi. Şükran'ın sesiydi, oturma odasından geliyordu, Elvan'a&nbsp;gitmemiş diye düşündü. Ayaklarının ucuna basarak odaya yürüdü. Şükran'ın sırtı kapıya dönüktü, bir yandan&nbsp;kurumuş çamaşırları katlıyor, bir yandan bağrından gelen acılı bir sesle şarkı söylüyordu. <span style="font-style:italic;">Ben bu dünyayı anlayamadım.</span></p>

  <p>Şarkı bitti, Şükran'ın sesi kayboldu. Mürşit usulca hole geri döndü. Birden sessiz sessiz ağlamaya başladı.&nbsp;Gözyaşları iplik kadar inceydi ama çok sıcaktı, kaynıyordu, soğuktan kaskatı kesilmiş yanaklarını yakıyordu. Paltosunu tekrar giydi, kapıyı yavaşça çekti, dışarı çıktı.</p>

  <p>Sokak boştu, gelip geçen kimse yoktu. Öylece dikildi bir süre. Sokakta hafif bir hareket oldu. Karşıda, cephesi sıvanmamış, tuğla apartmanda oturan kuruyemişçinin karısı balkondaki turşu bidonundan turşu çıkardı. Bir Murat 131 geçti, arabanın teybinden gelen Mehter&nbsp;Marşı'yla birlikte, <span style="font-style:italic;">Ceddin deden, neslin baban, hep kahraman Türk milleti.</span> Elli yıldır Kamer Amca diye bildiğim&nbsp;Kamar ölmüş diye mırıldandı, şehrin son Ermenisi de&nbsp;ölmüş Türk milleti. Bir sokak köpeği sürünürcesine yürüyerek geçti, açlıktan kaburgaları çubuk çubuk seçiliyordu. Arpaçaylı Orhan'ın çırağı elinde yemek tepsisiyle&nbsp;mobilyacının dükkânına girdi. Otelin bulunduğu yöne&nbsp;baktı, Kibar'ın dışarı çıktığını, elindeki kül tablalarını&nbsp;çöpe boşaltıp tekrar içeri girdiğini gördü.</p>

  <p>Gidecek bir yerim yok diye düşündü. Muharrem Gazinosu da kapandı çoktan. İnsan bir uçurumdur. İnsan bir uçurumdur. İnsan bir uçurumdur. Bir uçurumdur. Uçurumdur. Uçurum.</p>
</body>
</html>
