<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h3 id="sigil_toc_id_10">11.</h3>

  <p>Kibar geldi, sinirli adama üçüncü kattaki dolaplı odayı verdiğini söyledi.</p>

  <p>"İyi, ne yapayım?" dedi Mürşit. "Bomboş otelde birine oda verdin diye sevineyim mi?"</p>

  <p>Kibar bozulmadı, terslenmeye alışık. Kayıt defterini uzattı.</p>

  <p>“Yaz diye..”</p>

  <p>“Kaçıyor mu?"</p>

  <p>Kibar defteri koltuğunun altına sıkıştırdı, döndü gitti.</p>

  <p>Mürşit körün yüzünden diye düşündü, içimdeki bu garip şey körün yüzünden. Körün sadece bir an bakabildiği bembeyaz gözlerini aklından çıkaramıyor.</p>

  <p>Madenci, karısının öldüğünü tam o sırada söyledi.</p>

  <p>Birdenbire.</p>

  <p>Damdan düşer gibi.</p>

  <p>"Karım öldü."</p>

  <p>"Ne zaman?"</p>

  <p>"Yarın bir sene olacak."</p>

  <p>Mürşit boşuna değilmiş diye düşündü; bu gri mavi, hüzünlü gözleri kaplayan camdan perdenin bir sebebi&nbsp;varmış. Madenci'nin dudakları gözlerindeki derin acıya&nbsp;uymayan bir gülüşle kıvrıldı.</p>

  <p>"Kendini attı," dedi hâlâ inanamıyormuş gibi. "On beşinci kattan."</p>

  <p>Gözlerini havaya kaldırdı, tavana bakarken gülüşü karardı, acıya dönüştü. Mürşit kaskatı kesildi.</p>

  <p>“Kahvaltı yapmıştık. Masa öylece duruyordu. Yumurta kabukları, peynir zeytin, soğumuş çaydanlık. Konuşmuyorduk. Biz Arzu'yla uzun süredir konuşmuyorduk, konuşacak bir şeyimiz olmadığından değil, her konuşma ikimize de acı verdiğinden. Ben elimde kumanda sürekli kanal değiştiriyordum. O pencerenin önünde oturmuş, gökyüzüne bakıyordu. Gökyüzü kapkaraydı, bulutlar yere düşecekmiş gibi sarkmıştı. Birden bana döndü. Sana tutunuyordum, kopardın dedi. Korkunç bir sıkıntı çöktü içime. Duramadım. Kalktım, montumu alıp evden çıktım. Arkamdan kendini atmış, balkondan."</p>

  <p>Sustu. Lobiden kahkaha sesleri geldi. Hayatın dibinde yaşayan biri hayatın dibinde yaşayan birilerine bir şeyler anlatıyordu. İyi de güldürüyordu.</p>

  <p>Askerlik işlemleri için gelen iki genç lobiye bakan aralığın önünden geçti. Biri üflesen uçacak kadar zayıftı.&nbsp;Öbürü kısa, solgun, hastalıklı.</p>

  <p>"Komando," dedi zayıf olan. “Dağ komandosu. Valla avuçlarım kaşınıyor, şu makineliyi elimde bi tutsam yeter. Birkaç terörist de indirdim mi süper olur!"</p>

  <p>Bunu dedi mi gerçekten, Mürşit emin değildi. Ama Kibar çok eski moda bir deyişle “Hadi aslanlar, vatan sizden fedakârlık bekliyor!" dediğine göre -alaycı mı ciddi&nbsp;mi olduğu belli olmayan bir gülüşle- söylemiş olmalıydı.&nbsp;Kibar bunu söyledi mi peki?</p>

  <p>Belki uyduruyor bunları, her şeyi uyduruyor, bilemiyor artık.</p>

  <p>Hayatı sindirmek zor, ama böylesi bir ölümü sindirmek imkânsız.</p>

  <p>Adı Arzu olan ve on beşinci kattan kendini atan genç bir kadının imgesi gözlerinden gitmiyordu. Kendini&nbsp;bir şey yapması gerekiyormuş gibi hissetti; gerekli gereksiz, ne olursa olsun bir söz, hareket bir şey. Yoksa durulamazdı böyle hayatın içinde, Arzu çünkü sürekli düşüyordu on beş, on dört, on üç, on iki, dokuz, beş, bir ve&nbsp;yer, zemin, yeryüzü. Kibar' a seslendi.</p>

  <p>"Söyle şunlara, biraz az gürültü yapsınlar."</p>

  <p>Kibar başını salladı gitti. Lobiden gelen kahkahalarda kısa süreli bir hafifleme oldu ama hayatta bir şeyi değiştirmedi bu.</p>

  <p>Madenci karısından daha önce de bahsetmişti ama öldüğünü söylememişti. Sonbaharın son günleriydi. Ağustos sıcağını aratacak kadar boğucu bir sıcak vardı, şehirde yaprak kıpırdamıyordu. Aşktan bahsediyorlardı.</p>

  <p>Mürşit aşkı bilmediğini, bir ömrü aşksız yaşamış olmasının uçsuz bucaksız boşluğunu kılcal damarlarında bile hissettiğini söylemişti. İstanbul'da okurken tanıdığı&nbsp;bir kızdan, gülerken utanmayışıyla Şükran’a hiç benzemeyen bu kıza âşık olacakken dönmek zorunda kalmasıyla elindeki en kuvvetli aşk ihtimalini kaybettiğinden&nbsp;söz etmişti. İçini Şükran'a âşık olmayışının acısı kaplamıştı, karışık duyguların içinde boğuluyordu.</p>

  <p>Madenci duygularla değil, düşüncelerle konuşuyordu o gece; yani öyle olduğunu söylüyordu, akılla konuşuyormuş, kalbin sesiyle değil. Mürşit aklın sesinin önce kalbe ulaştığını düşünüyordu oysa, önce orda bir kapıştıklarını, sonra sesleştiğini.</p>

  <p>Madenci aşkın mutlulukla bir ilgisi olmadığını söylüyordu; aşkı mutluluk, sevgi, bağlılık gibi şeylerle ilişkilendirmeden, tek başına düşünmek gerektiğini.</p>

  <p>"En yakın benzeri tutkudur, ikisi de akıl tanımaz,” diyordu. "Hem aşk en iyi ihtimalle hastalıktır, çoğu zaman iyileşirsin, iyileşmezsen de ölürsün."</p>

  <p>Bunları söylüyordu, ama Arzu'nun öldüğünü söylemiyordu.</p>

  <p>“Aşk ateşe yürümek demektir," diyordu “ya da aşk seni ateşe çeker, pervane ışık gibi, er geç yanacaksın, ama&nbsp;yandığına değer. İyi de insan bu hastalık için mi yaşıyor&nbsp;yani diye sorarsan, evet, aşk yoksa yaşamaya değmiyor&nbsp;bu hayat."</p>

  <p>Böyle şeyler söylüyordu, söylerken yüzü taze bir ışıkla parlıyordu.</p>

  <p>Ama bu hali çok sürmedi. Birden yüzündeki ışık kayboldu, yüzü karanlığa gömüldü. Aynı bu gece olduğu&nbsp;gibi karısı hakkında, Mürşit'i sarsan bir cümle etti.</p>

  <p>"Arzu bana sensiz hayatım yok dedi. Olsun istiyorum, sensiz ve hiç kimsesiz bir hayatım olsun istiyorum ama olmuyor dedi. Çok yakıcı sözler, öyle değil mi.."</p>

  <p>Mürşit Arzu'nun sözlerinin korkunç yakıcı olduğunu düşündü, özellikle hiç kimsesiz bir hayatım olsun istiyorum kısmının dayanılmazlığını. Tanımadığı Arzu'ya derin bir yakınlık duydu.</p>

  <p>Madenci o sabah durup dururken karısının bu sözlerini hatırlamış. Darbeli kırıcı yanı başında ejderha gibi çalışıyormuş, kulakları sağır eden ritmik gürültüsü hatırladığı her kelimede balyoz gibi başına iniyormuş. İçini&nbsp;korkunç bir duygu kaplamış, sanki kum dolu bir çukura&nbsp;düşmüş de ciğerlerine kum doluyor.</p>

  <p>Dağın arka tarafına gitmiş. Sırtını bir kayaya dayamış. Güneş batıncaya kadar oturmuş. Saatler boyunca yapabildiği tek şey, dinamit patlatmadıkları günlerde&nbsp;karşıdaki dağa gelip birkaç cılız koyunu otlatan çobanı&nbsp;seyretmek ve kaygısız haline imrenmek olmuş. Adamın&nbsp;yarın daha büyük dertleri olacak diye düşünmüş, borç,&nbsp;hastalık, ölüm. Ama bugün sadece koyunları otlatıp ağıla kapatması lazım, o kadar. Oysa ben içimdeki anlaşılmaz&nbsp;şeyi sürekli taşıyorum, azalmıyor, hafiflemiyor.</p>

  <p>Karanlık çökmüş sonra, gökyüzü yıldızlarla dolmuş. Dağda mutlak bir sessizlik varmış, sanki dünyada değil,&nbsp;uzayda gibiymiş. Yaban hayvanlarının sesi duyulmuyormuş, var olduklarından da emin değilmiş zaten, geldi&nbsp;geleli bir atmaca veya kartal görememiş, hayranmış oysa&nbsp;yaban kuşlarına, dünyaya tepeden bakışlarına ve cesaretlerine, bütün rastladığı bir iki uyuz yılan olmuş, hepsi o. Gecenin serinliği artınca kalkmış, madene dönmüş.&nbsp;işçiler ıssızlığın ortasında akşam yemeklerini yemişler,&nbsp;barakaların önünde oturuyorlarmış. Hallerinde hüzünlü&nbsp;bir neşe varmış. Biri bağlama çalıyormuş. Bağlamanın&nbsp;yanık sesi karanlıkta dağlara doğru uçuyor, ağrı olup dönüyor, bağrına saplanıyormuş. Madende daha fazla duramamış. Arabasına binmiş, şehrin içinden geçmiş, aynı&nbsp;sessiz bakkala uğrayıp bir yetmişlik almış, buraya gelmiş&nbsp;işte, otele.</p>

  <p>O gece bunları anlattıktan sonra Madenci'nin şakağından çenesine bir ter damlası aktı, ordan göğsüne damladı. Mürşit kendi sırtının da sırılsıklam olduğunu fark etti. Hava mı dayanılacak gibi olmayan, konuştukları mı&nbsp;bilemedi. İçeriye seslendi.</p>

  <p>“Kibaaar..’ ’</p>

  <p>Kibar az sonra elinde soğuk su şişesiyle geldi. Su istiyorlardır nasıl olsa, bu iki kaçığın bütün gece soğuk su katıp rakı içmekten başka bir şey yaptıkları mı var diye&nbsp;düşündüğü her halinden belliydi.</p>

  <p>“Bir vantilatör olacaktı bir yerlerde," dedi Mürşit. "Bul da getir, kuralım şuraya."</p>

  <p>“Yok ki.”</p>

  <p>“Nasıl yok?"</p>

  <p>“Bozulunca attık ya, üç dört sene oldu."</p>

  <p>“Attık doğru,” dedi Mürşit. "Hep bir şeyler bozuluyor, kırılıyor, atıyoruz, yerine bir şey koyduğumuz da yok."</p>

  <p>Kibar bomboş baktı, yine anlamadığı sözler, tuhaf haller, şişeyi bıraktı, bezgin adımlarla içeri gitti. Madenci&nbsp;şişeyi aldı, birazını başından aşağı döktü, tişörtü sırılsıklam oldu, kalanını içti.</p>

  <p>Mürşit karısından söz etmeye devam etmesini bekliyordu. Ama o ablasından söz etti, ablasından ve aşktan.</p>

  <p>Anneleri öldükten sonra ablası kendini aşka vurmuş. Her gün yeni birine âşık oluyormuş. Odasına kapanıp saatlerce ağlıyor ya da iç bayıcı aşk şarkıları dinliyormuş. Yanından ayırmadığı bir defteri varmış, sağdan soldan duyduğu, bir yerlerde okuduğu berbat aşk şiirleri, vıcık vıcık romantik sözler yazıyormuş bu süslü deftere.&nbsp;Bu hali Madenci'yi çok kızdırıyormuş, nefret ediyormuş&nbsp;ablasından. Ama onu yabancı erkeklerden kıskanmak değilmiş bu, alakası yokmuş. Bu kadar kolayca âşık olabildiği için nefret ediyormuş.</p>

  <p>Bir gün ablası banyodayken çekmecelerini karıştırmış, defterini bulmuş. O romantik sözleri, aşk şiirlerini alay ederek, yüksek sesle okumaya başlamış. Ablası duymuş, apar topar banyodan çıkmış. Üstüne atılıp defterini&nbsp;almış elinden.</p>

  <p>Madenci “Sen öpen misin yanağını uzatan mı?" demiş alay ederek. Defterde öyle bir cümle okumuş çünkü. Her aşkta bir öpen bir de yanağını uzatan vardır gibi bir şey. Ablasının gözlerine yaş hücum etmiş, defterini&nbsp;odanın en uzak köşesine fırlatmış. Yatağının ucuna oturmuş, ellerini yüzüne kapatıp ağlamaya başlamış. Elleri&nbsp;sırılsıklam olmuş ağlarken, gözyaşlarındanmış, saçından&nbsp;damlayan sulardan değilmiş.</p>

  <p>Madenci o zaman anlamış ablasının ilaç aradığını. Herkes gibi.</p>

  <p>“Sonunda eniştemle tanıştı," dedi. “Sayısız sevgiliden sonra. Evlendiler. İki oğulları var şimdi, ikisi de kazık kadar. Anlayacağın ablam ilacını buldu ya da bulmuş&nbsp;gibi yapıyor, bilmiyorum. Sormaya cesaretim yok."</p>

  <p>"Belki de pes etmiştir," dedi Mürşit. "Hayat dediğin dünya üzerinde bir arayış. İnsan ne aradığını da bilmiyor&nbsp;işin kötüsü.. bulsan da bir bulmasan da. Belki pes etmek&nbsp;en iyisidir."</p>

  <p>Madenci, karısının, onu sonunda bu kasvetli şehre sürükleyen bunalımı kişiliğindeki tutarsızlıklara bağlamakta ısrarlı olduğunu söyledi. Haklıymış aslında, iflah&nbsp;olmaz bir tutarsız olduğunu kendi de biliyormuş. Bu konuda öyle çok tartışmışlar ki, sonunda “Ben kararsız&nbsp;atom çekirdeğiyim,” demiş acı bir alayla. "Doğam böyle.&nbsp;Tehlikeliyim. Benden kurtul."</p>

  <p>Ama karısı başaramamış. Karısını kendisinden kendisi kurtarmak zorunda kalmış.</p>

  <p>Aniden bir rüzgâr esti, kuru asmadan toz yağdı üstlerine, terli yüzlerine yapıştı. Mürşit avucuyla yüzünü sildi.</p>

  <p>"Karını terk ettin yani," dedi. Öldüğünü bilmiyordu henüz.</p>

  <p>Madenci yutkundu. Derin bir suçluluk hissinin boğazında düğümlendiği belli oldu. Bakışları yerinde durmuyordu, kaçışıyordu, kirpikleri huzursuzca kırpışıyordu. Ama Mürşit sormadı. Sormaya hakkı yok. Konuşurken sabahlan bile bulsan, gece konuşmalarının da bir sınırı var. Ruhunu katman katman açarsın, ama çekirdeğinde öyle bir kor vardır ki, kendin bile dokunamazsın.</p>

  <p>Mürşit o gece Madenci’nin anlatmadığı bir şeyin ;ıteşiyle yandığını hissetmişti. Şimdi şaşkınlığını gizleyemeden bakıyordu. O geceden sonra bir daha karısından&nbsp;söz etmeyen Madenci, karısının öldüğünü söylüyordu.&nbsp;Madenci'nin o yaz gecesi söylediği şeyi hatırladı.</p>

  <p>“Demek kopardın," dedi. "Karının tutunduğu ipi.”</p>

  <p>"Çürüktü, kabul etmek istemiyordu."</p>

  <p>Madenci'nin acı bir şey söylemek istiyormuş ama söylemeye hakkı yokmuş gibi baktığını düşündü yine,&nbsp;bir şey var, daha derinde daha acı bir şey var.</p>

  <p>Soracaktı tam.</p>

  <p>O sırada lobide bir gürültü koptu. Mürşit yerinden fırladı, içeri koştu, Madenci de arkasından geldi. Kibar'ın&nbsp;üçüncü kattaki dolaplı odayı verdiği sinirli adam ana avrat küfrederek biriyle yumruklaşıyordu. Sandalyeler&nbsp;devriliyor, soba zangırdıyor, okey taşlarının her biri bir&nbsp;yana uçuyordu. Kibar duvara dayanmış, boş bardaklarla&nbsp;dolu tepsiyi sıkıca tutmuş, kıpırdamadan bakıyordu. Müşteriler kenara çekilmişti, gizlemedikleri bir keyifle kavgayı seyrediyorlardı, kimin kazanacağına dair iddiaya&nbsp;girecekler neredeyse.</p>

  <p>Mürşit müthiş bir yorgunluk hissetti. Bir şey yapmam lazım diye düşündü. Madem bu otelin sahibiyim, madem&nbsp;kapıya kilit vurmadım hâlâ, bir şey yapmam lazım.</p>

  <p>Kalorifer döşetemezdi, çanak anten taktıramazdı, şehrin en eski oteli olan bu viraneyi şehrin en güzel oteli yapamazdı ama hiç değilse bu kavgayı durdurması lazımdı, bir işine yaramaz çünkü bu gürültü, sıkıntısını&nbsp;arttırmaktan başka, bir şey yapmalı ve ortalığı yıkıp döken bu kavga bitmeli. Ama böyle durumlarda ne yapılır?</p>

  <p>Birden Özgür çıktı ortaya, yaşına başına bakmadan kavga edenlerin arasına girdi, ikisini de ayrı yönlere doğru itip kakmaya başladı.</p>

  <p>“Ayıp be ayıp! Koskoca adamlarsınız! Yakışıyor mu?”</p>

  <p>Mürşit bunu hiç beklemiyordu, çok şaşırdı, güleceği geldi: Koskoca adamlarsınız. Yakışıyor mu? Özgür'ün&nbsp;yaşından ne kadar büyük laflar. Kavga eden adamların&nbsp;öfkesi Özgür'e yöneldi. Birden içi titredi. Oğluma dokunacak olurlarsa gebertirim ikisini de. Evladının istikbaliyle oynasa da baba sonuçta, oğlundan vazgeçemez.&nbsp;Oğlundan kızından, karısından vazgeçebilecek olsaydı çoktan geçerdi, öyle veya böyle biterdi bu ıstırap ama olmuyor, vazgeçilemiyor, benliğine kaynaşmışlar.</p>

  <p>Oğlunu korumak için adamlara doğru bir adım attı. Ama ikinci adıma gerek kalmadı. Kavga bitmişti. Özgür&nbsp;kendisine yönelen öfkeli bakışları hiç geri adım atmayarak cevaplamıştı, kavgayı mucizevi bir şekilde bitirmişti.&nbsp;Doya doya bağırıyordu şimdi.</p>

  <p>“Böyle yapacaksanız gidin kardeşim. Gidin Beyazıt'ın otelinde kapışın. Burayı yol geçen hanı mı zannettiniz?"</p>

  <p>Koskoca adamlar Özgür’e şöyle bir baktılar, sonra üstlerini başlarını düzelttiler, nefesleri yatıştı. Homurdanmayla mırıldanma arası sesler. Mürşit hayretle oğluna baktı. Özgür’ün boyu uzamış sanki, tek tük sakallan&nbsp;çoğalmış, kararmış. İçinden tanıdığı bir duygu geçti, eski&nbsp;bir hayranlık: Oğlum aynı babam gibi, her zaman olması&nbsp;gerektiği yerde oluyor, yapılması gerekeni yapıyor. On&nbsp;dokuz yaşındaki oğlu iki katı yaşındaki adamlara ayar veriyordu. Cümleler nasıl da rahatça çıkıyordu ağzından,&nbsp;öfkesi ne kadar doğal.</p>

  <p>İki kavgacıdan sonra gelen çıktı gitti. Öbürü sözde sakinleşmeye çalışır gibi dikiliyordu. Kibar boşları ocağa&nbsp;götürdü, geri geldi. Kavga erken bittiği için hayal kırıklığına uğrayan müşterilerle birlikte devrilen sandalyeleri&nbsp;kaldırdı. Mürşit lobiyi dolduran bu ezik adamlar gibi kenardan ortalıktaki harekete baktı, kendinde bir şeyin yanlış gittiğine dair hep aynı hisse kapıldı yine, kendini bildi&nbsp;hileli peşini bırakmayan his.</p>

  <p>Kör kavgayı duymuş, aşağı inmiş, tertemiz pijamalarının üstüne kalınca bir hırka giymiş, çıplak ayaklarında deri terlikler. Kibar’ı kolundan tuttu.</p>

  <p>"Ne olmuş?"</p>

  <p>"Takışmışlar," dedi Kibar. Körün görmediğini unutarak sinirli adamı işaret etti. “Aha bu, ben bununla aynı otelde kalmam demiş, çıkmış buraya gelmiş. Öbürü de&nbsp;vay sen beni yönetmene nasıl şikâyet edersin diye..’ ’</p>

  <p>Kör görüyormuş gibi Kibar'ı dinledi.</p>

  <p>Sesler uğuldadı, dağıldı. Özgür zafer kazanmış, müşterilerle konuşuyor.</p>

  <p>"Çakacaktım ikisine de birer tokat.. Dingonun ahırı mı burası? Milletin huzurunu bozmaya ne hakları var?"</p>

  <p>Yaşlı başlı müşterilerde bir takdir, bir övgü.</p>

  <p>Mürşit hâlâ şaşkındı. İçine düştükleri boşlukta acı hikâyeler dönüp dururken gerçek dünya ansızın sardı&nbsp;onu. Oğlu birden büyüdü, adam oldu, her cümleyle&nbsp;daha bir olgunlaşıyor. Şükran haklı mı? Özgür erken mi&nbsp;olgunlaştı? Mürşit’in oluşmadan çürüme dediği şey oğlunun hayatı babasından daha başka anlaması olabilir&nbsp;mi? İlk kez oğlunun sandığı kadar basit fikirli olmadığını&nbsp;düşündü.</p>

  <p>Rakının başına döneceklerdi ama Madenci'nin yüzüne bir yorgunluk çökmüştü.</p>

  <p>"Ben yatayım en iyisi,” dedi.</p>

  <p>Mürşit bu gece kaldığımız yerden devam edemeyiz artık diye düşündü. Bu gece bir şeyler değişti. Daha sonra devam ederiz. Aşktan, kibirden, nankörlükten, günahlarımızdan bahsederiz. Geceler niye var? Geceler sorular ve cevaplar, günahlar ve itiraflar için var.</p>

  <p>Madenci odasına çıktı. Mürşit eve gitti. Şükran televizyon seyrediyordu, elinde bir dantel. Şükran’ı böyle ayaklarını altına almış, yumuşak, sıcak, içini ısıtan bir&nbsp;bakışla görünce ilaçlı sudaki cenin ayağını kıpırdattı.</p>

  <p>“Mürşit? Erken geldin bu akşam. Hasta mısın yoksa?"</p>

  <p>Aklından Şükran'ı sevdiği günler geçti, içinde aşk parçacıkları olan günler. Doğayı sever gibi ya da sıradan&nbsp;ve güzel şeyleri sever gibi sevdiği günler. Bu hayat, hiçbirimize iyi ki yaşadım dedirtmeyen bu hayat senin suçun&nbsp;değil Şükran. Ama benim suçum da değil. Benim bu hayata tabiatım müsait değildi, seninle aşka uygun biri değildim, ne yapalım? Aşkı aramak altın aramaya benziyor&nbsp;Şükran, çok yorucu. Toprağı kazacaksın, kayaları kıracaksın, toz edeceksin, eleyeceksin, bakacaksın var mı yok&nbsp;mu, varsa bulacaksın, eriteceksin, parlak parçacıkları birleştireceksin, aşk yapacaksın, zor.</p>

  <p>Erkut' tan aldığı kitabı açtı, bir satır bile okuyamadan uyudu. Sabah uyandığında canı yağda yumurta istiyordu.</p>
</body>
</html>
