<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <p class="p13"><img src="../Images/img2.png" width="46" height="40" alt="img2.png"/></p>

  <h3><p class="p14"><span class="t5">9</span></p></h3>

  <p class="p1">Falk bir ormanın derinlikleri kadar sessiz ve loş bir yerdeydi. Güçsüzdü, uzun süre yarı uykulu yarı uyanık bir halde yattı. Sık sık daha önceki, daha derin uykularından birinde gördüğü bir düşü görüyor ya da anımsıyordu. Sonra tekrar uyudu ve loş, yeşil ışığın ve sessizliğin içinde uyandı.</p>

  <p>Yanında bir hareket oldu. Başını çevirip ona baktığında karşısında genç bir adam, bir yabancı gördü.</p>

  <p>“Sen kimsin?”</p>

  <p>“Har Orry’yim.”</p>

  <p>Bu ad uykulu zihninin içine suya düşen bir taş gibi düştü, sonra kayboldu. Geride yalnızca çemberler halinde yavaş yavaş genişleyen dalgalar kalmıştı; sonunda en dıştaki çember kıyıya çarptı ve koptu. Orry. Har Weden’in oğlu, yolculardan biri, bir oğlan, kış doğumlu bir çocuk.</p>

  <p>Uyku havuzunun durgun yüzeyi dalgalanmıştı. Tekrar derinlere dalma isteğiyle gözlerini kapattı.</p>

  <p>“Bir düş gördüm.” diye mırıldandı gözlerini açmadan. “Bir sürü düş gördüm...”</p>

  <p>Tekrar uyandı ve ürkek, kararsız, çocuksu yüze baktı. Bu, Weden’in oğlu Orry’di: Eğer yolculuğu tamamlayabilselerdi, Orry’nin beş ya da altı dünya yılı sonraki görüntüsüydü.</p>

  <p>Unuttuğu şey neydi?</p>

  <p>“Burası neresi?” diye sordu.</p>

  <p>“Lütfen yatın prech Ramarren. Konuşmayın. Lütfen yatın.”</p>

  <p>“Bana ne oldu?” Başı dönünce oğlanın dediğini yapıp tekrar sırtüstü yattı. Dudak ve dil kasları da dahil olmak üzere, vücudundaki hiçbir kas ona tam olarak itaat etmiyordu; bunun nedeni güçsüzlüğünden çok kendi bedeni üzerindeki kontrolünü kaybetmiş olmasıydı. İradesini kullanarak elini kaldırabiliyordu, ama sanki başka birinin elini kaldırır gibiydi.</p>

  <p>Başka birinin eli... Elini ve kolunu uzun uzun inceledi. Cildi garip bir biçimde koyulaşmıştı. Ön kolundan bileğine doğru uzanan bölgede, sanki bir iğnenin ucuyla çizilmiş gibi birbirine paralel bir dizi mavi çizgi vardı. Çok uzun bir süre yolculuk merkezinin laboratuvarlarında ya da Wegest’teki meclisin ve sarayların salonlarında değil, açık bir arazide yaşamış gibi el ayasının derisi bile sertleşmiş ve koyulaşmıştı.</p>

  <p>Çevresine baktı. İçinde bulunduğu oda penceresizdi; ama yeşil duvarlardan içeriye güneş ışığı giriyor ve dışarısı görünüyordu.</p>

  <p>“Bir kaza oldu.” dedi sonunda. “Dünyaya inerken ya da... Ama biz o yolculuğu yaptık. Evet, yaptık. Yoksa düş mü görüyordum?”</p>

  <p>“Hayır prech Ramarren. Yolculuğu yaptık.”</p>

  <p>Tekrar sessizlik oldu. “Yolculuğu sanki bir gece, çok uzun bir gece sürmüş gibi anımsıyorum. Ama sen çocukluktan çıkmış, neredeyse bir erkek olmuşsun. Demek ki yolculuk sandığımdan çok daha uzun sürmüş.”</p>

  <p>“Hayır... Beni yaşlandıran yolculuk değildi...” Orry sustu.</p>

  <p>“Diğerleri nerede?”</p>

  <p>“Kayboldular.”</p>

  <p>“Öldüler mi? Benimle açık konuş vesprech Orry.”</p>

  <p>“Ölmüş olabilirler prech Ramarren.”</p>

  <p>“Biz neredeyiz?”</p>

  <p>“Lütfen, artık dinlenin...”</p>

  <p>“Yanıt ver.”</p>

  <p>“Dünya gazegeninde, Es Toch adındaki kentte bir odadayız.” dedi Orry, ona itaat ederek; ama sonra dayanamayarak patladı: “Bunu bilmiyor musunuz? Anımsamıyor musunuz, hiçbir şey anımsamıyor musunuz? Bu, eskisinden de kötü...”</p>

  <p>“Dünyayı nasıl anımsayabilirim.” diye fısıldadı Ramarren.</p>

  <p>“Benden... benden size bir şey söylememi istemiştiniz: <i>Kitabın ilk sayfasını oku</i>.”</p>

  <p>Ramarren oğlanın kekeleyerek söylediklerine aldırmadı. Yolunda gitmeyen bir şeyler olduğunu ve anımsayamadığı bir zaman dilimi yaşadığını artık anlamıştı. Ama vücudundaki garip güçsüzlüğü yenene kadar yapabileceği hiçbir şey yoktu ve kendini daha iyi hissedinceye kadar sessiz kalmaya karar verdi. Bulanık zihninde Beşinci Düzey İç Konuşmalar’ın bir kısmını gözden geçirdi; biraz sakinleştikten sonra uyudu.</p>

  <p>Bir kez daha karmaşık ve ürkütücü, ama yaşlı bir ormanın karanlığını aydınlatan güneş ışınları kadar tatlı düşlerin içine dalmıştı. Uykusu derinleştikçe bu düşler kayboldu ve geride yalnızca canlı bir anı kaldı: Kente kadar eşlik etmek için kanadın arkasında babasını bekliyordu. Charn’ın dağlarındaki ormanlar artık ölmek üzere olan çıplak ve yaşlı ağaçlarla doluydu; hava ılık, durgun ve temizdi. Ufak tefek, yaşlı, ama dinç bir adam olan babası Agad Karsen, tören üniformasını giyip miğferini takmış, elinde plaketi ve yanında kızıyla çimenlerin üzerinde ona doğru yürüyordu. Adam kızına ilk talibiyle ilgili şakalar yapıyor ve gülüyordu. “O adama dikkat et Parth, eğer ona yüz verirsen, sana acımasızca kur yapmaya başlayacaktır.” Çok uzun bir süre önce, gençliğinin uzun ve altın renkli sonbaharında söylenen bu sözcükler ve kızkardeşinin kahkahası kulaklarında çınlıyordu. Kızkardeşi, küçük kızkardeşi, sevgili Arnan... Babası ona nasıl hitap etmişti? Kendi adıyla değil, başka bir adla, başka bir ad...</p>

  <p>Ramarren uyandı. Büyük bir çaba harcayarak oturdu; hâlâ şaşkındı ve tüm vücudu titriyordu, ama artık kendine gelmişti. Bir an için kendini yabancı bir bedende uyanan, yolunu şaşırmış, kayıp bir hayalet gibi hissetti.</p>

  <p>Böyle hissetmesi çok doğaldı. O, Charn’ın zirveleri karlarla kaplı Tek Dağı’nın eteklerindeki kırların ortasındaki taş evde doğan Agad Ramarren’di; sonbahar doğumluydu, bu nedenle tüm yaşantısı boyunca yalnızca sonbaharı ve kışı görmüştü. İlkbaharı hiç yaşamamıştı, belki de hiçbir zaman yaşayamayacaktı. Gemileri <i>Alterra</i>, dünyaya yapacağı yolculuğa ilkbaharın birinci gününde çıkmıştı. O uzun kış ve sonbahar erkekliği, delikanlılığı ve çocukluğu, kaynağına doğru akan bir ırmak gibi, bütün canlılığıyla kesintisiz olarak geriye doğru uzanıyordu.</p>

  <p>Orry odadan çıkmıştı. Yüksek sesle, “Orry!” diye seslendi. Artık kendisinin, yol arkadaşlarının ve Alterra’nın başına neler geldiğini öğrenmeye hazırdı. Ama oğlandan bir karşılık gelmedi. Oda yalnızca penceresiz değil, aynı zamanda da kapısızdı. Oğlanı sözsüz iletişimle çağırmayı düşündü; ama Orry’nin zihninin hâlâ kendisininkine ayarlı olup olmadığını bilmiyordu. Kendi beyni büyük bir olasılıkla hasar görmüş ya da kurcalanmıştı; bu nedenle onları orada zorla mı yoksa kendi istekleriyle mi tuttuklarını öğrenene kadar çok dikkatli olması ve diğer zihinlerle iletişim kurmaması gerekiyordu.</p>

  <p>Ayağa kalktı, bir an için başı dönmüş ve ensesine şiddetli bir ağrı saplanmıştı; üzerindeki yabancı giysileri ve içinde bulunduğu garip odayı inceleyerek ve kaslarını hareketlendirmeye çalışarak bir duvardan diğerine birkaç kez yürüdü. Odada çok mobilya vardı; yatak, masalar ve oturma yerleri, hepsi de ince, uzun bacaklıydı. Yarı saydam, bulanık yeşil duvarlar, oval bir kapıyı ve onun yarısı büyüklüğündeki bir aynayı gizleyen göz aldatıcı ve ayırıcı desenlerle doluydu. Aynanın karşısında durdu ve bir süre kendine baktı. Zayıflamış, cildi koyulaşmış, belki biraz da yaşlanmıştı; bundan pek emin değildi. Kendi görüntüsüne bakarken, ürkek ve sıkılgan bir hali vardı. Neden bu kadar huzursuzdu, neden hiçbir şeyin üzerinde uzun süre dikkatini toplayamıyordu? Neler olmuş ve neler yitirilmişti? Geri döndü ve yeniden odayı incelemeye başladı. Çevresi çeşitli anlaşılmaz cisimlerle doluydu, bunlardan ikisini tanıyordu, ama ayrıntıları ona yabancıydı: masanın üzerindeki bardak ve onun yanındaki kitap. Kitabı eline aldı. Bir an zihninde Orry’nin söylediği bir şey belirdi, ama sonra tekrar silindi. Kitabın adı anlamsızdı; ama Kitaplar Dili’nin alfabesine uygun bir dilde yazılmıştı. Onu açtı ve gözden geçirdi. Sol taraftaki sayfalar el yazısıyla yazılmış, son derece karmaşık desen sütunlarıyla doluydu; bunların geliştirilmiş bir stenografi türü, ideogram ya da kutsal semboller olabileceğini düşündü. Sağdaki sayfalar da el yazısıyla, kitaplardaki harflere benzeyen harflerle, Galaktika dilinde yazılmıştı. Bu, bir şifre kitabı mıydı? Ama daha birkaç sözcük okumasına fırsat kalmadan, oval kapı açıldı ve içeriye biri girdi: bir kadın.</p>

  <p>Ramarren büyük bir merakla başını kaldırdı, gafil avlanmıştı, ama korkmuyordu; kendini çok savunmasız hissettiği ve bunu karşısındakine belli etmek istemediği için, kendi aşamasının ve arleshinin ona kazandırdığı otoriter tavırla kadına dik dik baktı. Bundan etkilenmeyen kadın da aynı şeyi yaptı. Bir süre sessizce öyle durdular.</p>

  <p>Güzel ve zarifti; üzerinde çok süslü bir giysi vardı; saçları ya ağarmıştı ya da kırmızıya boyanmıştı. Gözleri, Eski Kentteki Lig Salonu’nun duvarlarını süsleyen fresklerdeki yüzlerin gözleri gibiydi; oval biçimli göz aklarının ortasında koyu renkli daireler vardı. Kentler kuran, göçmenlerle savaşan, yıldızları izleyen esmer tenli insanlara benziyordu: sömürgeciler, Alterra’nın dünyalıları..</p>

  <p>Ramarren artık yolculuğunu yaptığından ve dünyada olduğundan emindi. Gururu ve kendini savunmayı bir kenara bırakıp onun karşısında diz çöktü. Onun ve onu sekiz yüz yirmi beş trilyon millik bir hiçliğe gönderen insanlar için bu kadın zamanın, anıların ve unutulanların kutsallaştırdığı bir ırktan geliyordu. Kadın tek başına onun önünde duruyordu; o, insan ırkına aitti ve Ramarren’e o ırkın gözleriyle bakıyordu; Ramarren, onun tarihine, söylencelerine ve atalarının yaşadığı sürgün hayatına duyduğu saygıyla diz çökerken başını öne eğmişti.</p>

  <p>Ayağa kalktı, Keshaklıların yaptığı gibi ellerini havaya uzatarak ona selam verdi ve kadın onunla konuşmaya başladı. Konuşması Ramarren’i çok garip bir biçimde etkilemişti; daha önce hiç görmediği halde, onun sesi kulağına çok tanıdık geliyordu ve konuştuğu dili hiç bilmediği halde ağzından çıkan her sözcüğü anlıyordu. Bu, onu önce korkuttu; kadının kendisiyle zihinsel koruma mekanizmalarını yıkabilecek bir tür sözsüz iletişim kurduğundan kuşkulanmıştı; ama sonra Kitapların Dili Galaktika konuştuğu için onu anlayabildiğinin farkına vardı. Onu yanıltan kadının şivesi ve konuşmasındaki akıcılık olmuştu.</p>

  <p>Soğuk ve ruhsuz bir sesle hızlı hızlı konuşarak birkaç cümle söylemişti: Ramarren, onun, “... olduğumu biliyor musun?” dediğini duydu. “Şimdi söyle bana, hangimiz yalancı ve vefasızız? Ben o sonsuz yolda senin yanında yürüdüm, yüzlerce gece seninle yattım, ama şimdi sen benim adımı bile bilmiyorsun. Değil mi Falk? Benim adımı biliyor musun? Kendi adını biliyor musun?”</p>

  <p>“Ben Agad Ramarren’im.” dedi, ama kendi sesi ve duyduğu adı kulağına çok tuhaf gelmişti.</p>

  <p>“Bunu sana kim söyledi? Sen Falk’sın. Falk adında bir adam tanıyor musun? Senin bedeninde o vardı. Ken Kenyek ve Kradgy bana bu adı söylememi yasakladılar; ama ben onlara itaat etmedim, çünkü onların oyunlarını oynamaktan bıktım. Artık kendi oyunlarımı oynamak istiyorum. Adını anımsamıyor musun Falk? Falk, Falk, adını anımsamıyor musun? Ah, sen hâlâ eskisi kadar aptalsın, tıpkı karaya vurmuş bir balık gibisin!”</p>

  <p>Ramarren bakışlarını ondan indirdi. Karşısındaki insanın gözlerinin içine bakmak Werelliler için çok duygusal bir davranıştı, ama tabular ve törelerle buna çok katı bir kısıtlama getirilmişti. Kendi içindeki tepkiler çok şiddetli olmakla birlikte, kadının söylediklerine verdiği tek tepki bu olmuştu. Çünkü kadına uyarıcı bir ilaç verildiği belli oluyordu; insan ırkının bu alışkanlığı hiç hoşuna gitmiyordu; ama çok iyi eğitilmiş algılama yeteneği sayesinde bunu hemen anlamıştı. Ayrıca, kadının söylediklerini anlayıp anlamadığından da emin değildi, neden söz ettiği hakkında hiçbir fikri yoktu, saldırgan bir insan olduğu ve oraya kendisine zarar vermek amacıyla geldiği belli oluyordu. Kadının saldırganlığı çok etkili olmuştu. Hiçbir şey anlayamamasına karşın, onun alaylı sözleri ve sürekli tekrarladığı o ad Ramarren’i tedirgin etmiş, sarsmış ve korkutmuştu.</p>

  <p>Kadın istemediği sürece bir daha onun gözlerine bakmayacağını belirtmek amacıyla hafifçe yan döndü ve halkının koloninin eski kitaplarından öğrendiği eski dili kullanarak yumuşak bir sesle, “Sen insan ırkından mısın, yoksa düşman mısın?” diye sordu.</p>

  <p>Kadın kendini zorlayarak alaycı bir biçimde güldü: “Ben her ikisiyim Falk. Düşman diye bir şey yok ve ben onlar için çalışıyorum. Dinle, Abundibot’a adının Falk olduğunu söyle. Bunu Ken Kenyek’e de söyle. Bütün efendilere adının Falk olduğunu söyle. Bu, eminim ki onların canını fazlasıyla sıkacaktır Falk.”</p>

  <p>“Yeter artık!”</p>

  <p>Sesi daha önceki gibi yumuşaktı, ama tüm otoritesiyle konuşmuştu; kadının ağzı açık kalmış, ona bakıyordu. Tekrar konuştuğunda, titrek bir sesle, yalvarırcasına o adı bir kez daha söyledi. Acınacak bir haldeydi, ama Ramarren ona bir karşılık vermedi. Kadın çılgın gibiydi ve onunla iletişim kurmak için henüz kendini çok hazırlıksız ve savunmasız hissediyordu. Onunla daha fazla konuşamazdı; ondan uzaklaşarak içine kapandı, kadının varlığı ve sesi artık ikinci planda kalmıştı. Çok sarsılmıştı ve kendini toparlamak zorundaydı; ona ne olduğunu anlayamadığı bir şey yapmışlardı; ilaç vermemişlerdi, en azından bildiği ilaçlardan birini vermemişlerdi ama onda, yedinci aşamanın katı disiplininin neden olabileceği değişimlerden bile daha kötü bir değişim ve dengesizlik yaratmışlardı. Ve ona çok az süre tanımışlardı. Arkasındaki ses öfkeli bir çığlığa dönüştü. Ramarren bunun ardından gelecek patlamayı ve odada üçüncü bir kişinin varlığını hissetti. Hemen arkasını döndü; kadın büyük bir olasılıkla bir silah olarak kullandığı o garip giysinin içinden çıkmış, donmuş bir halde kapının girişindeki uzun boylu adama bakıyordu.</p>

  <p>Hiçbir şey konuşulmadı; ama yeni gelen, kadına, Ramarren’i bile ürküten sert bir tonda telepatik bir emir verdi. Silah yere düştü ve kadın insanın içine işleyen tiz bir ses çıkarıp, zihinsel emrin yok edici etkisinden kaçmaya çalışırcasına koşarak odadan çıktı. Bulanık gölgesi, kısa bir süre için duvarda dalgalandı, sonra kayboldu.</p>

  <p>Uzun boylu adam çevresi beyaza boyanmış gözlerini Ramarren’e çevirdi ve sözsüz olarak ona sordu: “Siz kimsiniz?”</p>

  <p>Ramarren kibarca, “Agad Ramarren.” dedi, ama daha fazlasını yapmadı, onun önünde eğilmedi. İşler düşündüğünden de kötü gidiyordu. Bu insanlar kimdi? Az önce tanık olduğu olay bir şiddet, zorbalık ve delilik gösterisinden başka hiçbir şey değildi; onlara güvenmesi ya da saygı göstermesi söz konusu bile olamazdı.</p>

  <p>Uzun boylu adam sert ve ciddi yüzünde hafif bir gülümsemeyle birkaç adım öne geldi ve saygılı bir sesle Kitapların Dili’nde konuştu: “Ben Pelleu Abundibot’um. Dünyaya hoş geldiniz akrabamız, uzun sürgünün oğlu, Yitik Koloni’nin habercisi!”</p>

  <p>Bunun üzerine Ramarren hafifçe başını eğdi, kısa bir sessizlikten sonra, “Anladığım kadarıyla ben bir süredir dünyadayım; vücudumda bazı değişiklikler var ve o kadını kendime düşman etmişim.” dedi. “Bana bunların nasıl olduğunu ve yol arkadaşlarımın nasıl kaybolduğunu söyler misiniz? İsterseniz sözsüz iletişim kurabilirsiniz; Galaktika dilini sizin kadar iyi kullanamıyorum.”</p>

  <p>“Prech Ramarren” dedi adam, bunu Orry’den öğrenmiş ve ona saygı duyduğunu göstermek için söylemiş olmalıydı; ama prechnoye ilişkileri hakkında hiçbir fikri olmadığı belliydi. “Önce, sözlü konuştuğum için beni bağışlayın. Biz çok gerekli olmadığı sürece sözsüz iletişim kurmayız. O yaratık, yasaya karşı çıkan o deli hizmetçi sizi rahatsız ettiği için çok üzgünüm. Sorularınızın hepsine yanıt vereceğim. Kısaca söylemek gerekirse, bu, mutlu bir sonu olan mutsuz bir masaldı. Geminiz <i>Alterra</i> dünyaya inerken düşmanlarımızın, yasaya karşı gelen asilerin saldırısına uğradı. Nöbetçi gemimiz yetişemeden, halkınızdan iki kişiyi, belki de daha fazlasını <i>Alterra</i>’dan alıp küçük hava taşıtlarına bindirerek kaçırdılar. Biz oraya gittiğimizde, <i>Alterra</i>’yı içindekilerle birlikte yok etmişlerdi ve hava taşıtları gözden kaybolmak üzereydi. Har Orry’yi bindirdikleri hava taşıtını yakaladık, ama sizi götürmüşlerdi. Bunu hangi amaçla yaptıklarını bilmiyorum. Sizi öldürmediler, ama belleğinizi tamamen sildiler, sonra da vahşi bir ormanda ölüme terk ettiler. Hayatta kalmayı başardınız ve ormandaki barbarların yanına sığındınız. Ama araştırmacılarımız sonunda izinizi buldular, sizi buraya getirdiler ve parahipnotik yöntemlerle size belleğinizi tekrar kazandırmayı başardık. Bütün yapabileceğimiz buydu, fazla bir şey yapmış sayılmayız, ama elimizden başka bir şey gelmezdi.”</p>

  <p>Ramarren dikkatle dinliyordu. Duydukları onu çok sarsmıştı ve duygularını saklamaya çalışmadı; ama bu arada içinde garip bir huzursuzluk belirmiş ve kuşkuya düşmüştü; bunu adama belli etmedi. Uzun boylu adam, çok kısa bir süre için bile olsa onunla zihinsel konuşma yapmıştı ve zihinleri belli bir ölçüye kadar birbirine açılmıştı. Ama ondan sonra Abundibot, telepatik gönderimi tamamen kesmiş ve zihnini ona kapatmıştı; çok duyarlı ve çok iyi eğitilmiş olan Ramarren, onun söyledikleriyle taban tabana zıt, belli belirsiz bir uyarı alıyordu; adamda ya bir kişilik bölünmesi vardı ya da yalan söylüyordu. Yoksa kendisinde mi bir uyumsuzluk vardı? Parahipnozdan sonra bu olabilirdi. Empatik alıcıları artık güvenilirliğini yitirmiş miydi?</p>

  <p>Bir süre o yabancı gözlere baktıktan sonra, “Bu ne zaman oldu?” diye sordu.</p>

  <p>“Altı dünya yılı önce prech Ramarren.”</p>

  <p>Bir dünya yılı yaklaşık bir ay evresi kadardı. “Çok uzun bir süre.” dedi. Bunu kabullenememişti. Dostları, yol arkadaşları çok uzun bir süre önce ölmüş ve dünyada yalnız kalmıştı.</p>

  <p>“Altı yıl mı?”</p>

  <p>“O yıllardan hiçbir şey anımsamıyor musunuz?”</p>

  <p>“Hayır.”</p>

  <p>“Size gerçek belleğinizi ve kişiliğinizi kazandırabilmek için, o döneme ait geçici belleğinizi silmek zorunda kaldık. Ömrünüzün altı yılını yitirmeniz bizi gerçekten çok üzüyor. Ama bunlar güzel ve sağlıklı anılar değildi. Yasaları tanımayan vahşiler sizi kendilerinden bile daha vahşi bir yaratığa dönüştürmüşlerdi. Bunları anımsayamadığınıza sevindim prech Ramarren.”</p>

  <p>Yalnızca sevinmekle kalmamıştı, mutluluktan havaya uçuyordu. Bu adamın empatik yeteneği ya da eğitimi çok kısıtlı olmalıydı, yoksa düşüncelerini daha iyi gizleyebilirdi; zihinsel korumasında çatlaklar vardı. Abundibot’un söylediklerini yalanlayan ya da bulanıklaştıran bu zihinsel algılamalar, dikkatini giderek daha fazla dağıtmaya başlamıştı; kendi zihinsel bütünlüğüne hâlâ kavuşamamıştı, fiziksel tepkileri de yavaş ve değişkendi, adama karşılık vermek için düşüncelerini toplamakta zorluk çekiyordu. Anılar... nasıl olur da yaşadığı o altı yılın bir anını bile anımsayamazdı? Işık hızındaki gemisinin Werel’den dünyaya gelmesi yüz kırk yıl sürmüştü ve yolculuğun yalnızca bir anını, o korkunç sonu anımsıyordu.. Deli kadın ona nasıl hitap etmişti, kin ve öfke dolu sesiyle bağırarak söylediği ad neydi?</p>

  <p>“Bu altı yıl boyunca benim adım neydi?”</p>

  <p>“Adınız mı? Yerlilerin size ne ad taktığını mı soruyorsunuz prech Ramarren? Bundan pek emin değilim. Size bir ad taktıklarını sanmıyorum...”</p>

  <p>Falk, ona Falk demişti, Falk. Kelshak dilindeki bu sözcüğü Galaktikaca diline çevirdi ve “Dostum.” dedi, “sizi daha yakından tanımak istiyorum. Ama anlattıklarınız çok canımı sıktı. Lütfen beni biraz yalnız bırakır mısınız?”</p>

  <p>“Elbette, elbette prech Ramarren. Genç dostumuz Orry yanınıza gelmek için sabırsızlanıyor, onu size göndereyim mi?” Ama isteğinin kabul edildiğini gören Ramarren, zihnini ona kapatmıştı ve adamın son söylediklerini bir gürültü olarak duydu.</p>

  <p>“Sizden öğreneceğimiz çok şey var, bunları öğrenebilmek için sabırsızlıkla iyileşmenizi beliyoruz.” Bir sessizlik oldu, sonra bir gürültü daha duydu: “Hizmetçilerimiz size hizmet edebilmek için bekliyorlar; yiyecek ya da içecek bir şeye veya bir arkadaşa ihtiyacınız olursa, kapıya gidip bunu onlara söyleyin.” Tekrar sessizlik oldu ve sonunda saygısız varlık odadan çıktı.</p>

  <p>Ramarren onun arkasından herhangi bir yorumda bulunmadı. Bu garip ev sahiplerini düşünemeyecek kadar kendi derdine dalmıştı. Zihninde hızla artan karmaşa onu bir bunalımın eşiğine getirmek üzereydi. Yüzleşmeye dayanamayacağı bir şeye doğru itildiğini hissediyor ve bunun ne olduğunu öğrenebilmek için şiddetli bir arzu duyuyordu. Yedinci aşama eğitimindeki en kötü günleri, duygularını ve kişiliğini parçalayarak kendisini çok kontrollü bir biçimde ruhsal bunalıma soktuğu günlerdi; ama şimdi hiçbir şey onun kontrolü altında değildi. Yoksa onun kontrolü altında mıydı? Bunu o mu yapıyordu, kendini zorla bir bunalıma mı sokuyordu? Ya kendini zorluyordu ya da başkaları tarafından zorlanıyordu, ama o kimdi? Öldürülmüş, sonra tekrar hayata döndürülmüştü. Ölüm neydi, anımsayamadığı o ölüm neydi?</p>

  <p>İçinde yükselen korkuyu yenebilmek amacıyla, ilk öğrendiği meditasyon yöntemlerinden biri olan, kişinin kendi dünyasını yeniden kurabilmesi için tüm dikkatini tek bir cisim üzerinde yoğunlaştırması yöntemini anımsayarak ilgisini çekebilecek bir cisim aramaya başladı. Ama çevresindeki her şey ona yabancı, aldatıcı ve uzaktı; ayaklarının altındaki zemin kasvetli bir sis tabakasıydı. Kendisini anımsayamadığı o adla çağıran kadın içeri girdiğinde elinde bir kitap vardı. O adı yine unutmuştu. Kitap; onu elinde tutmuştu, o gerçekti, oradaydı. Kitabı büyük bir dikkatle aldı ve rastgele bir sayfa açtı. Güzel, ama anlamsız şekillerle dolu sütunlara, Birinci Konuşma’da öğrendiği harflere benzer harflerle yazılmış anlaşılmaz yazılara baktı. Onlara bakıyor, ama okuyamıyordu, ilk sayfada anlamını bilmediği bir sözcük gözüne takıldı:</p>

  <p class="p16"><i>Yol.</i></p>

  <p class="p2">Gözlerini kitaptan onu tutan eline çevirdi. Yabancı bir güneş altında yanmış ve yaralanmış bu el kimin eliydi? Kimin eliydi?</p>

  <p class="p16"><i>Gidilebilecek Yol</i></p>

  <p><i>sonsuz Yol değildir.</i></p>

  <p><i>Takılabilecek Ad...</i></p>

  <p class="p2">Adı anımsayamadı; kitabı okumayacaktı. Bu sözcükleri bir düşte, çok uzun bir uykuda, ölümünde okumuştu.</p>

  <p class="p16"><i>Takılabilecek ad</i></p>

  <p><i>ölümsüz Ad değildir.</i></p>

  <p class="p2">Bununla birlikte, düş yükselen bir dalga gibi onu aştı ve patladı.</p>

  <p>O, Falk’tı, Ramarren’di. O, aptal ve bilge adamdı. İki kez doğmuş bir adamdı.</p>

  <p class="p2">O ilk güzel saatlerde kimi zaman bir benliğini, kimi zaman da diğerini bulabilmek için yalvardı, dua etti. Acı içinde kendi ana dilinde bir çığlık attı, ama ağzından çıkan sözcükleri anlayamadı; bu, çok korkunç bir şeydi; çığlığı atan Ramarren, anlayamayan Falk’tı.</p>

  <p>O korkunç anda ilk kez bir denge noktası buldu ve çok kısa bir süre için yalnızca <i>kendisi</i> oldu. Sonra kendini tekrar kaybetti, ama şimdi kendinde bir sonraki uyum anını bekleyebilecek gücü bulabiliyordu. Uyum: O Ramarren’ken belli bir fikre ve disipline sarılıyordu; onu delirmenin eşiğine gelmekten belki de Kelshak öğretisindeki ustalığı kurtarmıştı. Ama kafasının içindeki iki ayrı belleğin ve kişiliğin bütünlüğü ve dengesi yoktu, en azından şimdilik yoktu; ikisinin arasında gidip gelmesi, birinin iyiliği için diğerini silmesi, sonra tekrar öbür tarafa geçmesi gerekiyordu. İki ayrı insan olduğu ve aynı anda iki bedene birden sahip olduğu sanrısına kapılmıştı; kımıldamakta güçlük çekiyordu. Çok yorgun olduğu halde uyuyamıyordu; uykunun onu büsbütün güçsüzleştirmesinden korkuyordu.</p>

  <p>Gece olmuştu ve tek başınaydı. <i>Kendilerimle</i> baş başayım, diye düşündü Falk. Bu sıkıntılı durum için hazırlıklı olan Falk, başlangıçta daha güçlüydü. Aralarındaki konuşmayı ilk başlatan da oydu: <i>Biraz uyumak istiyorum Ramarren</i>, dedi. Ramarren bu sözcükleri bir zihinsel konuşma olarak algıladı ve aynı şekilde yanıt verdi: <i>Ben uyumaktan korkuyorum</i>, dedi, sonra biraz duraksadı, Falk’ın düşlerini zihnindeki gölgeler ve yankılar kadar iyi biliyordu.</p>

  <p>En kötü saatlerini atlattı; güneş, ışınlarını odasının yeşil duvarlarından içeriye göndererek doğarken korkusunu yenmiş ve her iki benlik üzerinde de üstünlük sağlamaya başlamıştı.</p>

  <p>Falk, çok zeki bir beynin, Ramarren’in beyninin kullanılmayan alanları ve kullanılmayan sayısız hücreleriyle bilinçli bir varlığa dönüşmüştü. Bazı motor fonksiyonlarda ve uyarıların algılanmasında bozukluklar olmakla birlikte, temel motor fonksiyonlar ve duyu yolları hiçbir zaman tamamen bastırılmamış ve hepsi en başından beri bu iki ayrı kişilik arasında paylaşılmıştı. Aynı cismi Falk olarak baktığında farklı, Ramarren olarak baktığında daha farklı görüyordu. Bu durum ileride algılamasını ve zekâsını çok artırabilirdi, ama şu anda onda yalnızca baş dönmesine kadar varan bir karmaşa yaratıyordu. Duyguları birbirine karışmıştı ve bunlar zaman zaman birbirleriyle çatışıyordu. Falk’ın anıları da Ramarren’inkiler gibi onun ömrünü oluşturuyor ve Ramarren’e hiçbir öncelik tanımaksızın onunkilerle birlikte aynı anda ortaya çıkıyordu. Ramarren, bilinçli olarak var olmadığı bir zaman dilimini kabullenmekte zorluk çekiyordu. On gün önce neredeydi? Katır sırtında dünyanın karlı dağlarındaydı. Falk bunu biliyordu; ama Ramarren yalnızca karısını Werel’in yeşil düzlüklerinde bıraktığını ve buraya geldiğini anımsayabiliyordu... Ramarren’in dünyayla ilgili tahminleri sık sık Falk’ın bildikleriyle çatışıyordu; Falk’ın Werel hakkında hiçbir şey bilmemesiyse, Ramarren’in kendisini onun üzerinde bir zafer kazanmış gibi hissetmesine neden oluyordu. Ama bu çatışmada bile onu birleşmeye, uzlaşmaya iten bir şey vardı. Çünkü o gerek bedensel, gerekse zihinsel açıdan tek bir insandı; onun asıl sorunu bir birlik yaratmak değil, bu durumu anlayıp kabullenmekti.</p>

  <p>Ama ne yapsa bir uyum sağlayamıyordu. Düşünce ve davranışlarındaki rekabet hâlâ devam ediyor ve belleklerinin her ikisi de üstünlük sağlamaya çalışıyordu. Çoğu zaman Ramarren üstün duruma geçiyordu. <i>Alterra</i>’nın kılavuzu güçlü ve kararlı bir adamdı. Onun karşısında Falk, kendisini çok çocuksu ve deneyimsiz hissediyordu; Ramarren’in gücüne ve deneyimine güvenmek zorundaydı ve bildiklerini ona aktarmaya hazırdı. İkisinin de birbirine ihtiyacı vardı; çünkü bu çift bellekli adam çok çapraşık ve tehlikeli bir durumla karşı karşıyaydı.</p>

  <p>Diğer hepsinin temelinde yatan çok basit bir soru vardı: Shingler’e güvenebilir miydi, güvenemez miydi? Eğer insanlar dünyanın efendilerinden gereksiz yere korkuyorlarsa ve bu korkuyu Falk’a da işlemişlerse, o zaman onu bekleyen bir tehlike yok demekti. Ramarren önce bunun doğru olabileceğini düşündü; ama kısa bir süre sonra fikrini değiştirdi.</p>

  <p>Çift belleğinin yakaladığı yalanlar ve aldatmacalar vardı. Abundibot, Shingler’in zihinsel konuşmayı yasakladığını söyleyerek onunla sözsüz iletişim kurmamıştı; ama Falk bunun bir yalan olduğunu biliyordu. Abundibot neden böyle söylemişti? Çünkü Ramarren’e <i>Alterra</i>’nın ve mürettebatının başına gelenler hakkında anlattığı öykü yalandı ve bunu ona zihinsel konuşmayla söylemeye cesaret edememişti.</p>

  <p>Ama Falk’a aynı öyküyü zihinsel konuşmayla anlatmıştı.</p>

  <p>Abundibot yalan söylemişti, demek ki Shingler zihinsel yalan söyleyebiliyordu. Yoksa yanılıyor muydu?</p>

  <p>Ramarren Falk’ın belleğinden yardım istedi. Bu iletişim başlangıçta ona çok zor geliyordu; ama sessiz odada bir aşağı bir yukarı yürüdükçe, bu giderek kolaylaşmaya başladı ve bir anda her şey çözümlendi; Abundibot’un sessiz sözcüklerini anımsamıştı: “Shing olarak tanıdığınız bizler aslında insanız..” Ramarren zihninde bu sözcükleri duyar duymaz, bunun bir yalan olduğunu anladı. Bu inanılmaz bir şeydi ama gerçekti. Shingler telepatik yalan söyleyebiliyordu; insanlar tahminlerinde yanılmamıştı ve korkuları asılsız değildi. Shingler düşmandı.</p>

  <p>Onlar insan değil, uzaylıydı ve uzaylılara özgü bir güçleri vardı; bu gücü kullanarak Birliği yıktıklarından ve dünyayı egemenlikleri altına aldıklarından hiç kuşkusu yoktu. Atmosfere girdikten sonra <i>Alterra</i>’ya saldıranlar da onlardı; asiler hakkında anlattıkları öykü yalandı. O zamanlar daha bir çocuk olan Orry dışındaki tüm mürettebatı öldürenler ya da beyinlerini silenler onlardı. Ramarren bunun nedenini tahmin edebiliyordu: Kendisini ya da telepatik yetenekleri çok iyi eğitilmiş bir başkasını sınamışlar ve bir Werelli’nin zihinsel yalanı hemen yakalayabildiğini öğrenmişlerdi. Onlardan korktukları için, bir bilgi kaynağı olarak tuttukları Orry dışında hepsini zararsız hale getirmişlerdi.</p>

  <p>Ramarren yol arkadaşlarından daha dün ayrılmış gibiydi; şoku atlatmaya çalışarak, onların da kendisi gibi dünyanın bir yerlerinde yaşıyor olabileceklerini düşündü. Bu konuda onun şansı yaver gitmişti. Eğer hâlâ hayattaysalar, şu anda kim bilir neredeydiler... Shingler bir tanesinin bile yerini zor bulmuşlardı, diğerlerini nasıl bulacaklardı? Neden ona ihtiyaçları vardı? Neden onu bulmuşlar, buraya getirmişler ve sildikleri belleğini ona yeniden kazandırmışlardı?</p>

  <p>Ramarren bu sorulara bir yanıt bulamıyordu, ama Falk’ın bir yanıtı vardı: “Shingler’in sana nereden geldiğinizi öğrenebilmek için ihtiyaçları var.”</p>

  <p>Bu düşünce Falk-Ramarren’i biraz olsun neşelendirdi. Demek ki her şey bu kadar basitti. Orry’yi daha çok genç, eğitimsiz, kişiliği gelişmemiş, esnek ve yumuşak başlı olduğu için tutmuşlardı; o, kusursuz bir araç ve bilgi kaynağıydı. Ama bunlar yeterli değildi; çünkü oğlan nereden geldiklerini bilmiyordu. Bir süre sonra istedikleri bilgiyi bunu bilen zihinlerden sildiklerinin ve kurbanlarını açlıktan, bir kaza sonucunda, vahşi hayvanların veya insanların saldırısı nedeniyle, ölmeleri için vahşi ve harap dünyaya salıverdiklerinin farkına varmışlardı.</p>

  <p>Bir gün önce beyin bilgisayarıyla zihnini kurcalarken, Ken Kenyek’in kendisinden Werel’in güneşinin Galaktika dilindeki adını öğrenmeye çalıştığından hiç kuşkusu yoktu. Eğer bunu öğrenebilmiş olsaydı, ya onu hemen öldürürler ya da tekrar beynini silerlerdi. İstedikleri Ramarren değil, yalnızca onun bilgisiydi ve istediklerini hâlâ elde edememişlerdi.</p>

  <p>Bunun onları çok endişelendirdiğinden emindi. Yitik koloninin kitaplarına ilişkin gizli Kelshak şifresi, zihinsel koruma yöntemleriyle geliştirilmişti. Bu gizlilik, daha doğrusu yasaklama, kolonistlerin bilimsel ve teknik bilgilerinin ve gezegenden gezegene kültür aktarımını yasaklayan Birliğin kültürel ambargo yasasının baskısıyla yüzyıllar boyunca sürdürülmüştü. Bu yasaklama zamanla Werel kültürünün temelini oluşturmaya başlamış ve bilginin, zekânın kontrol altında tutulması gerektiğine olan inanç, Werel toplumundaki tabakalaşmayı oluşturmuştu. Güneşin gerçek adı gibi ayrıntılar biçimsel ve sembolikti, ama bu biçimsellik çok ciddiye alınıyordu; o kadar ciddiye alınıyordu ki bilgi Kelshy’de din demekti. İnsanların beyinlerinin dokunulmaz, kutsal köşelerini korumak için, dokunulmaz ve aşılmaz koruma mekanizmaları geliştirilmişti. Sessizlik Yerleri’nden birinde olmadığı ve kendi aşamasındaki biri tarafından kendi yöntemleriyle sorgulanmadığı sürece, Ramarren ne zihinsel konuşmayla ne de sözlü ya da yazılı olarak, gezegeninin güneşinin gerçek adını söyleyebilirdi.</p>

  <p>Bununla eşdeğerde başka şeyler de biliyordu Werel’den dünyaya gelirlerken, <i>Alterra</i>’nın koordinatlarını saptayabilmesi için gerekli olan karmaşık astronomik bilgiler; iki gezegenin güneşleri arasındaki uzaklık; bir astronom gözüyle Werel’den gördüğü yıldızlar. Ya Ken Kenyek’in operasyonu sırasında zihni çok karmaşık bir durumda olduğu için ya da o zaman bile parahipnotik yöntemlerle güçlendirilmiş zihinsel koruyucuları ve özel engelleri hâlâ çalıştığı için ondan bu bilgileri alamamışlardı. <i>Alterra</i>’nın mürettebatı, dünyada hâlâ düşman olabileceği olasılığını göz önünde bulundurarak yola hazırlıklı çıkmıştı. Shingler’in zihin bilimi Werelliler’den çok daha fazla gelişmiş olmadığı sürece, onları söylememeleri gereken bir şeyi söylemeye zorlayamazlardı. İstediklerini öğrenemedikleri için Ramarren’i kandırmaya, ikna etmeye çalışıyorlardı. Şimdilik emniyette sayılırdı.</p>

  <p>Ramarren’in Falk’ı anımsadığını kesinlikle anlamamaları gerekiyordu. Bu düşünceyle birlikte ürperdi. Bu, daha önce hiç aklına gelmemişti. Falk olarak, hem onların işine yaramıyordu hem de zararsızdı. Ramarren olarak onların işine yarıyordu ve zararsızdı. Falk-Ramarren olaraksa onlar için büyük bir tehlike oluşturuyordu. Tehlikeleri hoşgörüyle karşılamıyorlardı, karşılayamazlardı.</p>

  <p>Son bir soru daha kalmıştı: Werel’in yerini öğrenmeyi neden istiyorlardı? Werel onlar için neden bu kadar önemliydi?</p>

  <p>Sakin, neşeli ve alaycı sesi anımsayan Falk’ın belleği, bir kez daha Ramarren’e seslendi. Dünyada Falk’tan bile daha yalnız olan ormanın derinliklerindeki yaşlı dinleyici konuştu:</p>

  <p>“Artık çok fazla Shing kalmadı...”</p>

  <p>“Ufak tefek bilgi kırıntıları her zaman insanın işine yarar.” demişti; bu bilgi kırıntısı gerçekten çok işine yarayacaktı. Falk, Zove’nin evindeki kayıtlardan Shingler’in galaksinin çok uzak bölgelerinden, Hyades’ten bile daha uzak bir yerden geldiğini öğrenmişti. Eğer bu doğruysa, bu kadar uzun bir yolculuğu çok azı canlı olarak tamamlayabilmiş olmalıydı. Dünyaya ulaşabilenler, Birliğin içine sızmış, zihinsel yalanla ve diğer yetenekleri ya da silahlarıyla onu dağıtmışlardı; ama böldükleri ve fethettikleri dünyaların hepsini yönetebilecek kadar çok Shing var mıydı? Gezegenler çok büyük yerlerdi ve aralarındaki mesafeler çok uzaktı. Bu gezegenlerin yeniden birleşip bir isyan çıkarmasını önleyebilmek için hepsini çok sıkı kontrol altına almak zorundaydılar. Orry, Falk’a Shingler’in ışık hızında yolculuk yapmadığını söylemişti; çok uzun bir zamandır <i>Alterra</i> gibi ışık hızında bir gemi bile görmemişlerdi. Bunun nedeni yüzyıllar süren yönetimleri boyunca, kendilerinden uzaklaşan diğer dünyaların insanlarından korkmaları mıydı? Yoksa yönettikleri tek gezegen dünya mıydı, onu diğer dünyalardan korumaya mı çalışıyorlardı? Bunu bilemezdi, ama dünyada çok fazla Shing olmadığı kesindi.</p>

  <p>Orry onlara, Werel’deki dünyalıların oradaki canlıların biyolojik yapılarına uyum sağlayabilmek için değişime uğradıklarını ve yerlilerle çiftleşip ürediklerini söylediğinde ona inanmamışlar ve bunun olanaksız olduğunu söylemişlerdi. Bu Shingler’in aynı şeyi başaramadıkları anlamına gelirdi; dünyalılarla çiftleşemiyorlardı. Buraya gelişlerinin üzerinden bin iki yüz yıl geçmesine rağmen hâlâ yabancıydılar ve soyutlanmış bir yaşam sürdürüyorlardı. Bu kentten bütün dünyayı yönetebiliyorlar mıydı? Ramarren, bu soruya yanıt verebilmek için yine Falk oldu; yanıt, hayırdı. İnsanları korkutarak ve cezalandırarak kontrol altına almaya, kabilelerin güçlenmesini ve kendileri için bir tehlike yaratabilecek bilgi birikimini önlemeye çalışıyorlardı. İnsanları sürekli engelliyorlardı; ama kendileri de hiçbir şey yapmıyorlardı. Onlar yönetmiyor, düzeni bozuyorlardı.</p>

  <p>Werel’in onlar için neden ölümcül bir tehlike oluşturduğunu artık biliyordu. Çok uzun bir süre önce yok edip yeniden yarattıkları kültürü zorbalıkla kontrol altında tutmayı başarmışlardı; ama dünyalılarla kan bağı olan, bilimsel ve teknolojik açıdan kendileri kadar gelişmiş, güçlü, zeki ve kalabalık bir ırk, onları bir anda darmadağın ederek, insanları kendi tarafına çekebilirdi.</p>

  <p>Eğer ondan Werel’in yerini öğrenirlerse, oradakiler daha neye uğradıklarını bile anlayamadan, tehlikeli dünyalarıyla birlikte yok olmaları için Werel’e ışık yılları boyunca yanan uzun bir fitil gibi, ışık hızında bir bomba-gemisi gönderirler miydi?</p>

  <p>Bu, evet olabilirdi. Ama Falk bunu yapmamaları için iki neden görüyordu: Genç Orry’yi bir haberci olarak kullanmak istermişçesine hazırlamışlardı ve yasaları, öldürmeyi yasaklıyordu.</p>

  <p>Ama Falk-Ramarren, Shingler’in yaşama saygı gösterilmesi gerektiğine gerçekten inanıp inanmadıklarından emin değildi. Yasa, kentin altındaki kanyon kadar karanlık iç dünyalarında kendi kendilerini yok etmelerini önleyebilmek için sarıldıkları bir cankurtaran simidi gibiydi; yoksa bu yasa da mı bir yalandı? Daha çok, zeki canlıları öldürmekten kaçınır gibiydiler. Onun yaşamasına izin vermişlerdi, belki diğerlerini de öldürmemişlerdi; et yemiyorlardı, o iğrenç yemeklerin hepsi bitkisel kaynaklı besinlerden hazırlanıyordu. İnsanları kontrol altına alabilmek için kabileleri birbirine düşürmüşler, savaşı başlatmışlar ve insanlara birbirlerini öldürtmüşlerdi; kayıtlarda, yönetimlerinin ilk yıllarında imparatorluklarını şiddet kullanarak değil, insanların genetik yapılarını değiştirip onları birbirlerinden uzaklaştırarak güçlendirdikleri yazılıydı. Eğer bu doğruysa, demek ki yasayı kendi işlerine geldiği gibi uyguluyorlardı.</p>

  <p>Genç Orry’yi haberci olarak hazırladıklarına aklı yatmaya başlamıştı. Yolculuğun canını kurtarabilen tek yolcusu, zamanı ve boşluğu geçerek Werel’e gidecek ve oradakilere Shingler’in kendisine dünya hakkında anlattıklarını aktaracaktı; oğlan, Falk’ın yolda karşılaştığı kuşlar, ahlakçı domuz ve insanların evlerinin mahzenlerinde yaşayan fareler gibi aynı zırvaları tekrarlayıp duracaktı: “Can almak doğru değildir.” Beyinsiz, saf, ama dürüst Orry yalanı Werel’e götürecekti.</p>

  <p>Werelliler gururlu insanlardı ve koloninin anısına çok büyük bir saygı duyarlardı. Dünyadan bir yardım çağrısı alırlarsa hiç düşünmeden oraya giderlerdi. Ama onlara düşmanın hiçbir zaman var olmadığı ve dünyanın bir cennet bahçesi olduğu söylenirse, o zaman sırf o cennet bahçesini görmek için bu uzun yolculuğu seve seve göze alırlardı. Ve Ramarren ile yol arkadaşlarının yaptığı hatayı yapıp buraya silahsız gelirlerdi.</p>

  <p>Uzun bir süre önce ormanın derinliklerinde duyduğu bir sesi anımsadı: “Bu, böyle devam edemez. Bir ümit, bir işaret olmalı.” Buraya, Zove’nin düşündüğü gibi insanoğluna bir mesaj getirmesi için gönderilmemişti. Hâlâ bir ümit, bir işaret vardı. İnsanoğlunun mesajını kendi gezegenine götürmeli ve onların ümitsiz feryatlarını oradakilerin duymasını sağlamalıydı.</p>

  <p><i>Werel’e dönmeliyim, onlara gerçeği söylemeliyim</i>, diye düşündü. Ama Shingler’in ne pahasına olursa olsun onu durduracağını, Werel’e Orry’nin gönderileceğini, kendisinin burada tutulacağını ve öldürüleceğini biliyordu.</p>

  <p>Bir bütün olarak düşünebilmek için harcadığı çabanın sonucunda yorgun düşmüş, ümidini yitirmiş, karamsar ve perişan bir durumda olan benliklerinin üzerindeki kontrolünü tamamen kaybetmişti. Bitkin bir halde koltuğa oturdu ve başını ellerinin arasında aldı. <i>Eve dönebilsem</i>, diye düşündü. <i>Bir kez daha Parth’la birlikte Uzun Tarla’da yürüyebilsem..</i></p>

  <p>Bunu düşleyen ve kendine acıyan Falk’tı. Ramarren sevdiği kadını, binlerce ince gümüş zincirle dokunmuş elbisesinin içindeki siyah saçlı, altın gözlü karısı Adrise’i düşünerek bu ümitsiz haykırışı duymamaya çalıştı. Ama nikâh yüzüğünü yitirmişti ve Adrise ölmüştü. Çok uzun bir süre önce ölmüştü. Ramarren’in dünya yolculuğuna çıkacağını ve onunla bir ay evresinden fazla birlikte olamayacağını bile bile onunla evlenmişti. Ve yolculuklarının en korkunç anında o yaşlanmıştı, belki de ölmüştü; yüz dünya yılı önce ölmüş olabilirdi. Yıldızlar arasında geçirdiği yıllar bir düş müydü? Bu, nasıl bir düştü?</p>

  <p>Kansas Prensi, o cahil Falk’ın içinde yatan, çok uzun bir süre önce doğmuş ve yitirilmiş olan adamı görmüş ya da hissetmiş, ona, “Senin bir yüzyıl önce ölmüş olman gerekirdi.” demişti. Ramarren, Werel’e değil, geleceğe gidecekti. Oradan ayrıldığından bu yana neredeyse üç yüz yıl süren beş uzun Werel yılı geçmişti; her şey değişmiş olacaktı; orada da kendisini dünyadaki kadar yalnız ve yabancı hissedecekti.</p>

  <p>Kendi evi olarak kabul edip gidebileceği tek bir yer vardı; Zove’nin evi, orada kendisini çok sıcak karşılayacaklarını biliyordu. Ama o evi bir daha hiç göremeyeceğini de biliyordu. Eğer bir yere gidecekse, dünyadan uzak bir yere gitmek zorundaydı. Artık tek başınaydı ve tamamlaması gereken bir görevi vardı; o yolu sonuna kadar izlemek zorundaydı.</p>
</body>
</html>