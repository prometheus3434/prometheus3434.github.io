<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <p class="p13"><img src="../Images/img2.png" width="46" height="40" alt="img2.png"/></p>

  <h3><p class="p14"><span class="t5">3</span></p></h3>

  <p class="p1">Falk’ın artık saymaktan vazgeçtiği günler iyice kısalmıştı; belki de yıl sonu, kış dönümü, çoktan geçmişti. İklimin toprağın altındaki kentin yeryüzünde olduğu yıllardaki kadar sert olmamasına, daha sıcak bir meteorolojik döneme girilmiş olmasına rağmen hava çoğu zaman kapalı ve kasvetliydi. Onun yürüyüşünü zorlaştıracak kadar fazla olmamakla birlikte, sık sık kar yağıyordu. Falk, Zove’nin verdiği kış giysisini ve uyku tulumunu almamış olsaydı, soğuktan duyduğu rahatsızlığın kendisine ızdırap çektirecek kadar artacağını biliyordu. Kuzey rüzgârı çok sert esiyordu ve onu güneye doğru gitmeye zorluyordu. Yolun uygun olduğu yerlerde rüzgârı karşısına almaktansa, güneybatı yönünde ilerlemeyi tercih ediyordu.</p>

  <p>Yağmur ve sulusepken karla geçen karanlık ve zorlu bir günün ikindi vakti, kayalık bir arazide çamurlar içinde bata çıka yürümeye çalışırken kendisini geniş bir vadide buldu. Çalılar birdenbire seyrekleşmişti. Falk durdu. Önünde koskoca bir ırmak vardı; yağmur damlaları durgun akan suyun üzerine damlıyordu. Irmağın karşı kıyısı sisin içinde hayal meyal seçiliyordu. Alçak gökyüzünün altında sessizce batıya doğru akan karanlık suyun görkemli görüntüsü, içinde büyük bir hayranlık uyandırmıştı. Önce bunun doğudaki orman evlerinde iç kıtanın belli başlı işaretlerinden biri olarak kabul edilen İç Irmak olduğunu düşündü; ama onun ormanın batı kenarı boyunca güneye doğru aktığı söyleniyordu. Bu, İç Irmak’ın kollarından biri olabilirdi. Bu düşünceyle ırmağı izlemeye karar verdi; böylece yüksek tepelere tırmanması gerekmeyecek, bol bol su ve av bulabilecekti; hepsinin ötesinde, açık bir gökyüzünün altında su kenarında yürümek sonu gelmeyen yapraksız dalların altında yürümekten çok daha keyifli olacaktı. Donuk renkli çıplak ağaçlarla dolu ormanın kuzeyinde, ırmağı izleyerek batıya doğru yürümeye başladı.</p>

  <p>Irmak kenarında geçirdiği sabahlardan birinde, bir yabantavuğu avladı. Sürüler halinde, viyaklaya viyaklaya alçaktan uçan bu hayvanlar burada çok boldu ve Falk, bütün et ihtiyacını onlarla karşılamaya başlamıştı. Tavuğu kanadından vurmuştu; onu almak için yanına gittiğinde henüz ölmediğini gördü. Tavuk kanatlarını çırptı ve insanın içine işleyen kuş sesiyle, “Can-almak-can-almak.” dedi. Sonra boynunu büktü.</p>

  <p>Sözcükler beyninin içinde çın çın ötüyor, susmak bilmiyordu. En son Dehşet Evi’nin mahzenindeyken bir hayvan onunla konuşmuştu. Bu ıssız gri tepelerde bir zamanlar insanlar yaşamışlardı, belki de hâlâ yaşıyorlardı: Argerd’in evindekiler gibi gizlenen birileri, o yabancı gözlerini görür görmez onu öldürecek vahşi Gezginler ya da onu bir tutsak veya köle olarak efendilerine götürecek işçiler... Eninde sonunda o efendilerden biriyle karşılaşmak zorunda kalacağını biliyordu, ama onlara giden yolu zamanı gelince tek başına bulacaktı. Hiç kimseye güvenme, insanlardan uzak dur! Artık dersini almıştı. Gün boyunca kuşkulu adımlarla, her an tetikte ilerledi. O kadar sessiz yürüyordu ki, balıkçıllar bile onun geldiğini duymuyor ve ayaklarının altından havalanıyorlardı.</p>

  <p>O gün insanların ırmak kıyısına gelip orada yerleştiklerini gösteren hiçbir ize rastlayamadı. Ama akşam üzerine doğru, kızıl-yeşil renkli yabani bir kuş sürüsü önünden havalandı ve insana özgü sözcüklerle öterek suyun üzerinde uçtu.</p>

  <p>Biraz ileride durdu, rüzgârla birlikte burnuna yanan bir odun kokusu gelmişti.</p>

  <p>Rüzgâr kuzey batıdan, ırmağın üzerinden esiyordu. Daha dikkatli yürümeye başladı. Güneş batıp ağaç gövdelerinin arasına ve ırmağın üzerine karanlık çöktükten sonra, kendisinden çok uzakta, ırmak kenarındaki çalıların ve söğütlerin arasında bir ışığın yanıp söndüğünü gördü; sonra ışık tekrar yandı.</p>

  <p>Olduğu yerde kalmış, uzaktaki parıltıya bakıyordu; ama onu durduran korku ya da çekingenlik değildi. Bu açıklıktan ayrıldığından beri bu ıssız topraklarda kendi kamp ateşinin dışında gördüğü ilk ışıktı. Alacakaranlığın içinde, uzaklarda parlayan ışık onu çok garip bir biçimde etkilemişti.</p>

  <p>Tıpkı bir orman hayvanı gibi büyük bir kararlılık ve sabırla havanın kararmasını bekledi, ondan sonra hiç ses çıkarmadan, yavaş yavaş ırmak boyunca yürümeye başladı. Çam dallarının arkasında ocak ateşiyle aydınlanmış bir pencere ve onun üzerinde karlarla kaplı bir çatının tepesini görene kadar, söğüt ağaçlarını kendisine siper ederek yürümeyi sürdürdü. Kapkara, devasa bir ormanın içinde, Orion Irmağı’nın kıyısındaydı. Gece soğuk ve sessizdi. Arada bir dallardan ocak ateşinin kıvılcımlarını yansıtan küçük kar taneleri düşüyor ve siyah sulara doğru sürükleniyordu.</p>

  <p>Falk, kulübedeki ışığa bakarak bir süre durdu. Birkaç adım ilerledi ve orada çok uzun bir süre bekledi.</p>

  <p>Kulübenin kapısı gıcırdayarak açıldı, karanlık toprağın üzerinde altın renginde bir ışık huzmesi yayılmış ve yerdeki kar taneleri havada uçuşmaya başlamıştı. “Işığa gel.” dedi açık kapının önünde duran adam, silahsızdı. Çalıların arasında karanlıkta duran Falk, elini lazer silahının üzerine koydu ve bekledi.</p>

  <p>“Zihnimde senin geldiğini duydum. Ben bir Dinleyiciyim. Buraya gel. Korkacak bir şey yok. Benim dilimi konuşabiliyor musun?”</p>

  <p>Sessizlik.</p>

  <p>“Umarım konuşuyorsundur, çünkü seninle sözsüz iletişim kurmayacağım. Burada senden ve benden başka hiç kimse yok.” dedi sakin bir sesle. “Sen nasıl kulaklarınla işitiyorsan, ben de zihnimle işitirim. Orada karanlıkta saklandığını biliyorum. Eğer bir süre için başını sokacak bir yer arıyorsan, buraya gel ve kapıyı çal.”</p>

  <p>Kapı kapandı.</p>

  <p>Falk bir süre orada kaldı. Sonra karanlık avluları geçerek küçük kulübenin kapısının önüne geldi ve kapıyı çaldı.</p>

  <p>“İçeri gel!”</p>

  <p>Kapıyı açtı, sıcak ve aydınlık bir odaya girdi.</p>

  <p>Ağarmış uzun saçlarını başının arkasında toplayan yaşlı bir adam ocağın önünde diz çökmüş, ateşi tazeliyordu. Başını çevirip yabancıya bakmadı, düzenli bir biçimde odunları yerleştirmeye devam etti. Bir süre sonra yavaş yavaş bir ilahi söylemeye başladı.</p>

  <p class="p16"><i>“Tek başımayken kafam karmakarışık oluyor</i></p>

  <p><i>karmakarışık oluyor</i></p>

  <p><i>terk edilmiş</i></p>

  <p><i>ah, deniz gibi</i></p>

  <p><i>sürükleniyor</i></p>

  <p><i>ah, demir atacak</i></p>

  <p><i>bir limanı olmayan...”</i></p>

  <p class="p2">Sonunda, ak saçlı başını çevirdi. Yaşlı adam gülümsüyordu; pırıl pırıl küçük gözleriyle Falk’a baktı.</p>

  <p>Çok uzun bir zamandır hiç kimseyle konuşmamış olan Falk, kısık ve çekingen bir sesle eski Canon’un bir sonraki dizelerini söyleyerek ona karşılık verdi.</p>

  <p class="p16"><i>“Herkes bir işe yarıyor</i></p>

  <p><i>yalnızca ben</i></p>

  <p><i>beceriksiz</i></p>

  <p><i>bir yabancıyım.</i></p>

  <p><i>Yalnızca ben diğerlerinden farklıyım</i></p>

  <p><i>ama Ana’nın sütünü</i></p>

  <p><i>arıyorum</i></p>

  <p><i>o yolda...”</i></p>

  <p class="p2">“Ha ha ha!” dedi yaşlı adam. “Öyle mi Sarıgöz? Haydi, gel, ocağın yanına otur. Yabancı, evet, evet, haklısın. Sen bir yabancısın. Ne kadar uzaktan geliyorsun? Kim bilir? Ne kadar zamandır sıcak suyla yıkanmıyorsun? Kim bilir? Şu lanet olası çaydanlık nerede? Bu gece dünya çok soğuk, değil mi? Tıpkı bir hainin öpücüğü gibi soğuk. Her neyse, bunu kapının yanındaki kovadan doldur, tamam mı? Ondan sonra ateşin üzerine koyalım. Ben bir Thurrodowistim, anladığım kadarıyla bunun ne demek olduğunu biliyorsun. Burada çok rahat edemeyeceksin. Çaydanlıktaki su ister hidrojen füzyonuyla kaynasın, ister çam kozalaklarıyla, sıcak banyo sıcak banyodur, ha? Evet, sen gerçekten bir yabancısın. Delikanlı, su geçirmez bir kumaştan yapılmış olsalar bile giysilerinin yıkanmaya ihtiyacı var. O ne? Tavşan mı? İyi. Yarın bir iki sebzeyle birlikte onları kızartırız. Lazer silahıyla avlayamayacağın tek şey sebzedir. Üstelik lahanalar sırt çantasında uzun süre saklanamaz. Ben burada yalnız yaşıyorum delikanlı, yalnız, yapayalnız. Çünkü ben iyi, çok iyi, en iyi Dinleyiciyim, yalnız yaşarım ve çok fazla konuşurum. Bir mantar gibi burada, ormanda doğmadım; ama diğer insanlarla birlikte yaşarken zihnimi onlara kapatamıyordum; bütün o karmaşa, dertler, endişeler, saçmalıklar, bunların hepsi yolumu kırk değişik ormanda bulmaya itti. Ben de gerçek bir ormanda hayvanların arasında tek başıma yaşamak için buraya geldim; onların zihinleri karmaşık değildir. Düşüncelerinde ölüme ve yalana yer yoktur. Buraya gelebilmek için çok uzun bir yol kat etmişsin, bacakların çok yorgun olmalı.”</p>

  <p>Falk ocağın yanındaki ahşap tabureye oturdu. “Konukseverliğiniz için çok teşekkür ederim.” dedi. Tam adını söylemek üzereyken, yaşlı adam: “Boş ver.” dedi. “Ben sana bir sürü güzel isim bulabilirim, buralarda yaşayan biri için yeterince güzel isimler. Sarıgöz, Yabancı, Konuk, bunların hepsi sana çok uygun. Unutma, ben sözüklerle konuşan biri değil, bir dinleyiciyim. Sözcükler ve adlar beni ilgilendirmez. Onlardan hoşlanmam. Az önce dışarıda karanlığın içinde yalnız bir canlının varlığını hissettim; benim aydınlık penceremin gözlerine nasıl göründüğünü çok iyi biliyorum. Bu kadarı yeterli değil mi? Bence çok bile. Benim adlara ihtiyacım yok. Benim adım Yapayalnız. Tamam mı? Haydi ateşe yanaş ve biraz ısın.”</p>

  <p>“Isınıyorum.” dedi Falk.</p>

  <p>Sarsak adımlarla odanın içinde dolaşan yaşlı adamın beyaz at kuyruğu omuzlarına çarpıyordu. Tatlı bir sesle sürekli konuşuyordu; arada bir Falk’a sorular soruyor, ama yanıt almak için konuşmasına ara vermiyordu. Korku nedir bilmiyordu, onu korkutmak olanaksız bir şeydi.</p>

  <p>Artık Falk’ın ormanda geçirdiği bütün gecelerle gündüzler birleşmiş ve çok gerilerde kalmıştı. Dışarıda yatmayacaktı, kalacak bir yeri vardı. Havayı, karanlığı, yıldızları, hayvanları ve ağaçları düşünmesi gerekmeyecekti. Bacaklarını uzatıp ateşin karşısında oturabilecek, bir başkasıyla birlikte yemek yiyebilecek, ocağın karşısında duran, içi sıcak su dolu ahşap küvette yıkanabilecekti. Hangisinin kendisini daha çok mutlu ettiğine karar veremiyordu; üzerindeki kiri ve yorgunluğu alıp götüren suyun sıcaklığı mı, yoksa yaşlı adamın canlı bir ses tonuyla anlattığı, ruhunu yıkayan o saçma sapan şeylerin sıcaklığı, çok uzun süren bir sessizlik ve yalnızlıktan sonra insanca söyleşinin mucizevi karmaşası mı?</p>

  <p>Yaşlı adamın anlattıklarının hepsinin doğruluğuna inanıyordu. O, Falk’ın duygularını ve algıladığı şeyleri hissedebiliyor, düşüncelerini okuyabiliyordu; empati yeteneğine sahipti. Telepatiye kıyasla empati daha az bilinen, daha belirsiz, ilkel ve yalın bir duyumdu. Telepatik iletişimde olduğu gibi güçlü bir kontrol mekanizması gerektirmiyordu, tam tersine, istem dışı empati iyi eğitim görmemiş insanlar arasında oldukça yaygındı. Kör Kretyan doğuştan gelen yeteneğini kullanmış ve kendini düşünceleri okumak için eğitmişti. Ama o, bu adam kadar yetenekli değildi. Falk, yaşlı adamın kendi duygularını ve algıladıklarını belli bir ölçüye kadar hissedebildiğinden emindi. Nedense bu, onu rahatsız etmemişti; oysa Argerd’in ona ilaç vererek beynini telepatik iletişime açtığını öğrendiğinde öfkeden deliye dönmüştü. İki adamın amacı çok farklıydı.</p>

  <p>Yaşlı adam ateşin yanında Falk için bir havlu ısıtırken konuşmasına ara verdiğinde, onun suskunluğundan yararlanarak, “Bu sabah bir tavuk avladım.” dedi. “Konuşuyordu. Bizim dilimizde. Yasa’dan alınma birkaç sözcük söyledi. Bu civarlarda hayvanlara ve kuşlara bu dili öğreten birileri mi var?” Sıcak banyo bile onu yeterince rahatlatamamıştı, hâlâ düşmanın adını ağzına alamıyordu. Dehşet Evi’nde başına gelenleri unutmamıştı.</p>

  <p>Yaşlı adam, yanıt vermek yerine ilk defa ona bir soru sordu: “O tavuğu yedin mi?”</p>

  <p>“Hayır.” dedi Falk, cildini kızıllaştırarak ona bronz bir renk veren ateşin yanında kurulanıyordu. “Konuştuğunu duyduktan sonra yiyemedim. Onun yerine bir tavşan vurdum.”</p>

  <p>“Onu öldürdün, ama yemedin, ha? Çok ayıp, çok ayıp.” Yaşlı adam bir kahkaha attı, sonra horoz gibi öttü. “Senin hayata hiç saygın yok mu? Yasa’yı uygulamak zorundasın. Öldürmen gerekmiyorsa öldürmeyeceksin. Gerekse bile öldürmemelisin. Es Toch’da bu, böyledir. Kurulandın mı? Üzerine bir şey giy. Yaweh Canon’un Adem’i. Al, bunu vücuduna sar, bu, senin giysilerin gibi iyi bir kumaştan değil, sidik içinde tabaklanmış geyik postundan yapılmıştır, ama temizdir.”</p>

  <p>“Es Toch’a gittiğimi nereden biliyorsunuz?” diye sordu Falk ve yumuşak deri giysiyi bir pelerin gibi vücuduna sardı.</p>

  <p>“Sen insan değilsin.” dedi yaşlı adam. “Benim iyi bir dinleyici olduğumu da unutma. Ben aklın sınırlarını en ücra köşelerine kadar bilirim. Kuzey ve güney loştur; uzakdoğuda yitirilmiş bir aydınlık vardır; batıda ise karanlık, koyu bir karanlık yer alır. Ben o karanlığı bilirim. Dinle. Dinle beni, çünkü ben seni dinlemek istemiyorum, sevgili konuk ve şaşkın adam. Eğer insanları dinlemek isteseydim burada, yabani domuzların arasında yabani bir domuz gibi yaşamazdım. Uyumadan önce sana söylemem gereken şeyler var. Dinle şimdi: Artık çok fazla Shing kalmadı. Bu, senin için çok güzel bir haber. Es Toch’un parlak ışıkları altındaki karanlıkta yürürken bunu hatırla. Ufak tefek bilgi kırıntıları her zaman insanın işine yarar. Haydi, artık doğuyu ve batıyı unut ve biraz uyu. Sen yatakta yat. Her ne kadar bir Thurrodowist olarak aşırı lükse karşıysam da, insanoğlunun bir yatağın üzerinde uyumak ya da yılda birkaç kez bir dostla oturup sohbet etmek gibi basit zevklerine her zaman saygı duyarım. Ama benim, dostlarımı senin kadar çok özlediğim söylenemez. Tek başıma yaşamam yalnız olduğum anlamına gelmez...” Yerde kendine bir şilte hazırlarken Yeni Canon’dan duygusal bir şarkı söylemeye başladı: “Bir yel değirmeninden, bir rüzgâr horozundan, kuzey yıldızından, güney rüzgârından, bir nisan yağmurundan, ocak soğuğundan ya da yeni bir evdeki ilk örümcekten daha yalnız değilim... Gölde kahkahalarla gülen dalgıç kuşundan ya da Walden Gölü’nün kendisinden daha yalnız değilim...”</p>

  <p>Sonra ona, “İyi geceler!” dedi ve başka hiçbir şey söylemedi. Falk yola çıktığından beri ilk defa huzurlu ve deliksiz bir uyku uyuyabildi.</p>

  <p>Irmak kenarındaki küçük kulübede iki gün ve iki gece daha kaldı. Ev sahibi onu çok iyi ağırlıyordu. Bu dostluk ve sıcaklık cennetinden ayrılmak Falk’a çok zor geliyordu. Yaşlı adam onu nadiren dinliyor ve hiçbir sorusuna yanıt vermiyordu, ama sonu gelmeyen konuşmasının ardında bir belirip bir kaybolan bazı gerçekler ve ipuçları vardı. Buradan batıya giden yolu ve yol boyunca neler olduğunu biliyordu, ama nereye kadar? Falk bundan emin olamıyordu. Es Toch’u, belki oranın da ötesini biliyor gibiydi. Es Toch’un ötesinde neler vardı? Falk’ın bu konuda tek bildiği yolun sonunda Batı Denizi’ne, ondan sonra Büyük Kıta’ya ve nihayet Doğu Denizi’ne ve ormana ulaşıldığıydı. İnsanlara dünyanın yuvarlak olduğu öğretilmişti, ama ellerinde hiçbir harita yoktu. Falk, yaşlı adamın kendisine bir harita çizebileceğini düşünüyordu; ama neden böyle düşündüğünü de bilmiyordu; çünkü evsahibi ona ırmak kenarındaki bu küçük açıklığın dışında gördüğü ya da yaptığı şeylerden hiç söz etmemişti.</p>

  <p>“Irmağın alt tarafındaki tavuklara dikkat et.” dedi yaşlı adam. Bunu Falk yola çıkmadan önce sabahın erken saatlerinde kahvaltı yaparlarken söylemişti. “Bazıları konuşabilir. Bazıları da dinleyebilir. Aynı bizim gibi, ha? Ben konuşuyorum, sen dinliyorsun. Çünkü ben bir dinleyiciyim, sen de bir habercisin. Mantığın canı cehenneme. Tavukları unutma, şarkı söyleyenlerine sakın güvenme. Horozlar seni fazla endişelendirmesin, çünkü onlar ötmekten başka bir şey düşünemezler. Yalnız git. Yalnızlıktan korkma. Karşılaşacağın tüm prenslere ve Gezginler’e, özellikle de Henstrella’ya benden selam söyle. Bu arada, dün gece düşlerimiz arasında bir iletişim oldu, çok uzun bir yol katetmişsin ve benim kızağımı almak isteyebilirsin. Ben bir kızağım olduğunu bile unutmuştum. Buradan, mezar dışında hiçbir yere gitmeye niyetim yok, bundan sonra ona ihtiyacım olmayacak. Umarım öldükten sonra biri gelir ve beni gömer ya da farelerin ve karıncaların yememeleri için cesedimi dışarı çıkarır. Bu kadar temiz ve düzenli tuttuğum bir yerde cesedimin yıllarca kalıp çürüyeceğini düşünmek bile istemiyorum. Kızağı ormanda kullanamazsın; çünkü artık orada doğru dürüst yol kalmadı, ama ırmak boyunca gidersen rahat edersin. İç Irmağa gelince, bir yayınbalığı olmadığın sürece orayı geçmek hiç kolay değildir. İstiyorsan kızak evin arka tarafında duruyor. Ben istemiyorum.”</p>

  <p>Zove’nin evine en yakın yerleşim birimi olan Kathol’un evinde yaşayan insanlar Thurrodowist’ti; Falk, onların prensiplerinden birinin olabildiğince makul ölçüler içinde, aşırılığa kaçmadan ve mekanik aletler kullanmadan yaşamaya çalışmak olduğunu biliyordu. Onlardan çok daha ilkel bir yaşam sürdüren, avlanacak bir silahı bile olmadığı için kümes hayvanları besleyen ve sebze yetiştiren bu yaşlı adamın, kızak gibi teknoloji ürünü sayılabilecek bir araca sahip olması Falk’a biraz garip gelmişti; ona kuşkuyla baktı.</p>

  <p>Dinleyici dişlerini gıcırdattı ve güldü. “Bana güvenmemen için hiçbir neden yok yabancı delikanlı.” dedi. “Benim de öyle. En iyi dinleyiciden bile bazı şeyler saklanabilir. Düşüncelerinden uzak kalmak için bir insan kendinden bile birtakım şeyler saklayabilir, değil mi? Kızağı al. Benim yolculuk günlerim geçti artık. Kızak tek kişiliktir, ama sen zaten yalnız gideceksin. Bana öyle geliyor ki, buraya kadar geldiğin yoldan çok daha uzun bir yol katetmen gerekecek. Bu nedenle kızağa ihtiyacın olacak.”</p>

  <p>Falk ona hiçbir şey sormamıştı, ama yaşlı adam yanıt verdi:</p>

  <p>“Belki de eve dönmek zorunda kalacaksın.”</p>

  <p>Çamların buzlarla kaplandığı bu soğuk ve sisli kış sabahında Falk evin efendisinden ayrılırken, pişmanlık ve minnettarlık duygularıyla elini ona uzattı; ona böyle yapması gerektiği öğretilmişti, ama bunu yaparken “<i>Tiokioi</i>...” dedi.</p>

  <p>“Bana taktığın adın anlamı ne haberci?”</p>

  <p>“Sanırım... sanırım <i>baba</i> demek...” Bu sözcük ağzından kendiliğinden, bilinçsizce çıkmıştı. Anlamını bilip bilmediğinden ve hangi dilde olduğundan emin değildi.</p>

  <p>“Güle güle zavallı sadık dost. Gerçeği söyleyeceksin ve bu gerçek seni özgürlüğe kavuşturacak. Belki de gerçeği hiç bulamayacaksın. Yalnız git sevgili aptal; böylesi senin için çok daha iyi olacak. Düşlerini çok özleyeceğim. Güle güle, güle güle. Balıklar ve konuklar üç gün sonra kokarmış. Güle güle!”</p>

  <p>Falk küçük, zarif kızağa diz çökerek oturdu, üzerinde siyah işlemeler vardı ve üç tarafı platin tellerle çevrilmişti. Süslemeler kontrol mekanizmalarının hepsini gizliyordu; ama Falk, Zove’nin evindeki kızağı kullanmıştı; kontrol düğmelerini birkaç dakika inceledikten sonra soldaki düğmeye bastı, kızak bir metre yükselene kadar parmağını düğmenin üzerinde tuttu, sonra sağdaki düğmeye basarak küçük aracı avlunun üzerinden geçirdi, kulübenin yanındaki siyah buzlu suların üzerine gelince biraz durdu. Yaşlı adama veda etmek için geriye baktı, ama o çoktan kulübeye girmiş ve kapıyı kapatmıştı. Falk sessiz aracıyla geniş ırmağın üzerinde uçarken, yeniden ürkütücü bir sessizliğin içine girmişti.</p>

  <p>Buz gibi bir sis tabakası, önünde ve arkasında, ırmağın geniş kıvrımlarında toplanıyor, her iki kıyıda gri ağaçların arasında yoğunlaşıp kalıyordu. Toprak, ağaçlar ve gökyüzü buz ve sisle griye boyanmıştı. Yalnızca kullandığı hava taşıtının altında yavaş yavaş akan su karanlıktı. Ertesi gün kar başladı, kar tanecikleri gökyüzünde simsiyah görünüyor, suyun üzerinde beyazlaşıyor, sonra da o sonsuz akıntının içine düşüp yok oluyordu.</p>

  <p>Bu araçla yapılan yolculuk yürümekten iki kat daha hızlı, güvenli ve kolaydı, hatta biraz fazla kolay, tekdüze ve sıkıcıydı. Falk avlanmak ya da kamp kurmak için kıyıya indiğinde mutlu oluyordu. Bütün su kuşları ona korkusuzca yaklaşıyor, su içmek için kıyıya gelen hayvanlar kızağın üzerindeki bu yaratığa yoldan geçen bir turna ya da balıkçılmış gibi bakıyor, savunmasız kanatlarını ve göğüslerini onun silahına sunuyorlardı. Bu durumda Falk’a avının derisini soymak, onu pişirmek, yemek ve yağmurdan ya da kardan korunmak için kendisine çalı çırpı, ağaç kabukları ve çatı olarak kullandığı kızağıyla bir barınak yapmak kalıyordu; şafakla birlikte uyanıyor, geceden kalan soğuk eti yiyor, ırmaktan su içiyor ve yoluna devam ediyordu.</p>

  <p>Yolculuğun tekdüzeliğinden kurtulabilmek ve hoş vakit geçirebilmek için kızağı ile oyunlar oynuyordu: Onu yaklaşık beş metre yüksekliğe çıkarıyor; hava boşluklarına giriyor, kontrol düğmelerini ve kendi ağırlığını kullanarak kızağı dengede tutmaya çalışıyordu; ya da köpürerek akan azgın suyun üzerine pike yapıyor, ırmak boyunca bir tay gibi sıçraya sıçraya ilerliyordu. Birkaç kez düşmesine rağmen Falk bu eğlenceden vazgeçemiyordu. Kızak, kontrol düğmeleri kullanılmadığı zaman yerden otuz santimetre yüksekte duracak bir biçimde ayarlanmıştı; suya düşerse tekrar kızağa tırmanıyor, çok üşümüşse kıyıya gidip ateş yakıyor, yoksa yoluna devam ediyordu. Giysileri su geçirmez bir kumaştan yapılmıştı, ırmağa düştüğü zaman yağmur altında ıslandığından biraz daha fazla ıslanıyordu. Kış giysisi onu soğuktan koruyordu, ama fazla ısıtmıyordu. Küçük kamp ateşlerini yalnızca yemek pişirmek amacıyla yakıyordu. Günler boyunca yağan yağmur, sulusepken kar ve hiçbir zaman kalkmayan yoğun sis yüzünden Doğu Ormanı’nda büyük bir ateş yakabilmek için yeterince kuru odun bulmak çok zordu.</p>

  <p>Artık ırmak boyunca kızağı bir balık gibi suların içine daldırıp çıkararak götürmekte ve çaprazlama dalışlar yapmakta büyük bir beceri kazanmaya başlamıştı. Dağlarla ağaçlar arasında akan suyun üzerinde kayarak gitmenin yarattığı tekdüze sessizliği bozan bu gürültülü oyunlar çok hoşuna gidiyordu. Sulara vura vura bir ırmak kıvrımına geldi, hafifçe kontrol düğmelerine dokunarak kızağı yana yatırdı, sonra yükseldi ve frene bastı. Aşağıda, ırmağın çelik renkli suyunun üzerinde kendisine doğru gelen bir nehir gemisi görmüştü.</p>

  <p>Her iki araç da birbirinin görüş alanı içindeydi; ağaçların arkasına girip saklanmak için çok geç kalmıştı. Falk eline silahını aldı, kızağın üzerine boylu boyunca yattı ve ırmağın sağ kıyısı boyunca üç metre yükseklikte ilerlemeye devam etti, yükseklik açısından teknedekilere göre daha avantajlı bir duruma geçmişti.</p>

  <p>Tekne üçgen biçimindeki küçük bir yelken takımıyla ağır ağır ona doğru geliyordu. Rüzgâr ters yönden estiği halde, Falk teknedekilerin söylediği şarkıyı duyabiliyordu.</p>

  <p>İyice yaklaştılar, ama ona aldırış bile etmeden şarkılarını söylemeyi sürdürüyorlardı.</p>

  <p>Anımsayabildiği kadarıyla, eskiden beri müzik onu hem çok etkilemiş hem de çok ürkütmüştü; içini hüzünlü bir mutlulukla dolduran tatlı bir işkence gibiydi. Şarkı söyleyen insan sesleri ona bir insan olmadığını şiddetle hissettirmişti; bu sözcükler, ses tonları ve bu melodi ona çok yabancıydı, bunlar Falk için unutulmuş değil, henüz tanımadığı, yepyeni şeylerdi. Onu çeken yabancılık duygusunun etkisiyle, bilinçsizce kızağını yavaşlattı. Dört ya da beş ayrı ses o ana kadar hiç duymadığı bir uyum içinde birbirine karışıyor, ayrılıyor ve kusursuz bir bütün oluşturuyordu. Şarkının sözlerini anlayamamıştı. Bütün orman, kilometrelerce uzanan gri su ve gri gökyüzü büyük bir sessizlik içinde onunla birlikte şarkıyı dinliyor gibiydi.</p>

  <p>Şarkı bitti, yerini belli belirsiz konuşmalar ve kahkahalar aldı. Kızak ile tekne, aşağı yukarı aynı hizaya gelmişti, aralarındaki mesafe yüz metreden biraz fazlaydı. Dümende duran uzun boylu, zayıf adam Falk’a seslendi; suların üzerinde çınlayan berrak bir sesi vardı. Sözcükleri bu kez de anlayamamıştı. Çelik renkli kış güneşinin altında hem dümendeki adamın hem de diğerlerinin saçları, sanki aynı aileden ya da soydan geliyormuşçasına, yer yer kızıla çalan altın renginde parlıyordu. Yüzlerini net olarak göremiyordu, tek görebildiği altın kızılı saçlar, öne eğilip kalkan, gülen, yürüyen ince figürlerdi. Kaç kişi olduklarını tam olarak çıkaramamıştı. Bir an için yüzlerden biri netleşti; bu akan suyun ve rüzgârın arkasından onu izleyen bir kadının yüzüydü. Kızağın hızını kesip havada durdu, bu arada tekne de iyice yavaşlamıştı ve ırmağın üzerinde hiç hareket etmiyormuş gibi bir görüntüsü vardı.</p>

  <p>Adam yeniden seslendi ve “Bizi izle.” dedi. Falk bu kez onun ne söylediğini anlayabilmişti. Bu eski Birlik dili Galaktika idi. Ormanda yaşayan bütün insanlar gibi, Falk da değişik uluslardan gelen insanların ortak konuşma dili olan Galaktika’yı Büyük Çağ’dan kalan kayıtlardan, doldurulan kasetlerden ve yazılan kitaplardan öğrenmişti. Orman dilinin kökeni de Galaktika idi, ama binlerce yıl içinde çok büyük bir değişime uğramış, evden eve bile bazı farklılıklar göstermeye başlamıştı. Zove’nin evinde kalırken bir gün oraya Doğu Denizi’nden gezgin gelmişti; şiveleri o kadar değişikti ki, konuklarıyla gerçek Galaktika konuşmak onlara daha kolay gelmişti. Falk, ancak o zaman bunun kitaplardan gelen bir ses ya da karanlık bir kış sabahı uyku-eğitmeninin kulağında çınlayan tatlı sesi değil, yaşayan bir dil olduğunu anlayabilmişti. Dümencinin berrak sesini duyunca kendini bir düş görüyormuş gibi hissetti. “Bizi izle, kente gidiyoruz!”</p>

  <p>“Hangi kente?”</p>

  <p>“Bizim kentimize.” diye bağırdı adam ve güldü.</p>

  <p>“Biz konuklarımızı çok iyi ağırlarız.” dedi diğeri; bir başkası ise şarkı söylerken tatlı tatlı çınlayan tenor sesiyle, daha yumuşak bir dille ona, “Bize zarar vermeyenler bizden zarar görmezler.” dedi. Ardından bir kadın seslendi, Falk onun konuşurken gülümsediğini hissetti.</p>

  <p>“O ormandan çık artık yolcu, bizimle gel ve bu gece müziğimizi dinle.”</p>

  <p>Kadın ona yolcu demişti; ama bu, aynı zamanda haberci anlamına da gelebilirdi.</p>

  <p>“Siz kimsiniz?” diye sordu Falk.</p>

  <p>Rüzgâr esiyor ve geniş ırmağın suları akıyordu. Tekne ile hava taşıtı büyülenmiş gibi birlikte, ama birbirinden çok uzakta, hava ile su arasında duruyordu.</p>

  <p>“Biz insanız.”</p>

  <p>Bu yanıtla birlikte büyü bozuldu ve doğudan esen rüzgârın içinde tatlı bir ses gibi yok olup gitti. Falk bir kez daha ellerinde çırpınan sakat kuşun insan sözcükleriyle ve hayvan sesiyle attığı acı çığlıkları duymuştu. Bir anda ürperdi ve hiç düşünmeden kararını verdi, gümüş yayı iterek kızağı son hızla sürmeye başladı.</p>

  <p>Rüzgâr o taraftan estiği halde tekneden hiç ses gelmiyordu; Falk biraz gittikten sonra kuşku içinde aracını yavaşlattı ve geriye baktı. Tekne gitmişti. Suyun karanlık yüzeyinde hiçbir şey görülmüyordu, son kıvrımına kadar tüm ırmak simsiyahtı.</p>

  <p>Bu karşılaşmadan sonra Falk gürültülü oyunlar oynamaktan vazgeçti, olabildiğince hızlı ve sessiz, yoluna devam etti; o gece ateş yakmadı ve çok huzursuz bir uyku uyudu. Ama büyü hâlâ bozulmamıştı. O tatlı sesler bir kentten söz etmişlerdi, eski dilde kente <i>elonaae</i> denirdi, nehir boyunca havada çorak toprakların üzerinde kayıp giderken Falk bu sözcüğü yüksek sesle fısıldadı. Elonaae, insanların yaşadıkları yer; orada binlerce insan bir araya geliyordu, yalnızca bir tane değil binlerce ev vardı, büyük yerleşim birimleri, kuleler, duvarlar, pencereler, caddeler ve onların kesiştiği meydanlar, kitaplarda adı geçen, insanların elleriyle yarattıkları tüm eserlerin yapıldığı ve satıldığı ticaret evleri, güç sahibi insanların toplanıp yaptıkları büyük işlerden söz ettikleri hükümet sarayları, uzay gemilerinin diğer gezegenlere fırlatıldığı rampalar: O güne kadar dünyada, insanoğlunun yerleşim merkezleri kadar mükemmel bir şey yaratılmış mıydı?</p>

  <p>Hiçbiri yoktu artık. Geride yalnızca Es Toch, Yalan Kenti kalmıştı. Doğu Ormanı’ndaki kentlerin hepsi imha edilmişti. Bataklıkların, akçaağaç ormanlarının, tavşan yuvalarının, geyik yollarının, yitirilmiş sokakların, kırılmış ve gömülmüş taşların arasından gökyüzüne içi canlılarla kaynayan taş, çelik ve cam kuleler yükselmiyordu artık.</p>

  <p>Ama bir zamanlar tanıdığı bir yerin silik anısı gibi, Falk’ın gözlerinin önünde bir kentin görüntüsü canlanıyordu. Kurtulduğu tuzağın, o aldatıcı görünüşün aslında ne kadar tehlikeli olduğunun farkındaydı. Batıya, bunların kaynağına doğru ilerledikçe daha başka aldatmacalarla ve tuzaklarla karşılaşıp karşılaşmayacağını merak ediyordu.</p>

  <p>Günler ve ırmak onunla birlikte akıp gidiyordu. Durgun ve gri bir günün öğleden sonrasında, dünya yavaş yavaş genişledi, genişledi ve ürkütücü bir genişliğe ulaştı; uçsuz bucaksız bir gökyüzünün altında uçsuz bucaksız çamurlu sular akıyordu: Burası Orman Irmağı’nın İç Irmağa açıldığı yerdi. Geride, yüzlerce kilometre doğudaki evlerinde tüm dünyadan yalıtılmış bir yaşam sürdüren insanların bile İç Irmak’tan söz edildiğini duymaları olağandı. Irmak, o kadar büyüktü ki, Shingler bile onu gizleyemezlerdi. Çevresi sularla kaplı ormanın dışında kalan küçük tepelerden ve adacıklardan batıdaki dağların eteklerine kadar uzanan gri-sarı renkli engin sular pırıl pırıl parlıyordu. Falk, ırmağın üzerinde alçaktan uçan balıkçıllardan biri gibi suların birleştiği yere doğru süzüldü, batı kıyısına indi, anımsayabildiği kadarıyla bu, onun ormanın dışına ilk çıkışıydı.</p>

  <p>Kuzey, güney ve batı yönünde uzanan inişli çıkışlı arazi, ağaçlar, çalılar ve alçak bitki örtüsüyle kaplıydı, ama açıktı, olabildiğince açık. Falk büyük bir ümitle batıya doğru baktı ve dağları görmeye çalıştı. Bu açık arazinin, otlakların, binlerce kilometre genişlikte olduğuna inanılıyordu; ama Zove’nin evindekilerden hiçbiri bunu tam olarak bilmiyordu.</p>

  <p>Dağları göremedi, ama o gece dünyanın yıldızları çaprazlama kesen kenarını gördü. Bu, onun ufuk çizgisini ilk görüşüydü. Belleği dallarla ve yapraklarla sınırlıydı. Ama burada yıldızlarla kendisi arasında hiçbir şey yoktu, içi kıvılcımlarla dolu kapkara bir kubbe, dünyanın kenarından yanarak yukarıya doğru yükseliyordu. Ve ayaklarının altında, daire tamamlanıyordu. Saatler ilerledikçe kıvrık ufuk çizgisinden, doğuda dünyanın altına doğru uzanan, alev alev yanan desenler çıkmaya başlamıştı. Bu uzun ve soğuk kış gecesini yarı uyanık geçirdi, dünyanın doğu kenarı güneşi kestiği ve gökyüzünden gelen gün ışığı otlaklarda yayılmaya başladığı zaman da uyandı.</p>

  <p>O gün, ertesi gün ve ondan sonraki gün pusulasının yardımıyla batıya doğru ilerledi. Artık ırmağın kıvrımlarını izlemesine gerek kalmamıştı, büyük bir hızla dümdüz gidiyordu. Burada kızağı sürmek suyun üzerinde olduğu gibi sıkıcı değildi; engebeli toprakların üzerinde kontrol düğmelerini büyük bir dikkatle kullanarak her iniş çıkışta bir alçalıyor, bir yükseliyordu. Gökyüzünün ve otlakların sonsuz açıklığı çok hoşuna gitmiş, içinde bulunduğu o koskoca mekân içinde yalnızlık çok güzel bir duyguya dönüşmeye başlamıştı. Hava yumuşaktı, kış sonunun ılık güneş ışınları her yeri ısıtıyordu. Geride bıraktığı ormanı düşündüğünde kendini boğucu, gizli bir karanlıktan aydınlığa ve havaya çıkmış gibi hissetti; bu otlaklar dev bir açıklığa benziyordu. Binlerce kızıl renkli sığırdan oluşan sürüler uzaklardaki düzlükleri bulut gölgeleri gibi karartıyordu. Altında uzanan topraklar kahverengiydi, ama soğuğa dayanıklı otların ilk filizlerinin açtığı yerler öbek öbek yeşile boyanmıştı; toprağın altında ve üstünde küçük hayvanlar, tavşanlar, porsuklar, ada tavşanları, fareler, yabani kediler, köstebekler, antiloplar, sarı kuşlar, çöken bir uygarlığın yararlı ve zararlı yaratıkları sağa sola koşuşturuyordu. Dev gökyüzünde kuşların kanat çırpışları duyuluyorlardı. Karanlık basarken beyaz turna sürüleri ırmakların kıyılarına kondu; uzun bacakları ve uzun kanatları sazlıklarla yapraksız pamuk tarlaları arasındaki sulara yansıyordu.</p>

  <p>İnsanlar neden artık dünyalarını görmek için yolculuk yapmıyorlardı? Falk çayırların alacakaranlığında lacivert gökyüzünün altında oturmuş, ufak bir opal gibi yanan kamp ateşini izlerken bunu düşünüyordu. Neden Zove ile Metock gibi adamlar ormanlarda saklanıyor, hayatlarında bir kez olsun bu görkemli dünyayı görmek için oradan dışarı çıkmıyorlardı? Şimdi kendisine her şeyi öğreten insanların bilmediği bir şeyi biliyordu: Bir insan, gezegeninin yıldızların arasında döndüğünü görebilirdi...</p>

  <p>Ertesi gün basık bir havada, kuzeyden esen soğuk rüzgârın içinde, artık büyük bir beceriyle kullanabildiği kızağını sürerek yoluna devam etti. Vahşi bir sığır sürüsü güneydeki otlakların yarısını kaplamış, rüzgâra karşı duran binlerce sığır beyaz kafalarını kıllı kızıl omuzlarına gömmüştü. Kendisiyle sürünün ilk sıralarındaki hayvanlar arasında kalan yaklaşık bir kilometre genişliğindeki alanda uzun gri otlar rüzgârla boyunlarını eğdi, gri renkli bir kuş hiç kanatlarını çırpmadan havada ona doğru süzülüyordu. Onun kendisine doğru dümdüz uçuşunu merakla izledi; aslında kuşun düz uçtuğu söylenemezdi; çünkü kanatlarını çırpmadan yönünü değiştirmiş ve onun önüne çıkmıştı. Büyük bir hızla ona doğru uçuyordu. Birdenbire paniğe kapıldı, hayvanı korkutmak için kollarını salladı, sonra kendini yere attı ve kızağın yönünü değiştirdi; ama çok geç kalmıştı. Çarpışmadan hemen önce ifadesiz kör başını, gözlerindeki çelik pırıltısını gördü. Ardından çarpıştılar, patlayan metalin acı çığlıkları duyuldu, mide bulandırıcı bir düşüş başladı ve bu düşüşün sonu gelmedi.</p>
</body>
</html>