<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <p class="p13"><img src="../Images/img2.png" width="46" height="40" alt="img2.png"/></p>

  <h3><p class="p14"><span class="t5">10</span></p></h3>

  <p class="p1">Gün ışımıştı, karnının çok acıktığının farkına varan Ramarren, yüksek sesle yemek istedi. Hiçbir karşılık gelmedi, ama çok kısa bir süre sonra bir işçi ona yemek getirdi; yemeğini bitirmek üzereyken, kapının dışından gelen bir zil sesi duydu. Kelshak dilinde, “Girin.” dedi ve Orry odaya girdi, arkasında Abundibot ve Ramarren’in daha önce hiç görmediği iki Shing vardı. Ama onların adlarını biliyordu: Ken Kenyek ve Kradgy. Onları Ramarren’le tanıştırdılar. Ramarren durumu çok iyi idare edebileceğini hissediyordu; Falk’ı tamamen gizleyebiliyor, bu da onun rahat davranmasını sağlıyordu. Zihin uzmanı Ken Kenyek’in zihnini yoklamaya çalışacağını biliyordu; ama bu, onu endişelendirmiyordu. Koruma mekanizmalarını parahipnotik blok altındayken bile geçememişlerdi, bunu şimdi de başaramayacaklardı.</p>

  <p>Adamların hiçbiri onunla zihinsel konuşma yapmadı. Dokunulmaktan korkarcasına ondan uzakta, kaskatı durdular ve fısıldayarak konuştular. Ramarren kendisinden dünya, insanlar ve Shingler’le ilgili sorular sormasını beklediklerini biliyordu, bu soruları sordu ve yanıtları ciddiyetle dinledi. Bir ara Orry ile sözsüz iletişim kurmayı denedi, ama başaramadı. Oğlanın dinleme yeteneği yoktu, belki de bu yeteneği geliştirebilmesi için çocukluğunda ona öğretilen ön bilgileri zihninden silmişlerdi. Zaten artık bağımlı olduğu ilaçların etkisi altındaydı. Ramarren ona prechnoye içindeki ilişkilerde çok sık kullanılan sinyallerden birini gönderirken, oğlan bir pariitha tüpü emmeye başlamıştı. Onun sağladığı bu canlı ve şaşırtıcı yarı halüsinasyon dünyasında algılamaları körelmişti ve Ramarren’i duymadı.</p>

  <p>Bir kadın giysisi giymiş olan Kradgy, Ramarren’e kulakları tırmalayan bir fısıltıyla, “Dünyada bu odanın dışında hiçbir şey görmediniz.” dedi. Ramarren onların hepsinden sakınıyordu, ama Kradgy diğerlerinden farklıydı; adamın uçuşan giysilerinin altındaki iri vücudunda, uzun, morumsu siyah saçlarında, kulakları tırmalayan fısıltısında içini korku ve nefret duygularıyla dolduran bir şey vardı.</p>

  <p>“Daha fazlasını görebilmeyi isterdim.” dedi.</p>

  <p>“Size görmek istediklerinizin hepsini göstereceğiz. Dünyanın her yeri şeref konuğumuza açıktır.”</p>

  <p>“Yörüngeye girdikten sonra <i>Alterra</i>’dan dünyayı gördüğümü anımsıyorum.” dedi Ramarren, Werel aksanlı Galaktika’sıyla. “Ama gemimizin saldırıya uğradığını anımsayamıyorum. Bana bunun nedenini açıklar mısınız?”</p>

  <p>Bu tehlikeli bir soruydu, ama yanıtını çok merak ediyordu; çift belleğinde hâlâ çözemediği tek şey buydu.</p>

  <p>“Bizim akroni adını verdiğimiz durumdaydınız.” diye yanıt verdi Ken Kenyek. “Geminizin zamanlayıcısı olmadığı için bariyere ışık hızıyla girdiniz. O anda bilincinizi kaybettiniz ve birkaç dakika, belki de birkaç saat baygın kaldınız.”</p>

  <p>“Işık hızıyla yaptığımız kısa yolculuklarda böyle sorunlarımız olmuyordu.” dedi Ramarren.</p>

  <p>“Uçuş uzadıkça, bariyer de güçlenir.”</p>

  <p>“Yaptığınız çok cesurca bir şeydi.” dedi Abundibot, her zamanki çatlak fısıltısı ve görkemli tavrıyla. “Gerekli deneyimlerden geçirilmemiş bir gemiyle yüz yirmi beş ışık yılı katettiniz.”</p>

  <p>Ramarren bu yanlışlığı düzeltmeye gerek duymadan iltifatı kabul etti.</p>

  <p>“Gelin dostlarım, konuğumuza dünyanın kentini gösterelim.” Abundibot bu sözcükleri söylerken, Ramarren, Ken Kenyek ile Kradgy’nin zihinsel konuşma yaptıklarını fark etti, ama ne konuştuklarını anlayamadı; kendi düşüncelerinin okunacağından korktuğu için zihnini her şeye kapatmıştı.</p>

  <p>“Sizi Werel’e götürecek geminin zamanlayıcısı olacak ve atmosfere girdikten sonra tekrar aynı sıkıntıları çekmeyeceksiniz.” dedi Ken Kenyek.</p>

  <p>Ramarren beceriksizce sandalyeden kalktı. Falk sandalyelere alışıktı, ama o değildi ve havada oturmayı son derece rahatsız buluyordu. Ayağa kalktıktan bir süre sonra sordu: “Bizi geri götürecek gemi mi dediniz?”</p>

  <p>Orry umutla başını kaldırdı. Kradgy güçlü sarı dişlerini göstererek esnedi. Abundibot, “Dünyada görmek istediklerinizi gördükten ve öğrenmek istediklerinizi öğrendikten sonra, sizi ve Har Orry’yi Werel’e götürecek olan ışık hızındaki gemimiz hazır sayın Ramarren.” dedi. “Biz fazla yolculuk yapmayız. Savaşlar bitti, diğer dünyalarla ticaret yapmaya ihtiyacımız yok ve sırf merakımızı tatmin etmek için ışık hızındaki gemilere bir servet harcayıp zavallı dünyayı bir kez daha iflas ettirmek istemiyoruz. Biz dünyalılar artık çok eski bir ırk sayılırız; diğer dünyaları keşfetmek yerine, evimizde oturup bahçemizle uğraşmayı tercih ediyoruz. Ama siz yolculuğunuzu tamamlamak ve üzerinize düşen görevi yapmak zorundasınız. <i>Yeni Alterra</i>, uzay rıhtımımızda sizi bekliyor. Eğer insanlarınız ansible göndericinin prensiplerini yeniden bulmayı başarabilseydi, şu anda onlarla iletişim kurabilir ve burada olduğunuzu onlara bildirebilirdik. Kim bilir, belki de ansible kadar güçlü yeni bir gönderici geliştirmişlerdir; ama gezegeninizin koordinatlarını bilmediğimiz için onlara sinyal gönderemiyoruz.”</p>

  <p>“Evet.” dedi Ramarren kibarca.</p>

  <p>Kısa bir duraksama oldu.</p>

  <p>“Benim anlamadığım bir şey var.” dedi Ramarren.</p>

  <p>“Ansible göndericisi mi?”</p>

  <p>“Ansible göndericisinin nasıl çalıştığını bilmiyorum, ama ne işe yaradığını biliyorum. Biz Werel’den ayrılırken ansible göndericimiz yoktu, ama başka ulaşım cihazlarımız vardı. Benim anlayamadığım şey şu: Neden bugüne kadar Werel’e sinyal göndermeyi hiç denemediniz?”</p>

  <p><i>Bu, tehlikeli bir soruydu.</i> Ramarren tetikte bekliyor ve hiç açık vermemeye çalışıyordu; ama karşısındaki yüzlerdeki gerginliği rahatlıkla hissedebiliyordu.</p>

  <p>“Prech Ramarren.” dedi Abundibot. “Werel’in nerede olduğu hakkında kabaca bir fikrimiz var, ama Har Orry gezegenin uzaklığını bilemeyecek kadar küçük olduğu için, Werel’in yerini kesin olarak öğrenme mutluluğuna hiçbir zaman erişemedik. Har Orry Galaktika dilini çok az bildiği için bize Werel’in güneşinin bu dildeki adını söyleyemedi. Birlik yıllarından beri sizinle aynı dili konuşuyoruz, bu nedenle bunu bilmek bizim için çok yararlı olabilirdi. Ama bunu öğrenemediğimizden Werel’le iletişim kurmak ve sizin için hazırladığımız geminin koordinatlarını saptamak için belleğinizi kazanmanızı beklemek zorunda kaldık.”</p>

  <p>“Werel’in hangi yıldızın yörüngesinde olduğunu bilmiyor musunuz?”</p>

  <p>“Ne yazık ki bilmiyoruz. Ama siz bunu bize söylerseniz...”</p>

  <p>“Size hiçbir şey söyleyemem.”</p>

  <p>Shingler şaşırmazlardı, onlar fazlasıyla kendini beğenmiş ve kibirli insanlardı. Abundibot ile Ken Kenyek’in yüzünden hiçbir şey anlaşılmıyordu. O garip, ürkütücü fısıltısıyla Kradgy, “Siz de mi bunu bilmiyorsunuz?” diye sordu.</p>

  <p>“Güneşin gerçek adını size söyleyemem.” dedi Ramarren, sakin bir sesle.</p>

  <p>Ken Kenyek’in Abundibot’a zihinsel konuşmayla söylediği şeyi bu kez duydu. “Ben sana söylemiştim.”</p>

  <p>“Özür dileriz prech Ramarren, size böyle bir şeyi sormamalıydık. Lütfen bizi bağışlayın. Cehalet hiçbir zaman bir özür olamaz, ama sizin yasalarınızı bilmiyoruz.” Abundibot konuşmasını sürdürecekti, ama Orry panik içinde onun sözünü kesti.</p>

  <p>“Prech Ramarren, geminin koordinatlarını saptayabilecek misiniz? Kılavuzken bildiklerinizi hâlâ anımsıyor musunuz?”</p>

  <p>Ramarren ona döndü ve alçak sesle sordu: “Sen eve dönmek istiyor musun vesprechna?”</p>

  <p>“Evet!”</p>

  <p>“Eğer bu, bize böyle bir armağan veren efendileri mutlu edecekse, yirmi ya da otuz gün sonra onların gemileriyle Werel’e döneceğiz. Özür dilerim.” Shingler’e dönerek konuşmasını sürdürdü: “Bu cömertliğiniz karşısında suskun kalmamam gerektiğini biliyorum, ama sorularınıza yanıt veremeyeceğim.” Eğer onunla sözsüz iletişim kuruyor olsalardı, iletişimleri büyük ölçüde daha sert geçecekti; çünkü o Shingler gibi değildi, zihinsel yalan söyleyemezdi ve adamların bunu bildiklerinden emindi.</p>

  <p>“Önemli değil sayın Agad.” dedi Abundibot. “Önemli olan sizin sağ salim geri dönmeniz, bizim sorularımız değil. Siz geminizi programlayın ve gidin. Werel’e ulaşabilirseniz, sorularımız yanıtlanmış kadar mutlu olacağız. Unutmayın, tüm kayıtlarımız ve rota bilgisayarlarımız istediğiniz zaman emrinizde olacak.” Shingler’in bu cömertliği Ramarren’i şaşırtmadı, eğer Werel’in yerini öğrenmek istiyorlarsa, geminin rotasına bakmaları yeterli olacaktı. Ondan sonra, eğer Ramarren hâlâ güvenlerini kazanmayı başaramamışsa, yeniden beynini silip Orry’ye operasyon sonrası bir terslik olduğunu söyleyecekler ve mesajlarını iletmesi için Werel’e onu göndereceklerdi. Şu anda ona güvenemiyorlardı, çünkü onun zihinsel yalanlarını yakaladığını biliyorlardı. Bu tuzaktan kurtulmanın bir yolu olabilirdi, ama Ramarren bunu hâlâ bulamamıştı.</p>

  <p>Hep birlikte puslu koridorlardan, rampalardan geçtiler, asansörlere bindiler ve saraydan dışarıya, gün ışığına çıktılar. Ramarren içindeki Falk’ı artık tamamen bastırmış, Ramarren gibi konuşmaya, düşünmeye ve davranmaya başlamıştı. Adamların, özellikle de Ken Kenyek’in sürekli onun açığını yakalamaya çalıştığını hissediyordu. Bu da onu daha dikkatli olmaya itiyordu O, sabahın geç saatlerinde gökyüzüne bakan ve dünyanın sarı güneşini gören bir yabancıydı, Ramarren’di.</p>

  <p>Bir anda neşelenerek durdu. Başına neler geleceği hakkında hiçbir fikri yoktu, ama ne olursa olsun bir insanın iki ayrı gezegenin güneşini görebilmesi çok güzel bir şeydi. O, hem Werel’in turuncu altın güneşini hem de dünyanın beyaz altın güneşini görmüştü. Onları iki değerli taş gibi ellerinde tutabilir ve güzelliklerini kıyaslayabilirdi.</p>

  <p>Orry onun yanında duruyordu; Ramarren, Kelshy’de bebeklerin ve küçük çocukların şafak vakti ya da kışın uzun fırtınalarından sonra söylediği bir yakarıyı mırıldandı: “Yaşamın yıldızı, yılın merkezi, hoşgeldin...” Onunla birlikte Orry de aynı şeyi söyledi. İlk kez birbirleriyle uyum içinde bir şey yapmışlardı; bu, Ramarren’in hoşuna gitti, çünkü oyun bitene kadar oğlana ihtiyacı olacaktı.</p>

  <p>Kızak havalandı ve kentin üzerinde dolaştılar. Ramarren sorması gereken soruları soruyor, Shingler de vermeleri gereken yanıtları veriyordu. Bu arada Abundibot, Es Toch’un kulelerinin, köprülerinin, sokaklarının ve saraylarının binlerce yıl önce, gezegenin öbür ucunda nasıl bir gecede kurulduğunu ve efendilerin yüzlerce yıl büyük bir sabırla çalışarak kenti nasıl buraya, olması gereken yere taşıdıklarını anlatıyordu. Bu, çok güzel bir masaldı; söyledikleri yalanlar ve verdikleri uyuşturucularla, Orry’yi anlatılan her şeye inanacak bir hale getirmişlerdi; ama Ramarren’in bunlara inanıp inanmaması pek umurlarında değil gibiydi. Abundibot’un yalan söylemekten büyük bir zevk aldığı açıkça belli oluyordu; belki de hayatta zevk aldığı tek şey buydu. Dünyanın nasıl yönetildiğini, Shing’in büyük bir kısmının ömrünü sıradan insanların, yani Es Toch’dan yayılma projesinde çalışan yerlilerin arasında geçirmek zorunda kaldığını, insanların Shingler’in barışı koruyamayacağına ve üstlendikleri sorumlulukların altından kalkamayacağına inandığını, ama kendilerinin her zaman bilimi ve sanatı desteklediklerini, ayaklanmaları ile şiddet hareketlerini ise tatlılıkla bastırdıklarını anlatıp duruyordu. Dünya, gösterişsiz küçük kulübelerde, kabilelerde ve küçük kentlerde barış içinde yaşayan alçakgönüllü insanlar gezegeniydi; ne savaş ne cinayet ne de nüfus patlaması vardı; eski zaferler ve tutkular artık unutulmuştu; insanlar Shingler’in önderliğinde yaşayan, onların gelişmiş teknolojilerinden yararlanan ve onlar tarafından korunan bir çocuk ırkı gibiydi.</p>

  <p>Masal ufak tefek değişikliklerle sürüp gidiyordu, ama özü hep aynıydı ve her zaman çok inandırıcıydı. Ramarren zavallı Orry’nin onlara neden inandığını artık anlamıştı; eğer ormanda ve düzlüklerde yaşayan ve bu masalın tümünün yalan olduğunu bilen Falk’ın anıları olmasaydı, Ramarren de anlatılanların büyük bir kısmına inanabilirdi. Falk dünyada çocukların arasında değil, insanlıktan çıkarılmış, acı çeken, sabırları tükenmiş yetişkinlerin arasında yaşamıştı.</p>

  <p>O gün Ramarren’e havadan tüm kenti gösterdiler. Wegest’in eski sokaklarında ve Kaspool’un kış evlerinde yaşayan Ramarren için burası, olağanüstü bir mimarisi olan, yapay, yavan ve tatsız bir kentti. Onu izleyen günlerde Orry ile Ramarren’i, Abundibot’la Ken Kenyek’in rehberliğinde, hava taşıtlarıyla günlük dünya gezilerine çıkardılar, onları dünyanın bütün kıtalarına, hatta ıssız, terk edilmiş aya bile götürdüler. Günler geçiyordu; Shingler, Orry için hazırladıkları oyunu oynamayı sürdürüyorlardı; ama yaptıkları bütün kurnazca numaralara rağmen, Ramarren’den istedikleri bilgiyi hâlâ alamamışlardı. Ramarren doğrudan ya da elektronik aygıtlarla, görsel ve telepatik yollarla her an izlendiğini biliyordu; ama özgürlüğünü kısıtlamıyorlardı; artık ondan korkmamaları gerektiğini anladıkları belliydi.</p>

  <p>Belki de onun Orry ile birlikte evine dönmesine izin verirlerdi. Belki de Ramarren’in zararsız olduğuna inanmışlardı ve ona yeniden kazandırdıkları belleğine dokunmayacaklardı.</p>

  <p>Ama dünyadan ancak istedikleri bilgiyi verirse, onlara Werel’in yerini söylerse kaçabilirdi. O ana kadar onlara hiçbir şey söylememişti, onlar da sormamışlardı.</p>

  <p>Shingler’in Werel’in yerini öğrenip öğrenmemesi o kadar önemli miydi?</p>

  <p>Evet, önemliydi. Belki bu güçlü düşmana hemen saldırmayı düşünmüyorlardı, ama Werel’den yapılacak olan gezegenlerarası uçuşları, anında kendilerine rapor etmesi için <i>Yeni Alterra</i>’nın arkasından, oraya içinde ansible göndericisi olan bir robot gemi gönderebilirlerdi. Bu sayede Werelliler’den yüz kırk yıl önde olabilirler ve yapılacak bir dünya yolculuğunu daha başlamadan durdurabilirlerdi. Şu anda Werelliler üstün durumdaydı; çünkü Shingler, gezegenlerinin yerini hâlâ öğrenememişlerdi ve onu bulmaları yüzyıllar sürebilirdi. Ramarren dünyadan, ancak kendi gezegeninin geleceğini tehlikeye atarak kurtulabilirdi.</p>

  <p>Orry ve iki Shing’le birlikte, her yerini yabani otlar bürümüş vahşi, ama güzel dev bir bahçe gibi ayaklarının altında uzanan dünyanın üzerinde bir oraya bir buraya gidip gelerek, kendisini bu çıkmazdan kurtaracak bir yol bulabilmek için zaman kazanmaya çalışıyordu. Bütün zekâsını kullanarak durumu tersine çevirmek ve yönetilen değil, yöneten olmasını sağlayacak bir yol bulmak zorundaydı. Kelshak toplumunda her çıkmazın, hatta kaosun ya da bir tuzağın bile çıkış yolunun olduğuna inanılırdı; çünkü insanı çıkmaza sokan uyumsuzluk değil, yalnızca yanlış anlaşılma; şans ya da şanssızlık değil, yalnızca bilgisizlikti. Ramarren düşünüyordu, ama içindeki ikinci benlik, Falk, onun fikirlerine katılmıyor ve düşünmeyi reddediyordu. Çünkü Falk tasarımın tellerinin üzerinde kayan mat ve parlak taşları, kendi topraklarında sürgüne gönderilmiş kralları görmüş ve çökmüş uygarlıklarda insanlarla birlikte yaşamıştı; hiçbir insanın kendi kaderini çizemeyeceğine ya da oyunun kurallarını koyamayacağına ve parlak şans taşının zaman teli üzerinde kayıp gidişini beklemesi gerektiğine inanıyordu. Uyum vardır, ama bunu anlamak olanaksızdır; hiçbir yol gidilebilecek yol değildir. Falk beklerken, Ramarren düşündü ve eline geçen fırsatı kaçırmadı.</p>

  <p>O anın diğerlerinden hiçbir farkı yoktu. Shingler’in dünyayı bu denli rahat kontrol altına alıp yönetmesini sağlayan güzel ve akıllı araçlardan birinde, küçük otomatik pilotlu hava taşıtında, Orry ve Ken Kenyek’le birlikteydi. Batı Okyanusu’ndaki adalardan birinden Es Toch’a dönüyorlardı; adadaki küçük yerleşim birimlerinden birinde durmuş ve orada birkaç saat kalmışlardı. Masmavi denizin ortasındaki adalar zincirinin yerlileri balıkçılık, yüzücülük ve seksten başka hiçbir şey düşünmeyen güzel ve mutlu insanlardı. Werelliler’e göstermek için mutluluğun ve geri kalmışlığın en iyi örneklerini seçmişlerdi. Orada endişelenecek ya da korkacak hiçbir şey yoktu.</p>

  <p>Orry, parmaklarının arasında bir pariitha tüpüyle uyukluyordu. Shingler’in kuralını bozmayarak, her zamanki gibi yine aralarında yaklaşık bir metre mesafe bırakan Ken Kenyek, gemiyi otomatik pilota bağlamış, Ramarren’le birlikte aracın yan camından çevrelerini saran berrak gökyüzüne ve altlarındaki mavi denize bakıyordu. Ramarren yorulmuştu, mavi ve altın renkli dev boşluğun ortasında, cam bir köpüğün içinde geçirdiği dakikaların keyfini çıkarmak istiyordu.</p>

  <p>“Çok güzel bir dünyamız var.” dedi Shing.</p>

  <p>“Evet.”</p>

  <p>“Tüm dünyaların incisi... Werel de bu kadar güzel midir?”</p>

  <p>“Hayır. Orada iklimler daha serttir.”</p>

  <p>“Evet, bu, yıllarınızın çok uzun olmasından kaynaklanıyor. Sizin bir yılınız ne kadardı? Altmış dünya yılı mı?”</p>

  <p>“Evet.”</p>

  <p>“Sonbahar doğumlu olduğunuzu söylemiştiniz. Demek ki siz dünyanızın yazını hiç görememişsiniz.”</p>

  <p>“Güney yarıküreye gittiğimde bir kez görmüştüm. Orada yazlar Kelshy’dekinden daha serin, kışlar da daha ılık geçer. Kuzeyin uzun yazını hiç görmedim.”</p>

  <p>“Ama görme şansınız var. Hemen yola çıkarsanız Werel’e hangi mevsimde ulaşabilirsiniz?”</p>

  <p>Ramarren birkaç saniye düşündü, sonra yanıt verdi: “Yaz sonunda, sanırım yazın yirminci ay evresinde.”</p>

  <p>“Belki de oraya ancak sonbaharda varabilirsiniz. Yolculuk ne kadar sürüyor?”</p>

  <p>“Yüz kırk iki yıl.” dedi Ramarren, bunu söylerken bir an için korkuya kapıldı, ama sonra sakinleşti. Shing’in zihnini kendininkinin içinde hissediyordu; konuşurlarken Ken Kenyek onun zihnine ulaşmış, koruyucu mekanizmalarını aşmış ve beynini kontrol altına almıştı. Ama Ramarren için bunun bir önemi yoktu. Shing olağanüstü bir sabırla tüm yeteneğini kullanmıştı. Ramarren’in korktuğu başına gelmişti, ama hiç önemli değildi.</p>

  <p>Ken Kenyek onunla Shingler’in çatlak fısıltısıyla değil, açık ve akıcı bir zihinsel konuşmayla konuşuyordu. “Evet, sonunda oldu işte, çok iyi, çok iyi. Sizinle böyle uyum sağlayabilmemiz çok güzel bir şey değil mi?”</p>

  <p>“Evet, çok güzel.” dedi Ramarren.</p>

  <p>“Benimle aynı fikirde olduğunuza sevindim. Birbirimizle uyum içinde olduğumuza göre, artık endişelenecek bir şey kalmadı demektir. Her neyse, Werel’in buradan yüz kırk iki ışık yılı uzakta olduğunu söylediniz, o halde güneşinizin Ejderha takımyıldızında olması gerekir. Onun Galaktika dilindeki adı ne? Tabii, haklısınız, bunu bana sözlü ya da sözsüz olarak söyleyemezsiniz. Eltanin, güneşinizin adı bu değil mi?”</p>

  <p>Ramarren bu soruya yanıt vermedi.</p>

  <p>“Eltanin, Ejderhanın Gözü, evet, çok iyi. Biraz daha yakın bir gezegenden geldiğinizi düşünüyorduk, ama önemli değil, bize çok zaman kazandırdınız. Neredeyse...”</p>

  <p>Akıcı zihinsel konuşma bir anda durdu ve Ken Kenyek titremeye başladı; Ramarren de onunla birlikte titriyordu. Shing’in vücudu sarsılarak hava taşıtının kontrol paneline doğru gidip geliyordu. Beceriksizce oynatılan bir kukla gibi öne doğru eğilip iki büklüm oldu, sonra sırtüstü yere düştü ve orada kaskatı kaldı, beyaz, yakışıklı yüzü tavana bakıyordu.</p>

  <p>Orry tatlı uykusundan uyanmış, şaşkın şaşkın ona bakıyordu. “Ne oldu? Onun neyi var?” diye sordu.</p>

  <p>Ama hiçbir yanıt alamadı. Ramarren’in vücudu da Shing’inki gibi kaskatıydı, görmeyen gözlerini adamın gözlerine dikmişti. Sonunda kımıldadı ve Orry’nin bilmediği bir dilde konuştu. Sonra kendini zorlayarak Galaktika dilinde, “Gemiyi durdur.” dedi.</p>

  <p>Oğlan aptallaşmıştı. “Ken Kenyek’in neyi var prech Ramarren?” diye sordu.</p>

  <p>“Ayağa kalk ve gemiyi durdur!”</p>

  <p>Werel aksanıyla dünya yerlilerinin konuştuğu Galaktika’yı konuşuyordu. Dili bozuktu, ama ses tonu otoriterdi. Orry ona itaat etti. Küçük cam küre güneşin doğusunda, okyanusun ortasında havada asılıp kaldı.</p>

  <p>“Prechna, o...”</p>

  <p>“Kes sesini!”</p>

  <p>Bir sessizlik oldu. Ken Kenyek hiç kımıldamadan yatıyordu. Ramarren’in gerginliği ve öfkesi yavaş yavaş geçiyordu.</p>

  <p>Ken Kenyek’in zihni ile kendi zihni arasında geçenler karşılıklı kurulan tuzaklardan ibaretti. Shing, karşısında yalnızca bir adam olduğunu zannederek Ramarren’i tuzağa düşürmüş, ama onu pusuda bekleyen ikinci adamın, Falk’ın zihniyle karşılamıştı. Falk kontrolü yalnızca birkaç saniye için elinde tutabilmiş, ama bu süre Ramarren’in şaşkın bir durumda olan Shing’in kontrolünün altından çıkması için yeterli olmuştu. Ramarren, Ken Kenyek’in zihni hâlâ kendisinkine açıkken iletişimi bozmadan kontrolü ele geçirmişti. Ramarren, Ken Kenyek’e, onun birkaç dakika önce kendisine yaptığını yapmıştı; bütün gücünü ve yeteneğini kullanarak adamın zihnini korumasız ve çaresiz bir duruma getirmişti. O çift zihinli bir insandı ve bu üstünlüğünden yararlanmayı bilmişti. Ramarren, Shing’i çaresiz durumda tutarken Falk da özgürce düşünebilecek ve hareket edebilecekti.</p>

  <p>Bu, o ana kadar eline geçen tek fırsattı ve bu fırsatı bir daha bulamayabilirdi.</p>

  <p>Falk yüksek sesle sordu: “Uçuşa hazır bekleyen ışık hızında bir geminiz var mı?”</p>

  <p>Shing’in bir fısıltı halinde çıkan sesiyle verdiği yanıtı dinlemek ve ilk kez onun yalan söylemediğinden emin olmak çok garip bir duyguydu. “Es Toch’un kuzey batısındaki çölde bir gemimiz var.”</p>

  <p>“Korunuyor mu?”</p>

  <p>“Evet.”</p>

  <p>“Canlı nöbetçiler tarafından mı?”</p>

  <p>“Hayır.”</p>

  <p>“Bizi oraya götür.”</p>

  <p>“Sizi oraya götüreceğim.”</p>

  <p>“Taşıtı onun söylediği yere götür Orry.”</p>

  <p>“Hiçbir şey anlamıyorum prech Ramarren; şimdi biz...”</p>

  <p>“Hemen dünyadan ayrılıyoruz, Haydi kontrol panelinin başına geç.”</p>

  <p>“Kontrol panelinin başına geç.” diye yineledi Ken Kenyek, yumuşak bir sesle.</p>

  <p>Orry, taşıtı Shing’in verdiği komutlara uyarak kullanıyordu. Hava taşıtı hızla batıya doğru ilerliyordu; ama hâlâ bir ucunda güneşin battığı bir kürenin merkezinde asılı gibiydiler. Sonra girintili çıkıntılı kıyılarıyla kendilerine doğru yüzen Batı Adaları, onların hemen arkasında kıyının dik, beyaz tepeleri göründü; kısa bir süre sonra bunların hepsi gözden kayboldu. Artık uzun gölgelerini doğuya gönderen kıraç dağ sıralarıyla dolu çölün üzerinde uçuyorlardı. Orry hava taşıtını yavaşlattı, dağ sıralarından birinin üzerinde alçaldı ve iniş pistine girebilmek için kontrol düğmelerine bastı. Yüksek, cansız dağlar açıldı, onları içine aldı ve hava taşıtı gölgeli bir düzlüğün üzerine indi.</p>

  <p>Görünürde bir uzay rıhtımı, yollar ya da binalar yoktu; ama dağların karanlık yamaçlarının altında, toprağın ve çalıların üzerinde belli belirsiz, iri gölgelerin titreşimi görünüyordu. Falk onlara baktı, ama ne olduklarını anlayamadı; Orry nefesini tutarak, “Yıldız gemileri.” dedi.</p>

  <p>Bunlar Shingler’in ışık dağıtıcı ağlarla kamufle edilmiş yıldız gemisi filosunun tamamını ya da bir kısmını oluşturan gemilerdi. Falk önce küçüklerini görmüştü, ama sonra dağların eteği zannettiği dev biçimlerin de gemi olduğunu anladı.</p>

  <p>Hava taşıtının indiği pistin yanında tahtaları çöl rüzgârlarıyla beyazlaşmış ve birbirinden ayrılmış küçük, harap ve çatısız bir baraka vardı.</p>

  <p>“Bu baraka ne?” diye sordu Falk.</p>

  <p>“Yeraltı odalarının girişi buradadır.” diye yanıtladı Shing.</p>

  <p>“Aşağıda yüzey bilgisayarları var mı?”</p>

  <p>“Evet.”</p>

  <p>“Peki ya uçuşa hazır küçük gemiler?”</p>

  <p>“Bütün gemilerimiz uçuşa hazır. Bunların çoğu robot-kontrollü savunma gemileridir.”</p>

  <p>“Otomatik kontrollü geminiz var mı?”</p>

  <p>“Evet. Onu Har Orry’ye vermeyi düşünüyorduk.”</p>

  <p>Ramarren, Shing’in beynini telepatik kontrol altında tutmaya çalışırken, Falk da ona kendilerini gemiye götürmesini ve onlara gemideki bilgisayarları göstermesini emretti. Ken Kenyek hiç düşünmeksizin ona itaat etti. Falk-Ramarren bunu beklemiyordu; çünkü zihinsel kontrolün belli sınırları vardı. İnsanın kendini koruma içgüdüsü çoğu zaman en güçlü kontrole bile karşı koyabilir, hatta bazen, eğer çok fazla zorlanırsa tamamen kontrolden çıkabilirdi. Ama onu halkına ihanet etmeye zorladığında, Ken Kenyek karşı koymamıştı. Onları yıldız gemisine götürdü, Falk-Ramarren’in bütün sorularını yanıtladı, sonra tekrar harap barakaya döndüler; Ken, Kenyek fiziksel ve zihinsel sinyallerle kapının yanındaki kumların altında gizlenmiş kapağı açtı ve bir tünele girdiler. Karşılaştıkları her yeraltı kapısında, Ken Kenyek ya uygun bir sinyal gönderiyor ya da uygun bir karşılık veriyordu. Sonunda onları otomatik kontrol mekanizmalarının ve yön bilgisayarlarının durduğu, saldırılara, doğal afetlere ve hırsızlıklara karşı dayanıklı, çok derinlerdeki odalara götürdü.</p>

  <p>Falk-Ramarren’in hava taşıtında kontrolü ele almasının üzerinden yaklaşık bir saat geçmişti. Falk’a itaatkârlığı ve yumuşak başlılığıyla zaman zaman zavallı Estrel’i anımsatan Ken Kenyek, zararsızca onların yanında duruyordu ve Ramarren adamın beyninin üzerinde kontrolünü kaybetmediği sürece zararsız kalacaktı. O, kontrolünü kaybettiği an, Ken Kenyek, eğer bunu yapabilecek gücü varsa, Es Toch’a bir zihinsel mesaj gönderecek ya da bir alarm sistemini çalıştıracak ve bütün Shingler ile işçiler birkaç dakika içinde buraya geleceklerdi. Ama Ramarren kontrolü gevşetmek zorundaydı, çünkü düşünmeye ihtiyacı vardı. Falk ışık hızındaki bir gemiyi Werel’e, Eltanin güneşinin uydusuna götürebilmek için bilgisayarı nasıl programlaması gerektiğini bilmiyordu. Bunu yalnızca Ramarren yapabilirdi.</p>

  <p>Ama Falk’ın bildiği başka şeyler vardı. “Bana silahını ver.” dedi.</p>

  <p>Ken Kenyek, hiç düşünmeden uzun giysisinin altına gizlediği silahını ona verdi. Orry dehşet içinde onlara bakıyordu. Falk oğlanı görmezlikten geldi ve onu sakinleştirmeye çalışmadı. Silahı inceledi ve soğuk bir sesle Ken Kenyek’e, “Yaşama Saygı mı?” diye sordu. Tahmininde yanılmamıştı; bu, bir lazer silahı değil, yalnızca bayıltıcı bir silahtı. Karşısındakinin zayıflığına acıyarak onu Ken Kenyek’e doğrulttu ve tetiği çekti. Orry bağırarak ona doğru atıldı, Falk bu kez de namluyu ona doğrulttu ve ateş etti. Sonra elleri titreyerek yerde yatan iki baygın insanın yanından uzaklaştı ve yerine Ramarren’in geçmesine izin verdi; Falk üzerine düşeni yapmıştı.</p>

  <p>Ramarren’in pişmanlık ya da vicdan azabı duyarak harcayacak zamanı yoktu. Hemen bilgisayarların başına geçti ve işe koyuldu. Ken Kenyek’le birlikte bilgisayarlardan birini incelerken, bazı işlemlerde kullanılan matematiğin gerek dünyalıların hâlâ kullandığı Cetian asıllı matematikten, gerekse koloniden öğrenilen Werel matematiğinden farklı olduğunu görmüştü. Shingler’in bilgisayarlarda kullandığı işlemlerin bir kısmı Cetian mantığına ve matematik kurallarına o kadar yabancıydı ki Ramarren, artık onların dünyanın ve eski Dünyalar Birliği’nin yabancısı olduklarından kesinlikle emindi; onlar çok uzak bir gezegenden gelen uzaylılardı. O ana kadar dünya tarihinin ve anlatılan öykülerin doğruluğundan emin değildi; ama artık gerçeği öğrenmişti. Ne de olsa çok iyi bir matematikçiydi.</p>

  <p>Shing bilgisayarlarında Werel’in koordinatlarını hesaplamasının çok güç olacağını ve bunun çok zaman alacağını biliyordu. Tahmininde yanılmamıştı; bu iş tam beş saatini aldı. Bu arada Ken Kenyek ile Orry’yi de unutmaması gerekiyordu. Orry’yi, ona açıklamalar yaparak ya da emirler vererek vakit kaybetmemek için bayıltmıştı, ama Ken Kenyek’in baygın kalması zorunluydu. Neyse ki bayıltıcı çok etkili bir silahtı ve silahın tam ayarını yaptığında Falk’ın onları yalnızca bir kez daha bayıltması gerekmişti. Ramarren bilgisayarın başında hesaplarını yaparken, o da dilediğini yapmakta ve düşünmekte özgür kaldı.</p>

  <p>Ramarren çalışıyor, Falk çevresinde bakınıyor ve sesleri dinliyordu, ama yanında yatan iki hareketsiz vücudun varlığını hiçbir zaman unutmuyordu. Düşünüyordu; Estrel’i düşünüyordu, şu anda onun nerede ve nasıl olduğunu merak ediyordu. Onu yeniden eğitmişler miydi, yoksa beynini silmiş ya da öldürmüşler miydi? Hayır, Shingler öldürmezlerdi. Onlar ölmekten ve öldürmekten korkuyorlar ve bu korkularına Yaşama Saygı adını veriyorlardı. Shingler, düşmanlar, yalancılar... Shingler gerçekten yalan söylüyorlar mıydı? Belki de bunu başka seçenekleri olmadığı için yapıyorlardı; insanlarla anlaşmanın başka yolunu bulamadıkları için, çaresizliklerinden onlara yalan söylüyorlardı. Zihinsel yalanı kullanmış ve onu çok etkili bir silah haline getirmişlerdi. Sonunda bir şey elde edebilmişler miydi? Uzak yıldızların sürgünleri, korsanları ya da imparatorları, dünyaya ilk geldiklerinden bu yana, on iki yüzyıl boyunca, kendilerinden çok daha düşük bir zekâ düzeyine sahip ve bedenleriyle ilişki kuramadıkları bir ırkı yönetmeye çalışmışlardı. Yalnız ve yabancı bir ırk, düşler dünyasında bir başka yabancı ırkı yönetiyordu. <i>Ah, yalnızlık...</i></p>

  <p>Ramarren işini bitirmişti. Beş saatlik bir çalışmadan sonra, sekiz saniye içinde işlemini bitirmişti ve elindeki küçük iridyum parçası, geminin yön bilgisayarını planlamaya hazırdı.</p>

  <p>Yerinden kalktı ve Orry ile Ken Kenyek’e baktı. Onları ne yapacaktı? Tabii ki yanında götürmesi gerekecekti. Beyninin içinde bir ses, çok tanıdık bir ses, ona <i>bilgisayarlardaki tüm kayıtları sil</i>, diyordu. Ramarren yorgunluktan bitkin bir haldeydi, ama Falk’ın ne demek istediğini anladı ve kendisine söyleneni yaptı. Ama bundan sonra ne yapması gerektiğini bilmiyordu ve ilk kez teslim oldu. Falk’a hükmetmek için hiçbir çaba harcamadı ve kendini kendisiyle bütünleşmeye bıraktı.</p>

  <p>Falk-Ramarren hemen işe koyuldu. Ken Kenyek’i sürükleyerek yerdeki yıldız biçimindeki kapıdan geçirdi ve çöl akşamında belli belirsiz görünen gemiye götürdü; baygın vücudu koltuklardan birine oturttu, önlem olarak ona biraz daha bayıltıcı verdi ve Orry’nin yanına döndü.</p>

  <p>Orry yarı yolda kendine geldi ve gemiye Falk-Ramarren’in yardımı olmadan bindi. Sonra onun koluna yapışarak, “Prech Ramarren,” dedi kısık bir sesle, “biz nereye gidiyoruz?”</p>

  <p>“Werel’e.”</p>

  <p>“Ken Kenyek de bizimle mi geliyor?”</p>

  <p>“Evet. O, Werel’dekilere dünyayla ilgili öyküsünü anlatır, sen kendininkini anlatırsın, ben de benimkini anlatırım. Her zaman gerçeğe giden birden fazla yol vardır. Emniyet kemerini bağla.”</p>

  <p>Falk-Ramarren küçük metal parçayı rota-denetleyicisinin içine soktu. İridyum kabul edilince, gemiyi üç dakika sonra havalanmak üzere programladı. Çöle ve yıldızlara son bir kez bakarak kapıları kapattı, yorgunluktan ve gerginlikten bitkin bir halde geri döndü ve Orry ile Shing’in yanındaki koltuğa oturarak emniyet kemerini bağladı.</p>

  <p>İlk kalkış füzyon gücündeydi; dünya atmosferinden çıktıktan sonra ışık hızında gidebileceklerdi. Hiç sarsılmadan kalktılar ve birkaç saniye içinde atmosferden çıktılar. Ekranlar otomatik olarak açıldı ve Falk-Ramarren, koyu mavi renkli büyük kürenin uzaklaşmasını izledi. Sonra sonsuz güneş ışığının içine girdiler.</p>

  <p>Evinden ayrılıyor muydu, yoksa evine mi gidiyordu? Bir an için ekranda, yıldız bulutunun arasında, büyük bir tasarımın üzerindeki bir mücevhere benzeyen, yarımay biçimindeki altın renkli Doğu Okyanusu göründü. Sonra tasarım yok oldu, bariyer geçildi ve küçük gemi zamandan uzaklaşarak onları karanlığın içine götürdü.</p>
</body>
</html>