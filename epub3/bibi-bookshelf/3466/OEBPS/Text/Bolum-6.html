<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <p class="p13"><img src="../Images/img2.png" width="46" height="40" alt="img2.png"/></p>

  <h3><p class="p14"><span class="t5">6</span></p></h3>

  <p class="p1">Silik belleğinde bir zamanlar görmüş olduğu dağın silik anısını bir türlü cisimleştiremeyen Falk, dağlara varır varmaz Es Toch’a da varacaklarını sanıyordu; kıtanın tepesine tırmanmak zorunda kalacaklarının farkında değildi. Her geçtikleri tepeden sonra dağlar biraz daha yükseliyordu; her geçen gün bu yükseklikler dünyasında biraz daha yükseğe tırmanıyorlardı, ama hedefleri çok daha yukarılarda ve güneybatıdaydı. Ormanlar, tepeler ve bulutlarla bütünleşen kar ve granit kaplı yamaçlarda kamplara ya da köylere çok ender rastlıyorlardı. Başka seçenekleri olmadığı için çoğu zaman buralardan geçmek zorunda kalıyorlardı. Prens’in onlara cömertliğinin simgesi olarak verdiği katırların üzerinde insanların önünden geçiyorlardı ve hiç kimse onları durdurmuyordu. Estrel ona, burada Shingler’in dibinde yaşayan dağ insanları yabancılara saldırmayacak ya da onları ağırlamayacak kadar kurnaz oldukları için, efendilerin onlara dokunmadıklarını söylemişti.</p>

  <p>Nisan ayında dağlarda kamp kurmak çok zor bir işti ve bir köyde durduklarında Falk çok rahatlamıştı. Burası derin bir vadide, gürültülü bir ırmağın kıyısında, bulutlarla kaplı yüksek tepelerle sınırlanmış dört haneli bir köydü; ama bir adı vardı: Besdio. Estrel, ona yıllar önce küçük bir kızken orada kaldığını söylemişti. Besdio’daki insanlardan birkaç tanesinin Estrel’inki gibi beyaz tenleri ve koyu kumral saçları vardı. Onunla Gezgin dilinde kısaca konuştular. Falk o güne kadar Estrel ile hep Galaktika dili konuşmuş ve bu batı dilini öğrenememişti. Estrel doğuyu ve batıyı göstererek onlara bir şeyler anlattı; dağ insanları Estrel’i dikkatle inceleyerek ve Falk’ı gözlerinin ucuyla süzerek onu dinlediler. Çok az soru sordular ve Falk’ı tedirgin eden sakin ve ilgisiz bir tavırla onlara yiyecek ve bir gecelik barınak verdiler.</p>

  <p>Yatacakları ahır sıcaktı, çünkü burası gürültülü ve pis kokulu, ama barışsever dostlarının, sığırların, keçilerin ve kümes hayvanlarının vücut ısılarıyla ısınıyordu. Estrel ana barakada ev sahipleriyle konuşurken, Falk ahıra gitti ve yalnızlığının keyfini çıkardı. Hayvanların bölmelerinin üzerinde kalan saman yığınlarından çok rahat bir yatak yaptı ve üzerine uyku tulumlarını serdi. Estrel geldiği zaman uyumak üzereydi, ama yattığı yerde doğruldu ve “Geldiğine sevindim... Buralarda bir yerlerde gizlenmiş bir şeyin kokusunu duyuyorum, ama ne olduğunu anlayamadım.” dedi.</p>

  <p>“Duyduğum tek şey koku değil.”</p>

  <p>Estrel’i ilk defa bu kadar neşeli gören Falk, şaşırarak ona baktı ve “Kente yaklaştığımız için çok mutlusun değil mi?” diye sordu. “Keşke ben de mutlu olabilseydim.”</p>

  <p>“Mutlu olmamam için hiçbir neden yok. Orada halkımı bulmayı ümit ediyorum; onları bulamazsam, efendiler bana yardım edecektir. Sen de orada aradığını bulacaksın ve kendi mirasına kavuşacaksın.”</p>

  <p>“Mirasım mı? Benim beyni silinmiş biri olduğuma inandığını sanıyordum.”</p>

  <p>“Senin mi? Asla. Sen zihnini kurcalayanın Shingler olduğuna inanıyorsun, değil mi Falk? Bunu bana düzlüklerde söylemiştin, ama o zaman ne demek istediğini anlayamamıştım. Nasıl olur da beyni traşlanmış biri ya da sıradan bir insan olduğunu düşünebilirsin? Sen bu dünyada doğmamışsın!”</p>

  <p>Çoğu zaman bu denli kendinden emin konuşmazdı. Estrel’in söyledikleri onu yüreklendirdi, o anda tek istediği kendi halkını bulmaktı; ama uzun zamandan beri suskun ve keyifsiz olduğu için, onun ağzından bunları duymak hoşuna gitmişti. Sonra deri bir kordonun ucunda sallanan bir şey gördü. “Sana bir muska vermişler.” dedi. Kadının iyimserliğinin nedeni belli olmuştu.</p>

  <p>Estrel boynunda asılı olan muskaya bakarak doyum içinde, “Evet.” diye karşılık verdi. “İkimizin kaderi aynı ve bundan sonra ikimiz için de her şey yolunda gidecek.”</p>

  <p>Estrel’in batıl maçlarını çok komik buluyordu, ama bunların onu rahatlatması hoşuna gidiyordu. Hayvan kokuları, nefesleri ve varlıklarıyla dolu karanlığın içinde uykuya dalmak üzereyken, onun hâlâ uyanık olduğunu biliyordu. Güneş doğmadan önce horozlar öterken uyandı ve kadının, bilmediği bir dilde, muskasına dua ettiğini gördü.</p>

  <p>Fırtınalı tepelerin güneyine doğru kıvrılan bir patikayı izleyerek yollarına devam ettiler. Geçecekleri büyük bir dağ daha kalmıştı; dört gün daha yürüdüler, bu arada hava iyice soğuyup buzlanmış, gökyüzü laciverde dönüşmüş, nisan güneşi çok uzaklardaki çayırları gölgelendiren bulutların pamuklarla kaplı sırtlarını aydınlatmaya başlamıştı. Sonunda zirveye ulaştılar. Gökyüzü kararmıştı, çıplak kayalar ile çıplak kırmızı ve gri toprakları ince bir kar tabakası örtüyordu. Geçitte yolcuların konaklamaları için yapılmış bir kulübe vardı; kar durana kadar katırları ile birlikte orada kaldılar, sonra inişe geçtiler.</p>

  <p>“Bundan sonrası daha kolay.” dedi Estrel, kendi katırının sallanan sırtının ve Falk’ın katırının sallanan kulaklarının üzerinden ona bakıyordu; Falk gülümsedi, ama Es Toch’a yaklaştıkça içindeki korku giderek büyüyordu.</p>

  <p>Dağdan aşağıya indikçe patika genişledi ve bir yola dönüştü; kulübeler, çiftlikler, evler gördüler. Hava yağışlı ve soğuk olduğu için sokaklarda çok az insan vardı; herkes evine kapanmıştı. İki yolcu yol boyunca yağmur altında ilerledi. Geçitteki kulübeden ayrıldıktan sonraki üçüncü sabahlarında hava açtı, birkaç saat yol aldıktan sonra Falk, Estrel’e kuşkuyla bakarak katırını durdurdu.</p>

  <p>“Ne oldu Falk?”</p>

  <p>“Geldik, burası Es Toch, değil mi?”</p>

  <p>Çevrelerindeki arazi düzleşmişti, ama onu çepeçevre saran uzak tepeler ufuk çizgisini kapatıyordu. Geçtikleri kırlardaki evlerin sayısı giderek artmaya başlamıştı. Barakalar, kulübeler, birkaç katlı binalar, hanlar, çeşitli malların yapıldığı ve satıldığı dükkânlar görülüyordu; her yer çocuk doluydu, gerek ana yol gerekse ara sokaklar yürüyen, at ya da katır sırtında veya kızaklarla dolaşan insanlarla kaynıyordu. İnsanlar gelip gidiyorlardı: Dağ başında, sabahın parlak ve karanlık gökyüzünün altında her yer kalabalık, ama tenhaydı; hareketli, ama durgundu; kirli ve kasvetli, ama canlıydı.</p>

  <p>“Es Toch’a yaklaştık, yalnızca bir kilometre yolumuz kaldı.”</p>

  <p>“Buranın adı ne?”</p>

  <p>“Buraları kentin kenar mahalleleri.”</p>

  <p>Falk ürkek ve heyecanlı gözlerle çevresine bakıyordu. Artık çok uzaklarda kalan Doğu Ormanı’ndaki evden çıktıktan sonra izlediği patikalar, onu hızla sona doğru götüren bir yola dönüşmüştü. Katırlarının üzerinde, yolun ortasında ilerlerken insanlar onlara bakıyordu; ama hiçbiri durup onlarla konuşmadı. Kadınlar onları görür görmez başlarını çeviriyorlardı. Yalnızca yırtık pırtık giysili çocuklardan birkaçı onlara bakmış ya da işaret etmiş, ondan sonra da derme çatma kulübelerin arkasında kalan çöp dolu küçük meydanlarda koşarak gözden kaybolmuşlardı. Falk bunu hiç beklemiyordu; zaten o ne bekliyordu ki? Sonunda, “Dünyada bu kadar çok insanın yaşadığını bilmiyordum.” dedi. “Hayvan pisliğinin çevresinde toplanan sinekler gibi Shingler’in çevresinde kümelenmişler.”</p>

  <p>“Sinek kurtları hayvan pisliğinde gelişir.” dedi Estrel kuru bir sesle, sonra Falk’a baktı ve elini uzatıp onunkinin üzerine koydu. “Bunlar kentin duvarlarının dışında yaşayan it kopuk takımı. Şimdi kente gidelim, gerçek kente. Orayı görmek için çok uzun bir yoldan geldik.”</p>

  <p>Bir süre daha gittiler, sonra gün ışığı altında tüm görkemiyle kulübelerin çatılarının tepesinde yükselen penceresiz yeşil kuleleri gördüler. Falk’ın kalbi hızlı hızlı atmaya başlamıştı; Estrel’in Besdio’da aldığı muskaya dua ettiğini gördü.</p>

  <p>“Kente katırlarla giremeyiz.” dedi Estrel. “Onları burada bırakalım.” Viran bir ahırda durdular, Estrel orayı işleten adamla batı dilinde konuştu. Falk, ona ne konuştuğunu sorduğunda, “Katırlarımızı rehin almak istiyor.” dedi.</p>

  <p>“Rehin mi?”</p>

  <p>“Eğer onlara bakması için para vermezsek, katırlar onun olacak. Paran var, değil mi?”</p>

  <p>“Hayır.” dedi Falk, alçakgönüllülükle. Yalnızca parası olmamakla kalmıyordu, o güne kadar para denen şeyi hiç görmemişti; Galaktika’da bu sözcüğün karşılığı vardı, ama orman dilinde yoktu.</p>

  <p>Süprüntü ve molozla dolu ahır, serseriler kentini yüksek granit duvarlardan ayıran son binaydı. Yayalar için Es Toch’a yalnızca bir giriş kapısı vardı. Kapı koni biçiminde büyük sütunlardan yapılmıştı. Sol taraftaki sütunda Galaktika dilinde bir yazı vardı: YAŞAMA SAYGI DUYUN. Sağda ise Falk’ın hiç bilmediği dilde bir şeyler yazılıydı. Kapı kalabalık değildi ve hiç nöbetçi yoktu.</p>

  <p>Hayranlığını gizlemeye çalışarak onların arasından geçerken, “Yalanın ve gizemin sütunları.” dedi yüksek sesle; sonra Es Toch’a girdi ve gördüğü manzara karşısında hiçbir şey söyleyemeden kalakaldı.</p>

  <p>Dünyanın efendilerinin kenti, bir kanyonun iki yamacının üzerine kurulmuştu. Dağların arasında açılan olağanüstü büyüklükteki ince uzun yarığın içinde uzanan yeşil çizgili siyah duvarlar, beş yüz metre ötede gölgelerin altında, gümüş renkli bir ırmağa dönüşüyordu. Tepelerin hemen kenarında kentin kuleleri yükseliyordu; bunlar birbirlerine köprüler ve kemerlerle bağlanmışlardı ve hiçbirinin temeli yeryüzünde değildi. Kanyonun başdöndürücü kıvrımından hemen önce kuleler, yollar ve köprüler bitiyor, duvarlar kenti yeniden kapatıyordu. Helikopterler şeffaf pervaneleriyle gökyüzünü gölgeliyor ve projektörler bir görünen bir kaybolan sokakları ve köprüleri aydınlatıyordu. Doğudaki yüksek tepelerin hemen arkasında kalan güneş, aşağıya gölgeler gönderiyor, büyük yeşil kuleler sanki şeffafmış gibi parlıyordu.</p>

  <p>“Gel.” dedi Estrel, ondan bir adım önde gidiyordu ve gözleri parlıyordu. “Burada korkacak hiçbir şey yok Falk.”</p>

  <p>Onu izledi. Aşağıdaki binalardan tepelerdeki kulelere uzanan yolda hiç kimse yoktu. Başını çevirdi ve kapıya baktı, ama sütunların arasındaki açıklığı göremedi.</p>

  <p>“Nereye gidiyoruz?”</p>

  <p>“Bildiğim bir yer var, benim halkımın konakladığı bir yer.” Onun koluna girdi; birlikte kilometrelerce yol yürüdükleri halde o güne kadar bunu hiç yapmamıştı. Uzun, virajlı yolda ilerlerken gözlerini yerden ayırmadan ona sıkıca sarıldı. Kentin merkezine doğru yaklaştıkça, sağ taraflarındaki binalar yükselmeye başlamıştı; soldaki gölgelerle dolu derin kanyon da, onlarla ışıldayan kuleler arasında kapkara bir boşluk oluşturuyordu.</p>

  <p>“Eğer burada paraya ihtiyacımız olursa...”</p>

  <p>“Onlar bize bakarlar.”</p>

  <p>Parlak, garip giysili insanlar kızaklar içinde üzerlerinden geçtiler; iniş takımları, helikopterlerle gölgelenmiş saydam binaların duvarlarında yükseliyordu. Kanyonun ilerisinde bir yerlerden havalanan bir hava taşıtının sesi geliyordu.</p>

  <p>“Bunların hepsi... Shing mi?”</p>

  <p>“Bir kısmı.”</p>

  <p>Serbest kalan elini bilinçsizce silahının üzerinde tutuyordu. Estrel ona bakmadan hafifçe gülümseyerek, “Sakın burada silahını kullanma Falk.” dedi. “Sen buraya belleğini kazanmak için geldin, kaybetmek için değil.”</p>

  <p>“Nereye gidiyoruz Estrel?”</p>

  <p>“Oraya.”</p>

  <p>“Oraya mı? Orası bir saray.”</p>

  <p>Penceresiz, parlak yeşil bir duvar gökyüzüne doğru dümdüz yükseliyordu. Önlerinde kare biçiminde bir kapı açıldı.</p>

  <p>“Burada beni tanırlar. Korkacak bir şey yok. Benimle gel.”</p>

  <p>Onun kolunu tuttu. Falk duraksadı. Geriye doğru baktı ve sokakta birkaç adam gördü, buraya geldiğinden beri ilk kez yaya dolaşan insanlar görüyordu. Adamlar aylak aylak yürüyor ve onlara bakıyorlardı. Bu, Falk’ı korkuttu ve onların yanaşmasıyla birlikte, açılan otomatik iç kapıdan binaya girdi. Ama binanın içine adımını atar atmaz yanlış bir karar verdiğini ve çok büyük bir hata yaptığını düşünerek durdu. “Burası neresi Estrel?”</p>

  <p>Yeşilimsi bir ışıkla aydınlatılmış, bir sualtı mağarası kadar loş, yüksek tavanlı bir holdeydiler; koridora açılan kapılardan içeriye insanlar giriyor ve ona doğru koşuyorlardı. Panik içinde arkasındaki kapılara yöneldi, ama artık kapanmışlardı ve kolları yoktu. Holde kendisine doğru koşan ve bağıran insan figürleri görüyordu. Sırtını kapalı kapılara dayadı ve elini lazer silahına uzattı. Ama silahı yoktu. O, artık Estrel’in elindeydi. Kadın çevresini saran adamların arkasında kalmıştı. Falk onlara karşı mücadele etti; ellerinden kurtulmaya çalıştı, ama dayak yedi ve yakalandı, bu arada o ana kadar hiç duymadığı bir ses duydu: Bu, Estrel’in kahkahasıydı.</p>

  <p class="p2">Kulaklarında çok garip bir ses çınlıyordu; ağzında metalik bir tat vardı. Başını kaldırdığı zaman sersemledi, net olarak göremiyor ve serbestçe hareket edemiyordu. Bir süre sonra onu bayılttıklarını anladı, kımıldayamıyordu; çünkü ya yaralanmıştı ya da ona bir ilaç vermişlerdi. Sonra el ve ayak bileklerinin kısa bir zincirle birbirlerine bağlandığını gördü. Hareket etmeye çalıştıkça baş dönmesi artmıştı. Kulaklarında uğuldayan ve tekrar tekrar aynı şeyi söyleyen bir ses duyuyordu: <i>Ramarren-ramarren-ramarren</i>. İçini korkuyla dolduran bu sesten kurtulmak için mücadele etti ve bağırdı. Gözlerinin önünde şimşekler çaktı ve beyninin içinde gürleyen sesin arasında birinin kendi sesiyle bağırdığını duydu: “Hayır, değilim...”</p>

  <p>Tekrar kendine geldiğinde her şey çok sakindi. Başı ağrıyor ve hâlâ net olarak göremiyordu, ama artık kollarında ve bacaklarında zincirler yoktu, zaten onların daha önce olup olmadığından da emin değildi. Emin olduğu bir şey vardı: O, korunuyordu, birileri ona bakıyordu. Onun kim olduğunu biliyor ve onu ağırlıyorlardı. Bunlar belki de kendi halkıydı; burada emniyetteydi, seviliyor ve isteniyordu. Şimdi yapması gereken tek şey uyumak ve dinlenmekti, uyumak ve dinlenmek; o ses hâlâ tatlı tatlı beyninin içinde vızıldıyordu: <i>marren-marren-marren...</i></p>

  <p>Uyandı. Bu, biraz zaman aldı; ama uyandı, yattığı yerde doğruldu. Baş dönmesini ve sersemliğini giderebilmek için ağrıyan başını bir süre kollarının arasına almak zorunda kaldı. İlk gördüğü şey bir odada yerde yattığıydı; bu, o kadar sıcak ve yumuşak bir zemindi ki sanki çok büyük bir hayvan postunun üzerinde yatıyormuş gibiydi. Sonra başını kaldırdı ve çevresine bakındı.</p>

  <p>Yalnızdı, baş dönmesini arttıran çok garip bir odanın ortasında yerde yatıyordu. Hiç mobilya yoktu. Duvarlar, yer ve tavan açık yeşil bir kumaşın yumuşak ve dalgalı görüntüsünü andıran yarı saydam bir maddeden yapılmıştı; ama dokunduğunda bunun düz ve sert olduğunu gördü. Elini yerdeki tuhaf biçimli oymalar, kıvrımlar ve çıkıntıların oluşturduğu süslü desenlerin üzerinde gezdirdi, ama bunların hiçbirini hissedemedi; bunlar ya göz aldatıcı resimlerdi ya da üzerleri düz ve saydam bir maddeyle kaplıydı. Duvarların birleştiği köşelere, aslında birbirini kesen, sahte paralel çizgilerle gerçekdışı bir görüntü verilmişti; köşelerdeki dik açıları görebilmesi için büyük bir çaba harcaması gerekiyordu. Belki de bu, kendini kandırmak için harcadığı bir çabaydı, belki de köşeler dik açılı değildi. Büyük bir incelik ve kurnazlıkla dekore edilmiş odada Falk’ı en çok etkileyen şey her yerin yarı saydam olmasıydı. Yemyeşil bir gölün derinliklerine bakarmışçasına yere baktığında, altında başka bir oda daha olduğunu gördü. Yukarıda aya benzeyen, araya giren bir ya da birden fazla tavanın silikleştirdiği ve yeşerttiği bir ışık görünüyordu. Odanın bir duvarından belli belirsiz, dışarıdaki parlak çizgileri ve lekeleri görüyor ve helikopterlerle diğer hava taşıtlarının ışıklarının hareketini seçebiliyordu. Dışarıdaki ışıklar diğer üç duvardan, arada kalan duvarların, odaların ve koridorların etkisiyle çok silik olarak görülebiliyordu. Yandaki odalarda hareket eden figürler vardı. Onları görebiliyor, ama tanımlayamıyordu: Yüzler, giysiler, renkler ve boyutlar, hepsi çok silikti. Yeşil derinliklerdeki lekelerden biri birdenbire büyüdü, rengi açıldı, sonra tekrar silikleşti ve belirsizlik labirentinin içinde kayboldu. Tanınmadan görünebilmek, kalabalığın içinde yalnızlık; saydam, yeşil yüzeylerin arkasından görünen bu donuk ışıklar hem olağanüstü güzel hem de olağanüstü rahatsız ediciydi.</p>

  <p>Yanındaki duvarın hemen arkasındaki parlakça bir ışığın içinde ani bir hareket gördü. Canlı ve belirgin bir şey görmenin verdiği korkuyla başını çevirdi: Karşısında bir yüz vardı, çirkin, yabani, acımasız sarı gözleriyle ona bakan bir yüz.</p>

  <p>“Bir Shing.” diye fısıldadı dehşet içinde. Yüz o korkunç dudaklarını sessizce kımıldatarak onu taklit etti: “Bir Shing.” Karşısında gördüğünün kendi yüzünün bir yansıması olduğunu anladı.</p>

  <p>Kaskatı bir halde ayağa kalktı, aynanın yanına gitti ve emin olabilmek için elini onun üzerinde gezdirdi. Evet, bu, bir aynaydı, oymalı bir çerçeveyle yarı gizlenmiş ve olduğundan daha yassı görünecek bir biçimde boyanmıştı.</p>

  <p>Bir ses duydu ve arkasını döndü. Odanın öbür ucunda gizli kaynaklardan çıkan loş ışığın aydınlığında, yeterince net olarak görünmüyordu, ama orada duran bir gölge vardı. Görünürde hiç kapı yoktu, ama içeriye bir adam girmişti ve karşısında durmuş ona bakıyordu: Çok uzun boylu bir adamdı, geniş omuzlarından aşağıya bir pelerin ya da bir palto sarkıyordu; beyaz saçları, koyu renk gözleri, zeki ve delici bakışları vardı. Adam konuştu; sesi derinden geliyordu ve çok yumuşaktı: “Buraya hoş geldin Falk. Uzun zamandır seni bekliyoruz, uzun zamandır seni koruyor ve sana kılavuzluk yapıyoruz.” Odadaki ışık parlaklaşmaya ve her yere yayılmaya başlamıştı. Derinden gelen ses onu yüreklendirmeye çalışıyordu. “Korkuyu bir kenara at ve bize katıl Haberci. O karanlık yol artık çok gerilerde kaldı; ayakların artık seni evine götürecek yola basıyor!” Işık, Falk’ın gözlerini alacak kadar parlaklaşmıştı; tekrar tekrar gözlerini kırptı, başını kaldırıp karşıya baktığında adam gitmişti.</p>

  <p>Bir anda aklına aylar önce ormandaki yaşlı adamın söyledikleri geldi: “<i>Es Toch’un parlak ışıklarının altındaki korkunç karanlık.</i>”</p>

  <p>Bundan sonra kendisiyle oyun oynamalarına, ona ilaç vermelerine ya da onu kandırmalarına izin vermeyecekti. Buraya gelene kadar bir aptal gibi davranmıştı ve buradan sağ olarak kurtulamayacağını biliyordu, ama hiç kimsenin sözüne inanmayacaktı. Adamın geçtiği gizli kapıyı bulabilmek için öne doğru bir hamle yaptı. Aynadan gelen bir erkek sesi: “Dur bir dakika, Falk.” dedi. “Göz aldanmaları her zaman yalan değildir. Sen gerçeği arıyorsun.”</p>

  <p>Duvardaki çizgilerden biri açıldı ve ortaya bir kapı çıktı; odaya iki kişi girdi. Zayıf ve kısa boylu olanı uzun adımlarla yürüyordu. Gösterişli bir kemerle tutturulmuş uzun bir şort ve dar bir yelek giymiş, başına da bir şapka takmıştı. İkincisi daha uzun boyluydu, üzerinde ağır bir giysi vardı; bir dansöz gibi kırıtarak yürüyordu. Kadının, bu, belki de bir erkekti, çünkü sesi yumuşak olmakla birlikte çok kalındı, uzun, mora çalan siyah saçları beline kadar iniyordu. “Bizi filme aldıklarını biliyorsun, değil mi Strella?” diye sordu.</p>

  <p>“Biliyorum.” dedi kısa boylu adam, Estrel’in sesiyle. İkisi de Falk’a hiç bakmıyor, o sanki odada yokmuş gibi davranıyorlardı. “Haydi, bana ne söyleyecekseniz söyleyin Kradgy.”</p>

  <p>“Onu getirmenin neden bu kadar uzun sürdüğünü öğrenmek istiyorum.”</p>

  <p>“Uzun mu? Bana haksızlık ediyorsunuz efendim. Shorg’un doğusundaki ormanda onun izini nasıl sürebilirdim? O aptal hayvanlar bana hiç yardım etmediler; son zamanlarda yasayı eleştirmekten başka hiçbir şey yapmaz olmuşlar. Beni bıraktığınızda onun yaklaşık iki yüz kilometre kuzeyindeydim. Ona yetiştiğimde Basnasska topraklarına girmek üzereydi. Sizin de bildiğiniz gibi, Meclis onları dışladı ve Gezginler ile Soliapachimleri esir almalarına izin verdi. Ben de o iğrenç kabileye katılmak zorunda kaldım. Raporlarımı dinlediniz mi? Başlangıçta size düzenli olarak rapor gönderiyordum, ama Kansas bölgesinin güneyindeki ırmağı geçerken vericimi kaybettim. Besdio’daki annem bana bir yenisini verdi. Raporlarımın hepsi banda alınmıştı, değil mi?”</p>

  <p>“Ben raporları hiçbir zaman dinlemem. Her neyse, bize boşu boşuna vakit kaybettirdin, çünkü haftalardır ona bizden korkmaması gerektiğini öğretememişsin.”</p>

  <p>“Estrel!” dedi Falk. “Estrel!”</p>

  <p>Erkek giysilerinin içinde gülünç ve garip görünen Estrel, onu duymadı ve dönüp bakmadı. Karşısındaki adamla konuşmayı sürdürdü. Öfke ve utançla soluğu kesilen Falk, ona bir kez daha seslendi, sonra yerinden fırladı ve onu omuzlarından tuttu; ama orada, birkaç silik ışıktan ve soluk, titrek renklerden başka hiçbir şey yoktu.</p>

  <p>Duvardaki kapı hâlâ açıktı ve Falk oradan yandaki odayı görebiliyordu. Uzun giysili adam ile Estrel odanın ortasında duruyordu; arkaları ona dönüktü. Kadının adını fısıldadı ve Estrel dönüp ona baktı. Yüzünde bir zafer ya da utanç ifadesi yoktu, Falk’ın iyi tanıdığı sakin, ilgisiz ve donuk gözlerle ona bakıyordu.</p>

  <p>“Neden-neden bana yalan söyledin?” dedi. “Neden beni buraya getirdin?” Nedenini biliyordu; en başından beri Estrel’in onu hangi gözle gördüğünü biliyordu. Ama onu konuşmaya iten bu değildi; dürüstlüğü ve kendine olan saygısı nedeniyle gerçeği kabul edemiyor, bunun düşüncesine bile dayanamıyordu.</p>

  <p>“Sen buraya gelmek istiyordun ve seni getirmem için beni gönderdiler.”</p>

  <p>Kendini toparlamaya çalıştı. Olduğu yerde hiç kımıldamadan, “Sen Shing misin?” diye sordu.</p>

  <p>“Ben Shing’im.” dedi uzun giysili adam, tatlı tatlı gülümsüyordu. “Evet, ben Shing’im. Bütün Shingler yalancıdır. Demek ki ben, sana yalan söyleyen bir Shing’im, belki de ben Shing değil, yalnızca sana yalan söyleyen biriyim. Yoksa bütün Shingler’in yalancı olduğu da mı yalan? Ama ben gerçek bir Shing’im ve gerçekten yalan söylüyorum. Kuşların ve diğer hayvanların da yalan söyledikleri bilinir; bukalemunlar renk değiştirir, böcekler karşılarındakini taklit eder, dilbalıkları da altlarındaki zemine uyum sağlayabilmek için kumlu bir görünüm alarak hiç hareketsiz yatar ve yalan söyler. Strella, bu, bir çocuktan bile daha aptal.”</p>

  <p>Estrel yumuşak ve uysal sesiyle, “Hayır, sayın Kradgy, o çok zeki.” diye karşılık verdi. Falk’tan sanki bir hayvandan söz edermiş gibi söz etmişti.</p>

  <p>O, Falk’ın yanında yürümüş, onunla birlikte yemek yemiş ve uyumuştu. Kollarının arasında yatmıştı... Falk durduğu yerde sessizce onu izledi; Estrel ve uzun boylu adam da ondan bir işaret beklermişçesine, hiç konuşmadan ve kımıldamadan duruyorlardı.</p>

  <p>Ona kin beslemiyordu. Ona karşı hiçbir şey hissetmiyordu. O, artık havada bulanık bir leke, titrek bir ışıktı. Yalnızca kendisini düşünüyordu; hastaydı, aşağılanmak onu hasta etmişti.</p>

  <p>Kansas Prensi ona, “Yalnız git Opaltaşı.” demişti. Arı-Bekçisi Hiardan, “Yalnız git.” demişti. Ormandaki yaşlı dinleyici, “Yalnız git.” demişti. Zove, “Yalnız git oğlum.” demişti. Eğer otlaklardan yalnız geçseydi, kimler ona rehberlik yapacak, yardım istediğinde kimler ona yardım edecek ve onu bilgiyle silahlandıracaktı? Eğer Estrel’in içtenliğine ve sadakatine güvenmeseydi, bu yolculuğun sonunda neler öğrenebilecekti?</p>

  <p>Şimdi büyük bir aptal olduğunun ve Estrel’in ona yalan söylediğinin dışında hiçbir şey bilmiyordu. Ona en başından beri, yani bir Gezgin olduğunu söylediği andan beri yalan söylüyordu; hayır, ilk karşılaştıklarından beri: Kadın onun kim olduğunu bilmiyormuş gibi davranmıştı. Oysa her şeyi biliyordu; oraya Falk’ı Es Toch’a götürmesi ve Shingler’den nefret eden insanlar tarafından kafasına sokulan olumsuz düşünceleri silmesi için gönderilmişti. Orada durmuş bir ona, bir de yanındaki adama bakarken, ama neden, diye düşündü acı içinde; neden birdenbire yalan söylemekten vazgeçti?</p>

  <p>Sanki onun düşüncelerini okumuş gibi Estrel, “Benim sana söyleyeceklerimin artık hiçbir önemi kalmadı.” dedi.</p>

  <p>Büyük bir olasılıkla da okumuştu. Hiç sözsüz iletişim kurmamışlardı; eğer o Shing ise ve Shingler’in zihinsel güçlerine sahipse –insanlar arasında bu gücün sınırlarının nereye kadar ulaşabildiği tahminlerin ötesine geçmiyordu– demek ki yolculuklarının başından beri, haftalardır onun bütün düşüncelerini okuyabilmişti. Bundan nasıl emin olabilirdi? Ona sormasının bir yararı yoktu...</p>

  <p>Arkasında bir ses duydu. Döndü ve odanın öbür ucundaki aynanın yanında iki adamın durduğunu gördü. Siyah giysiler giymiş ve beyaz kukuletalar takmışlardı; boyları normal insan boyunun iki katıydı.</p>

  <p>“Sen çok çabuk kanıyorsun.” dedi devlerden biri.</p>

  <p>“Herhalde bunun nedenini biliyorsundur.” dedi diğeri.</p>

  <p>“Çünkü sen yarım bir insansın.”</p>

  <p>“Yarım bir insan bütün gerçeği bilemez.”</p>

  <p>“Nefret edenler aldatılır ve aşağılanır.”</p>

  <p>“Öldürenler herkesin elinde maskara olur.”</p>

  <p>“Sen nereden geliyorsun Falk?”</p>

  <p>“Sen nesin Falk?”</p>

  <p>“Sen neredesin Falk?”</p>

  <p>“Sen kimsin Falk?”</p>

  <p>Devlerin ikisi birden kukuletalarını çıkardılar ve ona içlerinde gölgeden başka hiçbir şey olmadığını gösterdiler, sonra duvara yanaştılar ve onun içinde kayboldular.</p>

  <p>Estrel yan odadan ona doğru koştu, kollarını boynuna doladı ve vücudunu onunkine yapıştırdı. Büyük bir arzuyla ve ümitsizce onu öpmeye başladı. “Seni seviyorum, seni ilk gördüğüm andan beri seviyorum. Güven bana Falk, güven bana!” Sonra ondan uzaklaştı, bağırıyordu, “Güven bana!” ve sanki görülmez bir güç tarafından çekiliyormuşçasına ya da çok şiddetli bir rüzgâra kapılmışçasına sürüklenerek arkasından tıpkı bir ağız gibi kapanan kapıdan dışarıya çıktı.</p>

  <p>Yan odadaki uzun boylu adam, “Biliyor musun, sen şu anda sanrıya kapılmana neden olan ilaçların etkisi altındasın.” dedi. Bir fısıltı gibi çıkan sesinde belli belirsiz bir alay ve sıkıntı hissediyordu. “Kendine herkesten daha az güven. Tamam mı?” Sonra uzun giysisini yukarı çekti ve işedi; giysisini düzeltti ve uzun saçlarını savurarak odadan dışarıya çıktı.</p>

  <p>Falk, hiç kımıldamadan yeşil zeminin idrarı tamamen yok olana kadar emişini izledi.</p>

  <p>Kapının kanatları kapanmak üzere yavaş yavaş birbirine doğru yaklaşıyordu. Onu kapattıkları odadan tek çıkış yolu buydu. Üzerindeki sersemliği attı ve koşarak kapanmadan önce kapıdan geçmeyi başardı. Estrel ile adamın durduğu oda onun çıktığı odanın aynısıydı, belki biraz daha küçük ve loştu. Odanın karşı duvarında yavaş yavaş kapanan bir kapı vardı. Koşarak odayı geçti ve kapıdan diğerlerinin aynısı, belki biraz daha küçük ve loş üçüncü bir odaya girdi. Karşı duvardaki kapı yavaş yavaş kapanıyordu; koşarak kapıdan bir öncekinden biraz daha küçük ve loş olan başka bir odaya girdi, oradan başka bir küçük ve loş odaya geçti, oradan da emekleyerek küçük bir aynanın içine girdi ve panik içinde çığlıklar atarak yukarıdaki çevresi yıldızlarla sarılı beyaz aya doğru düşmeye başladı.</p>

  <p>Uyandı, kendini dinlenmiş ve dinç hissediyordu, ama kafası karışıktı. Aydınlık, penceresiz bir odada rahat bir yatakta yatıyordu. Oturdu, sanki ondan bir işaret almış gibi iki adam bir paravanın arkasından çıkıp yanına geldi, kaba görünüşlü iri yarı adamlardı. “Saygılar sayın Agad! Saygılar sayın Agad!” dediler sırayla. “Bizimle gelin, lütfen. Bizimle gelin, lütfen.” Falk onlarla gidene kadar karşılıklı aynı şeyi tekrarlayıp durdular. Falk’ı odadan çıkardılar; hâlâ çıplaktı; onu uzun ve boş bir koridordan ve duvarları aynalarla kaplı bir salondan geçirdiler; boyanarak merdiven görüntüsü verilmiş bir rampadan yukarı çıkardılar, bir koridordan daha geçirdiler ve birkaç rampa daha çıkardılar, sonunda güneş ışığı altında mavi-yeşil duvarları parlayan büyük ve mobilyalı bir odaya getirdiler. Adamlardan biri kapının dışında kaldı, diğeri Falk ile birlikte içeri girdi. “Burada giysiler var, yiyecek ve su var. Şimdi siz-şimdi siz yiyin, için. Şimdi siz-şimdi siz istediklerinizi bana söyleyin. Tamam mı?” Israrla Falk’a bakıyordu, ama ona karşı özel bir ilgi göstermediği belli oluyordu.</p>

  <p>Masanın üzerinde bir sürahi dolusu su vardı, Falk’ın ilk işi onu başına dikmek oldu; çok susamıştı. Önce gözlerini cam şeffaflığındaki plastikten yapılmış mobilyaları ve penceresiz yarı saydam duvarlarıyla ilginç ve hoş görüntülü odada gezdirdi, sonra da nöbetçisini ya da refakatçisini merakla inceledi. Anlamsız yüzlü, iri bir adamdı; kemerinden aşağıya bir silah sallanıyordu. Ani bir dürtüyle ona, “Yasa nedir?” diye sordu.</p>

  <p>İri yarı adam hiçbir şaşkınlık belirtisi göstermeden “Can almak yasaktır.” dedi.</p>

  <p>“Ama sen bir silah taşıyorsun.”</p>

  <p>“Ah, bu silah öldürmez, bayıltır.” dedi nöbetçi ve güldü. Sözcükleriyle kahkahası arasında kısa bir duraksama olmuştu; sesinde söylediği sözcüklerin anlamlarına zıt düşen kendine özgü geçişler vardı. “Şimdi siz yiyin, için, temizlenin. Burada güzel giysiler var. Bakın, giysiler burada.”</p>

  <p>“Sen bir Piyon musun?”</p>

  <p>“Hayır. Ben gerçek efendilerin koruyucularının kaptanı ve sekiz numaralı bilgisayarın anahtarıyım. Şimdi yiyin, için ve temizlenin.”</p>

  <p>“Eğer odadan çıkarsan bu dediklerini yapabilirim.”</p>

  <p>Kısa bir duraksama oldu. “Ah, evet, elbette, sayın Agad.” dedi iri adam; gıdıklanmış gibi bir kahkaha daha attı. Belki de beynindeki bilgisayar konuştuğu için gıdıklanmıştı. Odadan çıktı. Falk odanın iç duvarından iki nöbetçinin iri ve hantal hatlarını belli belirsiz görebiliyordu; koridorda, kapının iki yanında duruyorlardı. Banyoyu buldu ve yıkandı. Odanın bir ucunu kaplayan büyük, yumuşak yatağın üzerine temiz giysiler konulmuştu; bunlar baştan aşağıya kırmızı, çingene pembesi ve mor desenlerle dolu uzun ve bol elbiselerdi; Falk onlara yüzünü buruşturarak baktı, ama içlerinden birini giydi. Artık yırtık pırtık olmuş sırt çantası cam görünümdeki altın kakmalı plastik masanın üzerinde duruyordu; içindekilere dokunulmamıştı, ama giysileri ve silahları ortada yoktu. Sofra kurulmuştu ve karnı çok açtı. Arkasından kapanan kapıdan içeri girdiğinden bu yana ne kadar zaman geçmişti, hiçbir fikri yoktu, ama boş midesi ona çok uzun bir zaman geçtiğini söylüyordu; yemeye başladı. Yemek garip malzemelerden yapılmıştı, bol baharatlı, karmakarışık, iğrenç bir şeydi; ama hepsini bitirdi ve devamını aradı. Başka yemek yoktu. Kendinden istenileni yapmıştı ve dikkatle odayı incelemeye başladı. Mavi-yeşil yarı saydam duvarların öbür tarafında nöbetçilerin belli belirsiz gölgeleri artık görünmüyordu; tam çevresine bakınacakken, birdenbire durdu. Kapının kanatları iki yana doğru açılıyordu, arkalarında bir gölge kımıldadı. Yüksek, oval kapı açıldı ve odaya biri girdi.</p>

  <p>Falk, önce bir kız, diye düşündü; ama sonra onun aynı kendisinin üzerindekiler gibi uzun, bol giysiler giymiş, on altı yaşlarında bir oğlan olduğunu gördü. Oğlan, Falk’a yaklaşmadı, avuç içlerini yukarıya doğru uzatarak ve hızla anlaşılmaz bir şeyler söyleyerek durdu.</p>

  <p>“Sen kimsin?”</p>

  <p>“Orry.” dedi genç adam. “Orry!” Anlaşılmaz bir şeyler daha söyledi. Coşkulu ve heyecanlı bir hali vardı, sesi titriyordu. Sonra dizlerinin üzerine çöktü ve başını öne doğru eğdi. Falk o güne kadar hiç böyle bir reverans görmemişti, ama bunun ne olduğunu hemen anlamıştı. Bu, Arı-Bekçileri’nin ve Kansas Prensi’nin maiyetinin yaptığı reveransların tam ve orijinal biçimiydi.</p>

  <p>“Galaktika dilinde konuş.” dedi öfkeli, huzursuz ve şaşkın bir sesle. “Sen kimsin?”</p>

  <p>“Ben Har-Orry Prech-Ramarren” diye fısıldadı oğlan.</p>

  <p>“Ayağa kalk. Dizlerinin üzerinden kalk. Ben seni- Beni tanıyor musun?”</p>

  <p>“Prech Ramarren, beni hatırlıyor musunuz? Ben Orry, Har Weden’in oğlu.”</p>

  <p>“Benim adım ne?”</p>

  <p>Oğlan başını kaldırdı ve Falk, ona dimdik, kendi gözlerinin içine bakan gözlere baktı. Geniş siyah gözbebeklerinin dışında kalan kısımlar grimtırak amber rengindeydi; bir kedinin ya da bir geyiğin gözleri gibi. Kendi gözlerinin de akı yoktu; bir önceki gece aynada gördüklerinin dışında, Falk hiç böyle gözler görmemişti.</p>

  <p>“Sizin adınız Agad Ramarren.” dedi oğlan, ürkek, ama saygılı bir sesle.</p>

  <p>“Sen nereden biliyorsun?”</p>

  <p>“Ben-ben sizi çok eskiden beri tanıyorum prech Ramarren.”</p>

  <p>“Sen benim ırkımdan mısın? Biz aynı soydan mı geliyoruz?”</p>

  <p>“Ben Har Weden’in oğluyum prech Ramarren! Yemin ederim ben oyum!”</p>

  <p>Grimsi altın gözler bir an için yaşardı. Zor bir durumda kaldığında Falk’ın da kısa bir süre için gözleri yaşarırdı; Ceylangöz bir keresinde bunun psikolojik ya da kalıtsal bir tepki olabileceğini söylemiş ve bu özelliğinden utandığı için onu azarlamıştı.</p>

  <p>Es Toch’a girdiğinden beri Falk’ın içinde bulunduğu şaşkınlık, sersemlik ve karmaşa, artık yerini bir sorgulamaya ve yargılamaya bırakmıştı. Zihninin bir kısmı: <i>Onların istedikleri de bu zaten; kafanı iyice karıştırıp seni aptallaştırmaya çalışıyorlar</i> diyordu. Ama hâlâ Estrel’in, çok iyi tanıdığını sandığı ve sadakatle bağlandığı Estrel’in, bir dost mu, Shing mi yoksa Shingler’in aleti mi olduğunu, ona doğru mu yoksa yalan mı söylediğini, burada kendisiyle birlikte tuzağa mı düştüğünü yoksa Shingler’in onu tuzağa düşürmek için kadını bir yem olarak mı kullandığım bilmiyordu. Bir kahkaha anımsadı; bunun hemen ardından ümitsiz bir kucaklaşma ve bir fısıltı anımsadı... Kendisininkiler gibi bu dünyaya ait olmayan gözlerle şaşkınlık ve acı içinde ona bakan bu çocuk hakkında nasıl bir karara varmalıydı? Ona dokunursa sönük bir ışığa mı dönüşecekti, sorularına doğru yanıtlar verecek miydi yoksa yalan mı söyleyecekti?</p>

  <p>Falk bütün o yanılgıların, hataların ve aldanmaların ortasında yapabileceği bir tek şeyin olduğunu düşündü: Zove’nin evinden buraya gelene kadar yaptığı şeyi yapacaktı. Tekrar oğlana baktı ve ona gerçeği söyledi.</p>

  <p>“Ben seni tanımıyorum. Belki seni anımsamam gerekir, ama anımsamıyorum; çünkü son dört ya da beş yıldan önce yaşadığım hiçbir şeyi anımsamıyorum.” Boğazını temizledi, geri döndü, yüksek bacaklı sandalyelerden birine oturdu ve oğlana da aynı şeyi yapmasını işaret etti.</p>

  <p>“Siz... Werel’i anımsamıyor musunuz?”</p>

  <p>“Werel kim?”</p>

  <p>“Evimiz. Dünyamız.”</p>

  <p>Falk içinin burulduğunu hissetti, ama hiçbir şey söylemedi.</p>

  <p>“Buraya yaptığınız yolculuğu anımsıyor musunuz prech Ramarren?” diye sordu oğlan kekeleyerek. Sesinde hem kuşku hem de saygının ya da korkunun bastırdığı bir özlem, bir düş kırıklığı vardı; Falk’ın söylediklerine inanmamış gibiydi.</p>

  <p>Falk başını salladı.</p>

  <p>Orry sorusunu hafifçe değiştirerek yeniden sordu: “Dünyaya yaptığımız yolculuğu anımsıyorsunuz, değil mi prech Ramarren?”</p>

  <p>“Hayır. Bu yolculuğu ne zaman yaptık?”</p>

  <p>“Altı dünya yılı önce. Lütfen beni bağışlayın prech Ramarren. Bilmiyordum. Kaliforniya Denizi’nin üzerindeyken bana otomatik bir hava taşıtı gönderdiler; beni neden çağırdıklarını öğrenemedim. Sonra sayın Kradgy bana yolcularımızdan birinin bulunduğunu söyledi ve ben de –Ama bana sizin belleğinizi yitirdiğinizden söz etmedi–. Yalnızca... yalnızca dünyada olanları mı anımsıyorsunuz?”</p>

  <p>Bunu yalanlaması için yalvarır gibiydi. “Yalnızca dünyada olanları anımsıyorum.” dedi Falk, oğlanın duygusallığından, içtenliğinden ya da sesindeki ve yüzündeki çocuksu saflıktan etkilenmemekte kararlıydı. Orry’nin göründüğü gibi biri olmadığı düşüncesiyle hareket etmek zorundaydı.</p>

  <p>Peki ya göründüğü gibi biriyse?</p>

  <p><i>Beni bir daha kandıramayacaklar</i>, diye düşündü Falk acı acı.</p>

  <p>Beyninin diğer kısmı, <i>hayır kandıracaklar</i> diye karşılık verdi; <i>eğer seni kandırmak istiyorlarsa kandıracaklar, ne yaparsan yap sen buna engel olamazsın. Yalan söyleyecek korkusuyla bu çocuğa hiç soru sormazsan, o zaman yalan galip gelir ve buraya kadar yaptığın yolculuk yalan, alay ve aşağılanmayla sonuçlanır. Sen buraya adını öğrenmek için geldin. O, sana bir ad veriyor, onu kabul et.</i></p>

  <p>“Bana bizim... bizim kim olduğumuzu söyler misin?”</p>

  <p>Oğlan büyük bir hevesle yine anlamsız bir şeyler söylemeye başladı, ama Falk’ın boş bakışlarını görünce birdenbire kendine geldi. “Kelshak dilini anımsıyor musunuz prech Ramarren?” Üzgün görünüyordu.</p>

  <p>Falk başını salladı. “Kelshak senin ana dilin mi?”</p>

  <p>“Evet.” Sonra utangaç bir biçimde ekledi: “Bu, sizin de ana diliniz prech Ramarren.”</p>

  <p>“Kelshak dilinde ‘baba’ nasıl denir?”</p>

  <p>“Hiowech. Ama bebekler wawa derler.” Orry’nin yüzünde kurnaz bir gülümseme belirdi.</p>

  <p>“Saygı duyduğun yaşlı bir adama nasıl hitap edersin.”</p>

  <p>“Bu amaçla kullandığımız birçok sözcük vardır. Akrabalarımıza prevwa, kioinap, ska ngehoy... biraz düşüneyim, prechna diye hitap ederiz. O kadar uzun bir zamandır Kelshak konuşmadım ki... Bizimle akraba olmayan yaşlılara prechnoweg, tiokioi ya da previotio deriz...”</p>

  <p>“Tiokioi. Bu sözcüğü bir kez söylemiştim... ama bunu nereden öğrendiğimi bilmiyordum.”</p>

  <p>Bu, bir sınav değildi. Oğlan onu sınıyor olamazdı. Ormanda yaşlı dinleyicinin evinde kaldığı günlerden Estrel’e pek söz etmemişti; ama bir önceki gece ya da geceler ilaçların etkisi altında baygın yatarken, belleğindeki her anıyı, konuştuğu, yaptığı ve düşündüğü her şeyi öğrenmiş olabilirlerdi. Kendisine ne yaptıkları hakkında hiçbir fikri yoktu; ne yapacakları ya da ne yapabilecekleri hakkında da bir fikri yoktu. En kötü olasılıkla onların öğrenmek istediği bir şeyi biliyor olabilirdi. Ama o, kendi istediğini elde etmeye çalışmalıydı.</p>

  <p>“Buraya gidip gelmekte özgür müsün?”</p>

  <p>“Ah, evet prech Ramarren. Efendiler bana çok iyi davrandılar. Uzun süredir... keşif ekibinden başka kurtulan olup olmadığını araştırıyorlar. Ne dersiniz prechna, sizce diğerleri...”</p>

  <p>“Bilmiyorum.”</p>

  <p>“Buraya geldiğimde Kradgy, bana bu kıtanın doğusundaki ormanda vahşi bir kabileyle birlikte yaşadığınızı söyledi.”</p>

  <p>“Eğer öğrenmek istiyorsan bunu sana anlatırım, ama önce sen bana bir şeyler anlat. Ben ne kim olduğumu ne senin kim olduğunu ne keşif ekibini ne de Werel’i biliyorum.”</p>

  <p>“Biz Kelshy’yiz.” dedi oğlan kendini zorlayarak; hem yaş olarak kendisinden daha büyük hem de daha bilgili birine bu denli basit bir şeyi anlatmanın utancını gizlemeye çalışıyordu.</p>

  <p>“Werel’deki Kelshak ulusundanız. Buraya <i>Alterra</i> adındaki gemiyle geldik.”</p>

  <p>Falk öne doğru eğilerek sordu: “Biz buraya neden geldik.”</p>

  <p>Orry, yavaş yavaş, konudan konuya atlayarak, geriye dönüşler yaparak, binlerce soru ve kesintiyle, o konuşmaktan, Falk da dinlenmekten yorulana ve odanın bir tül perdeye benzeyen duvarları akşam ışığıyla kızarmaya başlayana kadar anlattı; sonra bir süre sessiz kaldılar, dilsiz hizmetkârlar onlara yemek ve içki getirdiler. Falk yerken ve içerken belleğinde sahte ve değersiz olabilecek o mücevheri, yitirdiği dünyanın öyküsünü ve görüntüsünü –bunlar belki gerçekti, belki de değildi– düşündü durdu.</p>
</body>
</html>