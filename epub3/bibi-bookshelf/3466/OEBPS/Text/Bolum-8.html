<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <p class="p13"><img src="../Images/img2.png" width="46" height="40" alt="img2.png"/></p>

  <h3><p class="p14"><span class="t5">8</span></p></h3>

  <p class="p1">Dünyanın efendilerinin görünmeyen meclisi dağılmıştı. Odadan çıkarlarken Abundibot Falk’a, “Seçiminizi yapın: İster Falk olarak kalın ve dünyada bizim konuğumuz olun, ister aslınıza dönün ve Werel’in Agad Ramarren’i olarak görevinizi tamamlayın. Seçiminizi bilinçli olarak ve hiç kimsenin etkisi altında kalmadan yapmanızı istiyoruz. Kararınız ne olursa olsun onu kabul edeceğiz.” dedi. Sonra Orry’e döndü ve “Akrabanıza kenti gezdirin Har Orry. Lütfen ikiniz de bütün isteklerinizi bana bildirin.” Abundibot’un yanındaki kapı açıldı ve odadan çıktı, iri ve uzun vücudu kapının arkasında bir anda gözden kaybolmuştu. O gerçekten var mıydı; yoksa bu, yalnızca bir izdüşüm müydü? Falk bundan emin değildi. Gördüklerinin Shingler mi, yoksa Shingler’in gölgeleri ya da görüntüleri mi olduğundan da emin değildi.</p>

  <p>“Bu yapıların dışında dolaşabileceğimiz yerler var mı?” diye sordu oğlana sinirli bir sesle. Binanın dolambaçlı ve gerçekdışı koridorlarından ve duvarlarından sıkılmıştı, özgürlüklerinin boyutunu öğrenmek istiyordu.</p>

  <p>“Elbette, prech Ramarren. Sokaklarda yürüyebiliriz. İsterseniz kızakla dolaşabiliriz ya da sarayın bahçesine çıkabiliriz.”</p>

  <p>“Bahçeye çıkalım.” dedi Falk.</p>

  <p>Orry, onu boş, geniş ve aydınlık bir koridordan ve kanatlı bir kapıdan geçirip küçük bir odaya götürdü. “Bahçe.” dedi yüksek sesle ve kapı kapandı; hiçbir hareket hissedilmiyordu, ama kapı tekrar açıldığında bir bahçeye çıktılar. Buraya bahçe demek çok güçtü; yarı saydam duvarlar kentin ışıklarıyla parlıyor, aşağılarda, cam çatılardan birinin arkasında dolunayın mat ışığı titrek bir biçimde görünüyordu. Her yer hareketli, yumuşak ışıklar ve gölgeler, tropik bitkiler ve çardaklardan sarkıp kafeslere sarılan asmalarla doluydu. Kırmızı ve krem renkli çiçekler puslu havayı güzelleştiriyor, çevrelerindeki sık yapraklar birkaç metre ötelerini görmelerine engel oluyordu. Falk, çıkış kapısına giden patikanın hâlâ arkalarında olup olmadığına bakmak için ani bir hareketle döndü. Sıcak ve ağır kokulu sessizlik çok tuhaftı; bir an bahçenin gizemli derinliklerinin ona çok uzak ve tamamen yabancı bir şeyleri, yitirilmiş bir dünyanın renklerini, karmaşasını, bataklıklar, dönüşümler, kokular ve düşler gezegenini çağrıştırdığını hissetti. Gölgeli çiçeklerin arasındaki patikada yürüyen Orry, bir kutunun içinden küçük, beyaz bir tüp almak için durdu ve tüpün ucunu dudaklarının arasına sokup, açgözlülükle emmeye başladı. Dikkati başka şeyler üzerinde yoğunlaştığı için Falk buna pek aldırmamıştı, ama oğlan yaptığından utanmışçasına açıkladı: “Buna pariitha denir, bir tür sakinleştiricidir. Bütün efendiler bunu kullanır. Beynin üzerinde uyarıcı bir etkisi vardır. Denemek ister misiniz?”</p>

  <p>“Hayır, teşekkür ederim. Sana sormak istediğim birkaç şey daha var.” dedi ve duraksadı. Yeni sorularını nasıl sorması gerektiğini bilmiyordu. Meclis toplantısından ve Abundibot’un açıklamalarından sonra huzursuz olmuş ve bütün bunların bir gösteri olduğunu düşünmeye başlamıştı. Her şey tıpkı Kansas Prensi’nin kütüphanesinde gördüğü eski parşömenler, Hainin Düş Oyunu ve rüzgârla birlikte sürüklenen kumların üzerinde deliler gibi bağıran yaşlı kral Lir gibi bir oyundu. Ama asıl garip olan bu oyunun kendisi için değil, Orry için oynandığını sezinlemesiydi. Bunun nedenini bilmiyordu, ama Abundibot’un tekrar tekrar söylediği şeylerle oğlana bir şey kanıtlamaya çalıştığını hissediyordu.</p>

  <p>Oğlan anlatılanlara inanmıştı. Bunlar, onun için bir oyun değildi; belki o da oyunculardan biriydi.</p>

  <p>“Benim anlayamadığım bir şey var.” dedi Falk. “Bana Werel’in dünyadan yüz otuz ya da yüz kırk ışık yılı uzakta olduğunu söylemiştin. O uzaklıkta çok fazla yıldız olamaz.”</p>

  <p>“Efendiler bana, o uzaklıkta gezegenleriyle birlikte dört tane yıldız olduğunu söylediler, bunlardan biri bizim sistemimiz olabilirmiş. Ama bunların dördü de farklı yöndeymiş ve Shingler doğru yıldızı bulması için bir araştırma gemisi gönderirse, bu yolculuk yaklaşık yüz otuz dünya yılı sürermiş.”</p>

  <p>“O zaman bir çocuk olduğunu biliyorum, ama yolculuğun ne kadar sürdüğünü anımsamaman bana biraz garip geldi, eve döndüğün zaman kaç yaşında olacağını bilememen de öyle.”</p>

  <p>“Bana yolculuğun iki yıl sürdüğünü söylediler prech Ramarren; bu, yaklaşık yüz yirmi dünya yılı demektir; ama ben bu rakamın doğru olmadığını ve doğru rakamı sormamam gerektiğini biliyordum.” Bir an için Werel’i anımsayan oğlan, her zamankinden daha kararlı bir sesle konuştu: “Bana öyle geliyor ki keşif ekibinin dünyada nelerle karşılaşacağını bilmeyen büyüklerimiz, zihinlerini kontrol altına alma yöntemlerini henüz öğrenmemiş olan biz çocukların Werel’in yerini düşmana söyleyebileceğimizden korkuyorlardı ve güvenliğimizi düşünerek bize bazı bilgileri vermekten kaçındılar.”</p>

  <p>“Yıldızların ve takım yıldızların Werel’den nasıl göründüğünü anımsıyor musun?”</p>

  <p>Orry, hayır anlamında omuzlarını silkti ve gülümsedi: “Bana bunu efendiler de sordular. Ben kış doğumluyum prech Ramarren. Biz oradan ayrılırken ilkbahar başlamak üzereydi. Bulutsuz gökyüzünü çok az görebildim.”</p>

  <p>Eğer bütün bunlar doğruysa, demek ki yalnızca kendisi, bastırılmış benliği Ramarren, Orry’e nereden geldiklerini söyleyebilecekti. Bulmaca artık çözülüyor muydu? Shingler’in ona gösterdiği ilginin, Estrel’in gözetiminde onu buraya getirtmelerinin ve ona belleğini kazandırmak istemelerinin nedeni bu muydu? Onların kontrol altına alamadıkları bir dünya vardı; ışık hızında uçmayı öğrenmişlerdi, şimdi de bu dünyanın nerede olduğunu öğrenmek istiyorlardı. Eğer bütün söyledikleri doğruysa ve ona belleğini kazandırabilirlerse, bunu onlara söyleyebilecekti.</p>

  <p>İçini çekti. Kuşkuların karmaşasından ve gerçekdışı mucizelerin bolluğundan yorgun düşmüştü. Zaman zaman hâlâ bir ilacın etkisi altında olduğundan kuşkulanıyordu. Kendini sağlıklı bir karar verebilecek durumda hissetmiyordu. İkisi de acımasız ve anlaşılmaz oyuncuların ellerinde birer oyuncak gibiydi.</p>

  <p>“O, Abundibot adındaki adam, gerçekten odada mıydı, yoksa yalnızca bir görüntü, bir hayal miydi?”</p>

  <p>“Bilmiyorum prech Ramarren.” diye yanıt verdi Orry. Tüpten soluduğu şey onu rahatlatmış ve neşelendirmiş gibiydi; yine her zamanki gibi çocuksuydu, ama şimdi sesinde bir canlılık vardı. “Sanırım odadaydı. Ama bugüne kadar hiç yanıma yanaşmadılar. Size bir şey söyleyeceğim, çok garip bir şey, altı yıldır buradayım, ama bu süre içinde hiçbirine dokunmadım. Birbirlerinden uzak duruyorlar, her zaman yalnızlar.” dedi ve telaşla ekledi: “Ama çok kibar insanlar. Abundibot, Ken Kenyek ve Parla’yı çok seviyorum. Ama benden o kadar uzaklar ki, benim ötemdeler. Çok şey biliyorlar ve çok üretkenler. Diğer insanlar sorumluluktan kaçıp hayvanlar gibi yaşarken, onlar binlerce yıldır bilgiyi canlı tutmuş, barışı korumuş ve tüm görevlerini yerine getirmişler. Hemcinsleri onlardan nefret ediyorlar ve kendilerine sunulan gerçeği hiçbir zaman öğrenemeyecekler. Becerileri, bilgiyi ve barışı koruyabilmek için onlardan uzak durmak ve ayrı yaşamak zorundalar, yoksa bunların hepsi, çok kısa bir süre içinde savaşçı kabilelerin, Gezginlerin ve yamyamların arasında yok olup gider.” Canlı gözlerle Falk’a bakıyor ve onun üzerinde Shingler hakkında yanlış bir izlenim bırakmadığından emin olmaya çalışıyordu.</p>

  <p>“Onlar yamyam değil.” dedi Falk kuru bir sesle.</p>

  <p>Orry’ye belletilenler tükenmiş gibiydi. “Evet,” diye onayladı, “herhalde değildir.”</p>

  <p>“Birçoğu, Shing ilkel kalmalarını istediği için bu kadar ilkel olduklarını, bilgiyi aramaya kalkışırlarsa Shingler’in onlara engel olacağını, büyük bir kent kurarlarsa Shingler’in hem onları hem de kentlilerini yok edeceğini düşünüyor.” dedi Falk.</p>

  <p>Bir duraksama oldu. Orry, pariitha tüpünü bitirdi ve onu dikkatle ince, uzun, et kırmızısı çiçekleri olan bodur bir ağacın köklerinin arasına gömdü. Ondan bir karşılık bekleyen Falk, oğlanın hiçbir şey söylemeyeceğini ancak bir süre sonra anlayabildi. Söyledikleri onun için hiçbir şey ifade etmiyordu.</p>

  <p>Bahçenin değişken ışıklarının ve baygın kokularının arasında bir süre yürüdüler, ay yükselmiş ve tepelerinde parlamaya başlamıştı.</p>

  <p>“Bugün ekranda görüntüsünü gördüğümüz kadın... onu tanıyor musun?” diye sordu Falk.</p>

  <p>“Strella Siobelbel.” diye anında yanıtladı oğlan. “Evet, onu daha önceki meclis toplantılarında görmüştüm.”</p>

  <p>“O, Shing mi?”</p>

  <p>“Hayır, o efendilerden biri değil. Bildiğim kadarıyla ailesi dağ yerlilerindenmiş, ama Es Toch’da yetişmiş. Birçok insan, efendilerin hizmetinde yetişmeleri için çocuklarını buraya getiriyor ya da gönderiyor. Zekâ düzeyi düşük çocuklar da akıl bilgisayarlarına bağlanıp büyük görevde yer alabilmeleri için buraya getiriliyor. Cahiller bunlara işçi diyorlar. Es Toch’a Strella Siobelbel’le mi geldiniz prech Ramarren?”</p>

  <p>“Onunla geldim, onunla yürüdüm, onunla yedim, onunla yattım. Bana bir Gezgin olduğunu ve adının Estrella olduğunu söyledi.”</p>

  <p>“Onun Shing olmadığını anlamanız gerekirdi.” dedi oğlan, sonra kızardı ve sakinleştirici tüplerden bir tane daha alıp emmeye başladı.</p>

  <p>“Shing olsaydı benimle yatmaz mıydı?” diye sordu Falk. Oğlan omuzlarını silkerek, “Hayır.” dedi. Hâlâ kıpkırmızıydı; ilaç onu cesaretlendirmişti. “Onlar sıradan insanlara dokunmazlar prech Ramarren.” dedi. “Onlar tanrı gibi soğuk, kibar ve bilgilidir, kendilerini herkesten üstün görürler.” Konuşması akıcı, tutarsız ve çocuksuydu. Kendilerini ondan uzak tutan, ona dokunmayan, gerçeği söylemeyip beynini boş sözlerle dolduran bu insanların arasında, daha on beş yaşında, kendi çocukluğunu yaşayamadan yetişkinliğe adım attığı için bir uyuşturucuda mutluluk bulmaya çalıştığının farkında mıydı? Yalnızlığının bilincinde olmadığı belliydi, zaten daha hiçbir şeyin bilincinde değildi. Ama zaman zaman bakışlarıyla Falk’a yalvarıyordu. Ona kuru bir tuz çölünde susuzluktan ölmek üzere olan birinin bir seraba bakan gözleriyle bakıyor, yalvarıyor ve ümitle bekliyordu. Falk’ın ona sormak istediği daha çok soru vardı, ama bunları sormanın bir yararı yoktu. Oğlana acıyan Falk, elini zayıf omzunun üzerine koydu. Onun temasıyla birlikte Orry gevşedi, utangaçça gülümsedi ve sakinleştiricisini emmeye devam etti. Falk, rahat edebilmesi için her şeyin çok düşünceli bir biçimde düzenlendiği odasında –bunu Orry’i etkilemek için mi yapmışlardı?– kafese kapatılmış bir aslan gibi dolaştı ve sonunda yatıp uyudu. Düşünde orman evine benzeyen bir evdeydi, ama bu düş evindeki insanların gözleri akik ve amber rengindeydi. Onlara bir yabancı değil, onlardan biri olduğunu söylemeye çalıştı; ama kekeleyerek doğru sözcükleri, gerçek sözcükleri, gerçek adını bulmaya çalışırken söylediklerini anlayamadılar ve garip garip ona baktılar.</p>

  <p>Uyandığında işçiler ona hizmet etmeye hazır bekliyorlardı. Onları gönderdi. Dışarıya, hole çıktı. Hiç kimse onu durdurmadı ve yol boyunca hiç kimseyle karşılaşmadı. Her yer terk edilmiş gibi görünüyordu; uzun, gizemli koridorlar, rampalar ve kapılarını bulamadığı, içleri belli belirsiz görünen, yarı saydam duvarlı odalar bomboştu. Ama her an izlendiğini, yaptığı her hareketin görüldüğünü hissediyordu.</p>

  <p>Dönüş yolunu bulup odasına gittiğinde, Orry’yi kendisini beklerken buldu. Oğlan ona kenti gezdirmek istiyordu. Bütün bir öğleden sonra kâh yürüyerek, kâh kızakla Es Toch’un sokaklarını, teras bahçelerini, köprülerini, saraylarını ve evlerini gezdiler. Orry, para yerine kendisine cömertçe verilen iridyum parçalarını kullanıyordu. Falk ona ev sahiplerinin verdiği süslü giysilerden hoşlanmadığını söyleyince, oğlan bir giysi dükkânına gitmelerini önerdi. Falk, parlak renkli ipliklerle dokunmuş desenli kumaş parçalarının arasında durdu; güneş ışığı altında, küçük tezgâhında gri bir fon üzerine beyaz turnalar dokuyan Parth’ı düşünüyordu. “Bundan sonra hep siyah giysiler giyeceğim.” demişti. Bunu anımsayan Falk, bir gökkuşağını andıran giysi yığınlarının içinden siyah bir pantalon, koyu renkli bir gömlek ve kışlık kumaştan yapılmış siyah bir pelerin seçti.</p>

  <p>“Bunlar bizim evimizdeki, Werel’deki giysilere benziyor.” dedi Orry ve kuşkuyla kendi alev renkli giysisine baktı. “Ama orada kış giysileri yoktur. Ah, Eğer Werel’e gidebilirsek, oraya dünyadan götüreceğimiz, insanlarımıza anlatacağımız ve öğreteceğimiz o kadar çok şey var ki.”</p>

  <p>Vadinin iki yamacını birbirine bağlayan saydam bir zeminin üzerine inşa edilmiş bir yemek yerine gittiler. Yüksek dağların soğuk ve parlak akşamı altlarındaki boşluğu karartırken yamaçlardan yükselen binalar kızarmaya, sokaklar ve köprüler ışıklarla parlamaya başlamıştı. Onlar baharatlı berbat yemeklerini yiyerek, kentin gelip giden kalabalığını izlerken havada tatlı bir müzik dalgalanmaya başlamıştı.</p>

  <p>Es Toch’un sokaklarında dolaşan insanlardan bazılarının giysileri sadeydi, bazılarınınki çok abartılıydı, birçoğu da Falk’ın belli belirsiz, Estrel’in üzerinde gördüğünü anımsadığı giysiler gibi kadınsı ve süslüydü. Değişik tipte insanlar vardı, bazıları Falk’ın o güne kadar gördüklerinden çok farklıydı; beyaz tenli, mavi gözlü ve sarı saçlıydılar. Falk, onların bir şekilde kendi renklerini açtıklarını düşündü; ama Orry, bu insanların ikinci kıtadaki kabilelerden birinden geldiğini, Shingler’in onların uygarlığını geliştirmek istediğini, Es Toch’u görmeleri ve buranın adetlerini öğrenmeleri için gençlerini ve önderlerini buraya getirttiklerini söyledi. “Görüyorsunuz prech Ramarren, efendilerin yerlileri eğitmeyi reddettikleri doğru değil; öğrenmeyi reddedenler yerliler. Bu beyazlar, efendilerin bilgisini paylaşıyorlar.”</p>

  <p>“Bu büyük ödülü kazanabilmeleri için onlardan neleri unutmaları istendi?” diye sordu Falk, ama bu soru Orry için hiçbir şey ifade etmiyordu, çünkü yerliler hakkında fazla bir şey bilmiyordu; ne nasıl yaşadıkları ne de neler bildikleri hakkında bir fikri vardı. Satıcılara ve garsonlara emirler yağdırıyor, onlara sanki alt tabakadan insanlarmış gibi davranıyorlardı. Bütün Werelliler onun gibi kibirli miydi? Orry, Kelshak toplumunda hiyerarşik bir düzen olduğundan ve o düzen içinde herkese belli bir yer ya da makam verildiğinden söz etmişti, ama Falk bu düzenin neye göre kurulduğunu anlayamamıştı. Bunun insanların yaşlarıyla bir ilgisi olmadığı kesindi, ama Orry’nin çocuksu anıları onu aydınlatmaya yetecek kadar bilgi vermiyordu. Oğlanın “yerliler” derken kullandığı ses tonundan hiç hoşlanmayan Falk, sonunda alaylı bir sesle sordu: “Kimin karşısında başını eğmen ya da kimin senin karşında başını eğmesi gerektiğini nereden biliyorsun? Bence efendilerin yerlilerden hiçbir farkı yok. Onlar da bu dünyanın insanları değiller mi?”</p>

  <p>“Ah, evet. Yerliler onların uzaylı fatihler olduklarına inanmak istedikleri için onlara efendiler diyorlar.” dedi oğlan, sonra o tatlı ve saf gülümsemesiyle ekledi: “Onların arasında ben de fazla bir fark göremiyorum.”</p>

  <p>“Sokaklarda gördüğümüz insanların çoğu Shing mi?”</p>

  <p>“Sanırım öyle. Ama ben de çok azını tanıyorum.”</p>

  <p>“Eğer bunların hepsi dünyalıysa, neden efendiler diğer insanlardan uzak durmaya çalışıyorlar?”</p>

  <p>“Nedeni bilgi ve güç. Efendiler dünyayı Achinowao’nun Kelshy’yi yönettiğinden çok daha uzun bir süredir yönetiyorlar!”</p>

  <p>“Ama kendilerinin üstün bir sınıftan geldiklerini düşünüyorlar. Oysa sen bana efendilerin demokrasiye inandıklarını söylemiştin.” Bu, çok eski bir sözcüktü ve onu garip bir biçimde etkiliyordu; anlamını tam olarak bilmese de bunun, halkın hükümetle bütünleşmesi gibi bir şey olabileceğini düşünüyordu.</p>

  <p>“Evet. Elbette prech Ramarren. Meclis demokrasinin kurallarına uygun bir biçimde çalışır, burada kral ya da diktatör yoktur. Bir pariitha salonuna gidelim mi? Orada uyarıcı maddeler bulabiliriz, ama pariitha içmek ve dansözleri izleyip tëanb dinlemek istemiyorsanız...”</p>

  <p>“Müzik dinlemeyi sever misin?”</p>

  <p>“Hayır.” dedi oğlan içtenlikle; “müzik dinlerken içimden ağlamak ya da bağırmak geliyor. Werel’de yalnızca hayvanlar ve küçük çocuklar şarkı söyler. Yetişkin insanların bunu yapması doğru değildir ya da ben öyle düşünüyorum. Ama efendiler sanatı destekliyor. Dans bazen çok güzel olabiliyor...”</p>

  <p>“Müzik dinlemek istemiyorum.” dedi Falk; içindeki huzursuzluk giderek artıyordu ve yapması gereken şeyi bir an önce yapmak istiyordu. “Eğer bizimle görüşmeyi kabul ederse, Abundibot adındaki adama sormak istediğim bir şey var.”</p>

  <p>“Tabii. Abundibot uzunca bir süre bana hocalık yaptı. Onu bununla çağırabilirim.” Orry bileğindeki altın zinciri ağzına yanaştırdı; oğlan konuşurken Falk, Estrel’in muskasına ettiği duaları anımsadı ve kendi saflığına şaşarak oturdu. Bir aptal bile onun bir verici olduğunu anlayabilirdi, ama o anlayamamıştı. “Sayın Abundibot ne zaman isterseniz sizinle konuşacağını söyledi. Şu anda Doğu Sarayı’ndaymış.” dedi Orry. Sonra kendilerine hizmet eden garsona bir para çubuğu verdi ve çıktılar.</p>

  <p>İlkbaharın fırtına bulutları ayı ve yıldızları gizlemişti; ama bütün sokaklar ışıl ışıldı. Falk buralardan geçerken çok kederliydi. Tüm korkusuna rağmen kenti, elonaae’yi, insanoğlunun mekânını görmeyi çok istemişti; ama şimdi burası onu ürkütüyor ve kaygılandırıyordu. Dünyadaki yaşantısı boyunca on evden ya da yüz insandan fazlasını bir arada görmemiş olmasına karşın, onu rahatsız eden kalabalık değildi. Falk’ı kentin gerçekliği değil, gerçekdışı görüntüsü bunaltıyordu. Burası insanoğlunun mekânı değildi. Bin yıldır dünyanın yönetim merkezi olmasına rağmen, Es Toch’un tarihi yoktu; ne geçmişle ne de uzayla bir bağlantısı vardı. Burada, Zove’nin evindeki eski belgelerde adı geçen kütüphaneler, okullar, müzeler, Birlik Çağı’ndan kalan anıtlar, kültür, bilgi ve eşya alışverişi yoktu. Kente canlılık kazandıracak bir ekonomileri olmadığı için, insanlar Shingler’in kendilerine bağışladığı araçları kullanıyordu. Yeryüzünde bir sürü Shing olduğu söyleniyordu, ama onlar yalnızca bir tane büyük kent kurmayı başarabilmişlerdi. Nasıl dünya bir zamanlar Birliği oluşturan diğer dünyalardan uzaktaysa, onlar da diğer insanlardan uzaktaydı. Es Toch kendi kendine yeten ve kendi kendini besleyen köksüz bir kentti; bütün parlaklığı, geçici ışıkları, makineleri, çeşit çeşit yabancıları ve debdebeli karmaşasıyla birlikte kent, yerdeki derin bir yarıkta, bir kanyonun üzerine kurulmuştu. Burası yalanın yeriydi. Buna rağmen, dünyanın sonsuz kırlarının ortasına düşmüş bir mücevher kadar güzel, olağanüstü, zamansız ve yabancıydı.</p>

  <p>Kızakları, onları parmaklıksız köprülerden birinin üzerinden geçirip ışıklı bir kuleye götürdü. Çok aşağılardaki ırmak, karanlığın içinde görünmeden akıyordu; dağlar gece, fırtına ve kentin göz kamaştırıcı ışıkları tarafından gizlenmişti. İşçiler Falk ile Orry’i kulenin girişinde karşılayarak bir asansöre bindirdiler, sonra da duvarları diğerlerininki gibi penceresiz ve parlak, mavimtırak bir sis tabakasından yapılmış gibi yarı saydam olan bir odaya götürdüler. Onlara oturmalarını söylediler ve uzun gümüş kupalarla birer içki ikram ettiler. Falk kupayı kuşkuyla ağzına götürdü; içindekinin Kansas bölgesinde ona verilen ardıç aromalı sıvıya benzemesi onu şaşırttı. Bunun güçlü bir uyuşturucu olduğunu bildiği için daha fazla içmedi; ama Orry hepsini bir dikişte bitirdi. Uzun boylu, beyaz elbiseli, maske yüzlü Abundibot geldi ve bir el işaretiyle işçileri gönderdi. Orry ile Falk’tan uzak duruyordu. İşçiler küçük sehpanın üzerine üçüncü bir kupa daha bırakmışlardı. Şerefe kadeh kaldırır gibi onu kaldırdı, hepsini içti ve kuru bir fısıltı gibi çıkan sesiyle, “Siz içmemişsiniz sayın Ramarren.” dedi. “Dünyada çok çok eski bir atasözü vardır: Gerçek şarabın içindedir.” Gülümsedi, sonra yüzü tekrar ciddileşti. “Ama anladığım kadarıyla siz şaraba değil, gerçeğe susamışsınız.”</p>

  <p>“Size sormak istediğim bir soru var.” dedi Falk.</p>

  <p>“Yalnızca bir tane mi?” Falk onun sesindeki alayı sezinlemişti, oğlanın da bunu yakalayıp yakalayamadığını anlamak için ona baktı; ama yeni bir pariitha tüpü emen ve grimtırak altın renkli gözleri süzülen Orry, hiçbir şeyin farkında değildi.</p>

  <p>“Sizinle biraz yalnız konuşmak istiyorum.” dedi Falk, ters bir biçimde.</p>

  <p>Bunun üzerine Orry başını kaldırdı, şaşırmıştı. Shing, “Elbette, konuşabiliriz.” dedi. “Ama Orry’nin yanımızda olup olmaması benim yanıtımı değiştirmeyecek. Nasıl ona söyleyip sizden saklamaya çalıştığımız bir şey yoksa, size söyleyip ondan saklamaya çalıştığımız bir şey de yok. Ama onun gitmesini istiyorsanız, gitsin.”</p>

  <p>“Beni dışarıda bekle Orry.” dedi Falk; oğlan itaat ederek dışarıya çıktı. Kapının dikey kanatları oğlanın arkasından kapandığında, Falk fısıldayarak –çünkü burada herkes fısıldayarak konuşuyordu– “Size daha önce sorduğum bir şeyi tekrar sormak istiyorum.” dedi. “Yanıtınızı anlayıp anlayamadığımdan pek emin değilim. Yanılmıyorsam bana eski belleğimi kazandırdığınızda yenisini kaybedeceğimi söylemiştiniz, değil mi?”</p>

  <p>“Bunu bana neden soruyorsunuz? Verdiğim yanıta inanacak mısınız?”</p>

  <p>“Size, size neden inanmayayım ki?” diye karşılık verdi Falk; ama canı sıkılmıştı, çünkü Shing’in kendisiyle güçsüz ve bilgisiz biriyle oynarmışçasına oynadığını hissetmişti.</p>

  <p>“Biz yalancı değil miyiz? Bizim söylediğimiz hiçbir şeye inanmamalısınız. Zove’nin evinde size bu öğretildi, onun için böyle düşünüyorsunuz. Biz sizin ne düşündüğünüzü biliyoruz.”</p>

  <p>Falk, ısrar etmenin yararı olmayacağını bildiği halde inatla, “Soruma yanıt verin.” dedi.</p>

  <p>“Burada bu konuyu en iyi bilen kişi Ken Kenyek’tir. Ama ben de size daha önce söylediklerimi tekrarlayacağım ve elimden geldiğince her şeyi açıklamaya çalışacağım. Ken Kenyek, bizim en yenetekli zihin okuyucumuzdur. Onu çağırmamı ister misiniz? Hiç kuşkum yok ki görüntüsünü memnuniyetle buraya gönderecektir. Hayır mı? Tamam, nasıl isterseniz. Sorunuzu kısa ve açık bir biçimde yanıtlayacağım. Sizin beyniniz silinmiş. Beyin silinmesi gerçek bir operasyon değil, etkisi tam bir ipnotik bloğunkinden çok daha fazla olan ve elektronik cihazlarla yapılan zihin ötesi bir operasyondur. Şu anda sizin kafanızı kurcalayan şey, kendi öz benliğiniz olarak kabul ettiğiniz, size sonradan eklenen ikincil benliği ve kişiliği kaybedip kaybetmeyeceğiniz. Ama bu, sizi endişelendirmesin. Tarafsız bir bakış açısıyla bakarsak, derinlerde gizlenmiş asıl benliğinizle kıyaslandığında, bu ikinci benliğinizin gerek duygusal açıdan, gerekse zekâ açısından son derece az gelişmiş olduğunu görebiliriz. Sizin bunu tarafsız bir gözle görmenizi beklemiyoruz, ama yeniden yaratılacak olan Ramarren’in Falk’la bütünleşeceğine inanmanızı istiyoruz. Başlangıçta sizi korkutmamak, kuşkuya düşürmemek ve kolay karar vermenizi sağlayabilmek için yalan söylemeyi düşündük. Ama gerçeği bilmek zorundasınız. Size yalan söyleyemezdik, eminim ki bunu siz de istemezdiniz. Gerçek şu: Ken Kenyek’in ve akıl bilgisayarlarının yapmaya hazır olduğu bu karmaşık operasyonu size çok basit bir dille anlatmaya çalışacağım. Asıl belleğinizin sinaptik bütünlüğü normal duruma gelip eski fonksiyonlarına kavuştuktan sonra, şu anda kendi belleğiniz ve benliğiniz olarak kabul ettiğiniz ikincil sinaptik bütünlük bloke olacak. Bu ikincil bütünlük geri dönüşü olmayan bir biçimde bastırılacak, silinecek.”</p>

  <p>“Demek ki Ramarren’i tekrar canlandırabilmek için Falk’ı öldürmeniz gerekecek.”</p>

  <p>“Biz öldürmeyiz.” diye fısıldadı Shing, soğuk bir sesle, sonra bunu zihinsel konuşmayla yineledi. “Biz öldürmeyiz.”</p>

  <p>Bir duraksama oldu.</p>

  <p>“Eğer büyük bir şey kazanmak istiyorsanız, küçük şeylerden vazgeçmek zorundasınız.” dedi Shing fısıldayarak.</p>

  <p>“İnsan yaşamak için ölmeye razı olmalıdır.” dedi Falk ve maske yüzdeki zafer ifadesini gördü. “Tamam, kabul ediyorum. Beni öldürmenize izin vereceğim. Ama benim buna izin verip vermemem sizin umurunuzda bile değil, öyle değil mi?”</p>

  <p>“Biz sizi öldürmeyeceğiz.” Fısıltı her zamankinden daha güçlü çıkmıştı. “Biz öldürmeyiz. Biz can almayız. Biz size gerçek belleğinizi ve yaşantınızı kazandıracağız. Ama şimdiki kişiliğinizi unutmak zorundasınız; başka seçeneğiniz yok; yeniden Ramarren olabilmek için Falk’ı unutmak zorundasınız. Sizden tek istediğimiz buna rıza göstermeniz.”</p>

  <p>“Bana bir gün daha süre tanıyın.” dedi Falk, sonra ayağa kalkarak konuşmasını bitirdi. Kaybetmişti, güçsüzdü, ama maske yüzü korkutmuştu; Shing’in yalanını yakalamıştı ve o an gerçeğin ayaklarının altında yattığını, ona ulaşabilecek zekâya ve güce sahip olduğunu anlamıştı.</p>

  <p>Falk binadan Orry ile birlikte çıktı ve sokakta ona, “Benimle gel. Seninle bu duvarların dışında konuşmak istiyorum.” dedi. Aydınlık sokağı geçerek, tepenin eteğine doğru yürüdüler ve orada, ilkbaharın serin gece rüzgârının içinde yan yana durdular. Sokağın kenarından aşağıya doğru derinleşen karanlık kanyonun üzerindeki köprü uzayıp gidiyordu.</p>

  <p>“Ben Ramarren’ken, senden bana hizmet etmeni istemeye hakkım var mıydı?” diye sordu Falk, alçak sesle.</p>

  <p>Werel’de gördüğü eğitimi anımsayan oğlan ciddi bir sesle, telaşla, “Benden her şeyi isteyebilirdiniz.” diye yanıt verdi.</p>

  <p>Falk, onun gözlerinin içine baktı ve bir süre öyle kaldı. Sonra gözünü Orry’nin bileğindeki zincire dikti ve bir el işaretiyle onu çıkartıp vadiye atmasını istedi. Orry konuşmaya başladı, ama Falk parmağını dudaklarının üzerine koyarak onu susturdu.</p>

  <p>Oğlanın gözleri parladı; biraz duraksadı, sonra zinciri çıkarıp karanlığın içine doğru fırlattı. Tekrar Falk’a döndüğünde ürkek ve şaşkın bir hali vardı, yaptığını onaylaması için Falk’a yalvarır gibiydi.</p>

  <p>Falk, onunla ilk defa zihinsel konuşma yapıyordu: “Üzerinde başka bir cihaz ya da takı var mı Orry?” Önce oğlan onu anlayamadı. Falk’ın gönderimi Shing’e oranla çok zayıf ve yetersizdi. Onun ne dediğini anladıktan sonra, yüksek sesle yanıt verdi: “Hayır, yalnızca bu verici vardı. Neden onu atmamı istediniz?”</p>

  <p>“Diğer dinleyicilerle değil, yalnızca seninle konuşmak istiyorum Orry.”</p>

  <p>Oğlan korkmuş ve şaşırmıştı. “Efendiler duyabilir.” diye fısıldadı yüksek sesle. “Onlar zihinsel konuşmayı her yerden duyabilirler prech Ramarren... Ben zihinsel kontrol eğitimine daha yeni başladım.”</p>

  <p>“O halde yüksek sesle konuşalım.” dedi Falk, ama herhangi bir elektronik cihazın yardımı olmaksızın, Shingler’in bütün konuşmaları her yerden duyabileceğine inanmamıştı. “Senden bir şey isteyeceğim. Es Toch’un efendileri beni buraya getirdiler ve bana Ramarren’in belleğini kazandırmak istiyorlar. Bunu başarabileceklerini söylüyorlar; ama bu operasyon benim dünyada öğrendiğim her şeyi unutmama, şimdiki belleğimi ve benliğimi kaybetmeme yol açacakmış. Bu kaçınılmaz bir şeymiş. Ama ben bütün bildiklerini unutup onların elinde cahil bir oyuncak olmak istemiyorum. Ölümden önce bir kez daha ölmek istemiyorum! Onlara fazla karşı koyabileceğimi sanmıyorum; ama elimden geleni yapacağım. Senden istediğim şey şu...” Sustu, ne yapması gerektiğine karar veremiyordu.</p>

  <p>Yaşadığı karmaşa, Orry’nin heyecanlı yüzünü tekrar donuklaştırmıştı. Sonunda “Ama neden?” dedi.</p>

  <p>Oğlanın üzerinde kurduğu kısa süreli otoritenin eriyip gittiğini gören Falk, “Devam et.” dedi. Her şeye rağmen Orry’nin merakını uyandırmıştı ve onu ikna etmek için en uygun zaman buydu.</p>

  <p>“Neden efendilere güvenmiyorsunuz? Neden sizin bu dünyada edindiğiniz belleği bastırmak istediklerini düşünüyorsunuz?”</p>

  <p>“Çünkü Ramarren benim bildiklerimi bilmiyor. Sen de öyle. Bilgisizliğimiz yüzünden, bizi buraya gönderen dünyaya ihanet etmek zorunda kalabiliriz.”</p>

  <p>“Ama siz... bizim dünyamızı anımsamıyorsunuz bile”</p>

  <p>“Evet. Ama bu dünyayı yöneten yalancılara hizmet etmeyeceğim. Dinle beni. Ne istediklerini tahmin ediyorum. Bana, gezegenimizin gerçek adını ve yerini öğrenebilmek için belleğimi kazandıracaklar. Eğer bunları operasyon sırasında öğrenirlerse, büyük bir olasılıkla beni orada öldürürler ya da bir kez daha belleğimi silerler ve sana operasyonun başarısız geçtiğini söylerler. Veya onlara bilmek istedikleri şeyleri söyleyene kadar yaşamama izin verirler. Ramarren olarak bunları onlara söylememem gerektiğini bilemeyeceğim. Bizi Werel’e gönderecekler, büyük kazadan kurtulan yolcu, yüzyıllar sonra Werel’e dönecek ve oradakilere Shingler’in karanlık ve barbar dünyada uygarlık meşalesini nasıl yanık tuttuğunu anlatacak. Onlara insanların dostu olan fedakâr ve bilge efendilerin uzaylı değil, dünyalı olduğunu söyleyeceğiz. Bize inanacaklar. Bizim inandığımız yalanlara inanacaklar. Shingler’den korkmayacak ve onlardan bir saldırı beklemeyecekler ve bu dünyadaki insanlara, yalandan kurtulacakları günü bekleyen gerçek insanlara yardım gönderemeyecekler.”</p>

  <p>“Prech Ramarren, bunların hiçbiri yalan değil.” dedi Orry.</p>

  <p>Falk, parlak ve değişken ışıkların altında birkaç saniye ona baktı. Onun için üzülüyordu; sonunda, “Senden istediğimi yapacak mısın?” diye sordu.</p>

  <p>“Evet.” dedi oğlan fısıldayarak.</p>

  <p>“Bu, o kadar zor bir şey değil. Ramarren olarak beni ilk gördüğünde, eğer görebilirsen, bana bu sözcükleri söylemeni istiyorum: Kitabın ilk sayfasını oku.” “Kitabın ilk sayfasını oku.” diye yineledi Orry, yumuşak başlıklıkla.</p>

  <p>Bir duraksama oldu. Falk kendini örümcek ağına takılmış bir sinek kadar çaresiz hissediyordu.</p>

  <p>“Benden bütün istediğiniz bu mu Prech Ramarren?”</p>

  <p>“Evet, bu.”</p>

  <p>Oğlan başını eğdi ve kendi dilinde yemin edercesine bir şeyler mırıldandı. Sonra Falk’a sordu: “Bilezik verici hakkında onlara ne söylememi istiyorsunuz prech Ramarren?”</p>

  <p>“Gerçeği söyle. Diğer sırrımızı sakladığın sürece verici hakkında istediğini söyleyebilirsin.” dedi Falk. Orry’ye yalan söylemeyi öğretmedikleri belli oluyordu, ama ona gerçeği yalandan ayırt etmeyi de öğretmemişlerdi. Oğlan Falk’ı kızağıyla köprünün üzerinden geçirerek, Estrel’in onu götürdüğü parlak duvarlı sarayın önünde bıraktı. Bir kez daha odasında yalnız kalan Falk, nasıl aldatıldığını ve çaresiz bir duruma düşürüldüğünü düşündükçe, hem öfkeleniyor hem de korkuyordu. Öfkesini kontrol altına aldığında, odanın içinde hâlâ kafese kapatılmış bir aslan gibi dolaşıyordu; ölüm korkusunu bir türlü yenemiyordu.</p>

  <p>Onlara yalvarsaydı, onlar için hem zararsız hem de yararsız olan Falk’ın yaşamasına izin verirler miydi?</p>

  <p>Hayır, vermezlerdi. Bundan hiç kuşkusu yoktu. Üstelik bu, çok korkakça bir davranış olurdu. Böyle bir şey yapamazdı.</p>

  <p>Kaçabilir miydi?</p>

  <p>Belki. Binanın bu boş görüntüsü bir aldatmaca ya da bir tuzak olabilirdi, belki bu da buradaki birçok görüntü gibi aldatıcı bir görüntüden başka bir şey değildi. Sürekli gizli varlıklar ya da araçlar tarafından gözetlendiğini ve izlendiğini hissediyordu. Bütün kapılar, işçiler ve elektronik monitörler tarafından kontrol altında tutuluyordu. Eğer Es Toch’dan kaçmayı başarabilirse, ondan sonra ne yapacaktı? Tekrar dağlardan, kırlardan ve ormandan geçip açıklığa, Parth’ın yaşadığı yere gidebilecek miydi? Hayır! Öfke içinde düşüncelerine ara verdi. Geri dönemezdi. Yolunu izleyerek buraya kadar gelmişti ve sonsuza kadar bu yoldan gitmek zorundaydı. Gerekirse ölecekti ya da yeniden doğacaktı, bir uzaylının ruhuna sahip bir yabancı olarak yeniden doğacaktı.</p>

  <p>Ama burada o uzaylıya ve yabancıya gerçeği söyleyebilecek hiç kimse yoktu. Falk’ın, kendisinden başka güvenebileceği hiç kimse yoktu; Falk hem ölecek hem de ölümüyle düşmana hizmet edecekti. Onun tahammül edemediği buydu; bu, dayanılmaz bir şeydi. Odasının sessiz, yeşilimtırak karanlığının içinde bir aşağı bir yukarı yürüdü. Belirsiz ve bulanık ışıklar tavanı aydınlatıyordu. Yalancılara hizmet etmeyecekti, onlara bilmek istedikleri şeyi söylemeyecekti. Onu düşündüren Werel değildi, çünkü bütün bunların kafasını karıştırmak için anlatıldığını ve Werel’in bir yalan olduğunu biliyordu. Orry, Estrel’in daha iyi hazırlanmış bir örneğiydi, bundan hiç kuşkusu yoktu. Burada bir yabancı olmasına karşın, dünyayı çok seviyordu ve onun için dünya ormandaki evi, açıklıktaki güneşi ve Parth’ı simgeliyordu. Onlara ihanet etmeyecekti. Bütün zorlamalara ve aldatmacalara karşı koyarak, kendini onlara ihanet etmekten kurtaracak bir yol bulmak zorundaydı.</p>

  <p>Bütün gece Falk’ın Ramarren’e nasıl bir mesaj bırakabileceğini düşündü durdu; bu, çok karmaşık bir sorundu ve düş gücünü zorluyordu, bunun da ötesinde, çözümü olanaksız gibiydi. Bu mesajı yazarken Shingler onu izlerse, yazdıktan sonra onu bulup yok ederlerdi. Başlangıçta Orry’yi kullanmayı düşünmüştü, ondan Ramarren’e, “Shingler’in sorularına yanıt verme.” demesini isteyecekti, ama oğlanın bunu yapabileceğine, sırrını saklayabileceğine inanmıyordu. Shingler onun beynini öyle sıkı kontrol altına almıştı ki oğlan, artık onların bir aleti haline gelmişti; belki de Shingler Falk’ın ona verdiği anlamsız mesajı çoktan öğrenmişlerdi.</p>

  <p>Bu durumdan kurtulabilmesi ya da kaçabilmesi için hiçbir yol ya da araç yoktu. Yalnızca bir ümit vardı, çok küçük bir ümit: Belki dayanabilirdi, ona ne yaparlarsa yapsınlar karşı koyabilir, unutmayı ve ölmeyi reddedebilirdi. Ona bu ümit ışığını veren bir tek şey vardı, o da Shingler’in böyle bir şeyin olanaksız olduğunu söylemesiydi.</p>

  <p>Onlar, bunun olanaksız olduğuna Falk’ın inanmasını istiyorlardı.</p>

  <p>Günün ilk saatlerinde, Es Toch’daki bu garip görüntüler, hayaller ve sanrılar onun için hazırlanmıştı. Onun kafasını karıştırmaya ve kendine olan güvenini sarsmaya çalışıyorlardı; tek amaçları buydu. Falk’ın kendisine, inançlarına, gücüne ve bilgisine olan güvenini yitirmesini istiyorlardı. Ona beyin silinmesi hakkında anlattıklarının hepsi yalandı; onu korkutmaya ve parahipnotik operasyona karşı koyamayacağına inandırmaya çalışıyorlardı.</p>

  <p>Ramarren buna karşı koyamamıştı...</p>

  <p>Ama Ramarren’in, onların gücü ya da kendisine neler yapabilecekleri hakkında hiçbir fikri yoktu, oysa Falk’ın vardı. Bu, ona üstünlük sağlayabilirdi. Ramarren’in belleğini hiçbir şey anımsayamayacağı bir biçimde bozmuşlardı, Falk’a da aynı şeyi yapmak istiyorlardı, demek ki Ramarren’in belleğine ihtiyaçları vardı.</p>

  <p>Bir ümit, çok küçük bir ümit. Başarmak ümidiyle onlara karşı direnebilirdi, eğer şansı yaver giderse başarabilirdi. Peki ya şansı yaver gitmezse?...</p>

  <p>Tepesindeki sessiz ve soluk ışık bir belirip bir kaybolurken, ümit, güvenden bile daha önemsiz, ama yakalanması daha zor bir şeydir, diye düşündü. İyi bir mevsimde insan yaşama güvenir, ama kötü bir mevsimde ümitleriyle baş başadır. Aslında ikisinin de özü aynıdır: Onlar bir insanın başka insanlarla, dünyayla ve zamanla kurduğu ilişkinin ayrılmaz bir parçasıdır. Bir insan güven olmadan yaşayabilir; ama bu, insanca bir yaşantı değildir; ümit olmazsa insan ölür. Bir ilişki olmazsa, eller birbirine dokunmazsa duygular anlamsızlaşır ve zekâ kısırlaşır. Dünyadaki insanlar arasında yalnızca bir efendi-köle ya da bir katil-kurban ilişkisi kalmıştı.</p>

  <p>İnsanlar korktukları şeyler için yasa yaparlar. Can almamak, Shingler’in gurur duyduğu tek yasaydı ve bu yasa onların korktuğunu gösteriyordu. Ölümden çok korkuyorlardı ve bu korku onları yaşama karşı saygı duymaya itmişti; kendi yalanlarıyla kendilerini kandırmaya çalışıyorlardı.</p>

  <p>Hiçbir yalancının üstesinden gelemeyeceği bir özellik, yani bütünlük sayesinde belki onlarla başa çıkabilirdi. Belki de onların ellerinde çaresiz bir durumda olmasına rağmen, bir insanın kendisi olmak ve kendi hayatını yaşamak için bu kadar güçlü bir istek duyabileceğini ve onlara karşı koyabileceğini düşünemezlerdi.</p>

  <p>Belki, belki.</p>

  <p>Sonunda düşüncelerini toparladı, Kansas Prensi’nin ona verdiği kitabı elinde aldı ve prensin kehanetini yalanlamak istercesine, uykusu gelene kadar, büyük bir dikkatle okudu.</p>

  <p>Ertesi sabah –bu belki de hayatının son sabahı olacaktı– Orry, hava taşıtıyla çevreyi dolaşmalarını önerdi. Falk da Batı Okyanusu’nu görmek istediğini söyleyerek onun önerisini kabul etti. İki Shing, Abundibot ve Ken Kenyek, şeref konuklarına, eğer dünyanın yönetimiyle ya da ertesi günkü operasyonla ilgili sormak istediği sorular varsa, bunlara yanıt vermek için ona eşlik edebileceklerini söylediler. Falk, belki karşı koyabilirim ümidiyle operasyonunun ayrıntılarını öğrenmek istiyordu. Ama umduğunu bulamadı. Ken Kenyek ona nöronlar, sinapslar, kurtarmak, bloke etmek, uyarılar, ilaçlar, hipnoz, parahipnoz ve beyin bilgisayarlarıyla ilgili bir sürü bilgi verdi, ama bunların hiçbiri onun için bir şey ifade etmiyordu; tam tersine, bu bilgiler onu ürkütmüştü. Bir süre sonra Falk, anlatılanları anlamaya çalışmaktan vazgeçti.</p>

  <p>Kontrol düğmelerinin uzantısı gibi görünen sessiz bir işçi tarafından kullanılan hava taşıtı, baharla birlikte açan parlak renkli çiçeklerle dolu tarlaları, ardından da çölleri geçti. Birkaç dakika sonra granit görünümlü batı otlaklarına geldiler. İki bin yıl önceki depremlerde yıkılan dağlar, karların ortasında yükselen çam ağaçları gibi hâlâ dimdik duruyordu. Tepelerinin üzerinden güneş ışığı altında pırıl pırıl parlayan okyanus görünüyordu; bu dalgaların altında batık topraklar vardı.</p>

  <p>Tıpkı Falk’ın zihnindeki unutulmuş kentler, yerler ve adlar gibi orada da yitirilmiş kentler vardı. Hava taşıtı geldikleri yöne doğru dönerken Falk, “Yarınki depremde de Falk toprağın altına gömülecek.” dedi.</p>

  <p>“Bunu yapmak zorunda olduğumuz için hepimiz çok üzgünüz sayın Ramarren.” dedi Abundibot; tatmin olmuş gibi görünüyordu. Ya da Falk, onun tatmin olduğunu zannetmişti. Abundibot ne zaman duygularını sözcüklerle aktarmaya çalışsa, her defasında karşısındakilerin üzerinde çok yanlış bir izlenim bırakıyordu; belki de bunun nedeni, onun tamamen duygusuz bir insan olmasıydı. Kaç yaşında olduğu anlaşılmayan beyaz yüzlü ve ifadesiz bakışlı Ken Kenyek, ne konuştuğunda ne de şimdiki gibi hareketsiz oturduğunda duygularını belli ediyordu; her zaman sakin, duygusuz, kendinden emin, içekapanık ve uzak bir hali vardı.</p>

  <p>Hava taşıtı, Es Toch ile deniz arasındaki çöllere gelmişti; geçtikleri yüzlerce kilometrekarelik topraklarda insan izine rastlamamışlardı. Kente döndüklerinde, Falk’ın odasının bulunduğu binanın terasına indiler. Shingler’in ağır varlığı altında birkaç saat soğukta kaldıktan sonra, Falk bu yanıltıcı yalnızlığı bile özlemeye başlamıştı. Onun yalnız kalmasına izin verdiler; günün geri kalanını ve akşamı duvarları puslu odasında geçirdi. Shingler’in tekrar kendisine ilaç vereceğinden ya da kafasını karıştırmak için ona aldatıcı görüntüler göstereceğinden korkuyordu; ama adamlar yeni önlemler almaya gerek duymamışlardı. Hiç kimse tarafından rahatsız edilmeden, yarı saydam zeminin üzerinde dolaştı, oturdu ve kitabını okudu. Onların istekleri karşısında başka ne yapabilirdi ki?</p>

  <p>Odasında geçirdiği uzun saatler boyunca tekrar tekrar kitabını, Eski Canon’u okudu. Yazıları parmağıyla takip etmeye gerek duymuyor, yalnızca okuyordu; çünkü kitabın her satırını ezbere biliyordu; kendini sözcüklerle bütünleşmiş hissediyordu. Dolaşırken, otururken ya da yatarken onları kendi kendine yineliyor ve tekrar tekrar en başa, ilk sayfanın sözcüklerine dönüyordu:</p>

  <p class="p16"><i>Gidilebilecek yol</i></p>

  <p><i>sonsuz yol değildir.</i></p>

  <p><i>Takılabilecek ad</i></p>

  <p><i>ölümsüz ad değildir.</i></p>

  <p class="p2">Gecenin ilerleyen saatlerinde yorgunluk ve açlığın, düşünmek istemediği düşüncelerin ve hissetmek istemediği ölüm korkusunun üzerinde yarattığı baskı arttı. Zihni sonunda istediği duruma gelmişti; duvarlar yıkıldı, kendi benliği kendisinden uzaklaştı ve bir hiç oldu. O artık bir sözcüktü, başlangıçta, zamanın ilk sayfasında söylenen, hiç kimsenin duymadığı bir sözcüktü. Benliği ondan uzaklaşmıştı ve o sonsuza kadar yalnızca kendisi olarak kalacaktı: adsız, yalnız, tek.</p>

  <p>Bir süre sonra zaman geri geldi, cisimler adlandı ve duvarlar yükseldi. Kitabın ilk sayfasını bir kez daha okudu, sonra yattı ve uyudu.</p>

  <p>İki işçi onu almaya geldiğinde, odasının doğu duvarı yeni doğan güneşin ışınlarıyla zümrüt yeşiline dönüşmüştü. Adamlar onu binanın puslu koridorlarından geçirerek aşağıya indirdiler ve sokağa çıkardılar; kızakla gölgeli sokaklardan geçirdiler ve kanyonun öbür tarafında bir kuleye götürdüler. Bu iki adam, ona hizmet eden uşaklar değil, iri yarı, sessiz nöbetçilerdi. Es Toch’a ilk geldiğinde yediği dayağı, kendine olan güvenini yitirmesi için Shingler’in verdiği ilk dersi anımsayan Falk, onun son anda kaçmaya çalışacağından korktuklarını ve böyle bir girişimde bulunmasını önlemek için yanına bu nöbetçileri verdiklerini düşündü.</p>

  <p>Onu, duvarları dev bir bilgisayar kompleksinin ekranlarıyla kaplı, çok iyi aydınlatılmış yeraltı odacıklarında sona eren bir odalar labirentinden geçirdiler. Odacıklardan birinde karşısına Ken Kenyek çıktı; yalnızdı. Falk o güne kadar birkaç Shing’i bir arada çok az görmüştü; adamlar çoğu zaman yalnız dolaşıyorlardı. Şimdi bunları düşünerek kafasını karıştırmanın sırası değildi; ama bu düşünceyle birlikte, bir an için zihninin bir köşesinde silik bir anı, bir açıklama belirmişti.</p>

  <p>“Dün gece intihar girişiminde bulunmadınız.” dedi Shing, renksiz fısıltısıyla.</p>

  <p>Bu, Falk’ın hiçbir zaman denemeyi düşünmediği bir çözüm yoluydu.</p>

  <p>“Bu işi size bırakmayı tercih ettim.” diye karşılık verdi.</p>

  <p>Ken Kenyek onu dikkatle dinliyor gibi görünüyordu, ama söylediklerini duymamazlıktan geldi. “Her şey hazır.” dedi. “Bunlar altı yıl önce zihninizi bilinç ve bilinçaltı düzeylerinde bloke etmek için kullanılan bağlantıların aynısı. Bunu yapmamıza rıza gösterdiğiniz için, baskıyı kaldırırken herhangi bir güçlükle karşılaşacağımızı sanmıyorum. Baskı kaldırılırken kişinin rıza göstermesi çok önemlidir. Hazır mısınız?” Bu sözcükleri söyledikten hemen sonra, son derece net ve akıcı bir zihinsel konuşmayla tekrar sordu: “Hazır mısınız?”</p>

  <p>Adam onu dikkatle dinlerken, Falk sözsüz olarak yanıt verdi: “Hazırım.”</p>

  <p>Shing, bu yanıttan ya da onun teslimiyetinden tatmin olmuşçasına başını salladı ve tekdüze fısıltısıyla, “Operasyonu ilaç kullanmadan yapacağım, ilaçlar parahipnotik işlemin açıklığını bulanıklaştırır; onları kullanmadan çalışmak daha kolaydır. Buraya oturun.”</p>

  <p>Falk, sakinleşmeye çalışarak sessizce ona itaat etti.</p>

  <p>Ken Kenyek enstrümanının başına oturan bir müzisyen gibi, ana bilgisayarlardan birinin başına otururken yardımcılarından biri sessiz bir işaret almışçasına içeriye girdi. Bir an için Falk, Kansas taht odasındaki dev tasarımı ve üzerinde dolaşan ince, karanlık elleri anımsadı; zihninde sabit ve değişken taşlar, yıldızlar, düşünceler biçimleniyor ve dağılıyordu. Sonra gözlerinin ve zihninin üzerine bir perde gibi karanlık çöktü. Başına bir başlık taktıklarını hissetti, sonra hiçbir şey hissetmemeye başladı; yalnızca karanlık, sonsuz bir karanlık vardı. Karanlığın içinde zihninden bir sözcük geçti, ama bunun ne olduğunu anlayamadı. Bir ad, bir sözcük, aynı sözcük tekrar tekrar zihninde yankılanıyordu... Yaşama isteği, tıpkı, bir ateşin alevlenmesi gibi alevlendi ve bütün engellemelere rağmen, sessizlik içinde büyük bir çaba harcayarak konuştu: “Ben Falk’ım!”</p>

  <p>Ardından karanlık geldi.</p>
</body>
</html>