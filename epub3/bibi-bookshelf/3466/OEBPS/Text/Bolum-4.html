<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <p class="p13"><img src="../Images/img2.png" width="46" height="40" alt="img2.png"/></p>

  <h3><p class="p14"><span class="t5">4</span></p></h3>

  <p class="p1">“Kessnokaty’nin yaşlı kadını kar yağacağını söylüyor” diye fısıldadı yanındaki dostunun sesi. “Hazırlıklı olmalıyız, belki kaçmak için bir fırsat bulabiliriz.”</p>

  <p>Falk yanıt vermedi, kulak kesilmiş, kamptan gelen sesleri dinliyordu: Uzaklarda bir yerlerde yabancı dilden konuşmalar, yakında birinin deri yüzerken çıkardığı tok sesler, bir bebeğin kesik kesik ağlaması, kamp ateşinin çıtırtıları.</p>

  <p>“Horressinler!” Dışarıdan biri onu çağırıyordu, hemen ayağa kalktı ve bekledi. Birkaç dakika sonra dostu Falk’ın kolunu tuttu ve onu çadırların arasında kalan boş alanın ortasında yaktıkları kabile ateşinin yanına götürdü; burada bütün bir boğayı kızartarak başarılı geçen bir av partisini kutluyorlardı. Eline büyük bir but tutuşturdular. Yere oturdu ve onu yemeye başladı. Ağzından etin suları ve yağlar akıyordu, ama Falk bunları silmedi. Çünkü bu Basnasska ulusunun Mzurra toplumundaki bir avcının şanına yakışmazdı. Her ne kadar bir yabancı, bir esir ve kör bir köle olsa da, o bir avcıydı ve bir avcı gibi davranmak zorundaydı.</p>

  <p>Bir toplum ne kadar savunmacı olursa, o kadar da tutucu olur. Koskoca düzlüklerin ortasında yaşayan bu insanlar daracık, dolambaçlı ve engebeli yollarda yürüyorlardı. Onların arasında kaldığı sürece, o da bu yolları izlemek zorundaydı. Basnasskaların menüleri yarı pişmiş taze et, çiğ soğan ve kandan ibaretti. Yabani sığırların yabani avcıları tıpkı kurtlara benziyorlardı; bir ömür boyu hiç bitmeyen bir ziyafet için o büyük sürülerin içinden tembel ve işe yaramayan hayvanları seçip öldürüyorlardı. El lazerleri ile avlanıyorlar ve Falk’ın kızağını tahrip edenler gibi, içinde füzyon elementi bulunan her şeyi saptayarak hedefine ulaşan küçük roketler sayesinde, yabancıları kendi topraklarından uzak tutuyorlardı. Bu silahları kendileri yapıp onarmıyorlardı; onları yalnızca arınma ve büyü törenlerinden sonra kullanıyorlardı. Falk silahları nereden bulduklarını öğrenememişti, ama onları sık sık sözü edilen kutsal bir ziyaret sırasında aldıklarından kuşkulanıyordu. Tarım yapmıyorlar ve evcil hayvanlar beslemiyorlardı; okuma yazmaları yoktu, bazı efsaneler ve kahramanlık destanları dışında insanlık tarihi hakkında hiçbir şey bilmiyorlardı. Falk’a onun ormandan gelmiş olamayacağını söylüyorlardı; çünkü orman dev beyaz yılanlar tarafından istila edilmişti. Tektanrılı bir dinleri vardı; erkeklerin hadım edilmesi, bazı organlarının kesilmesi ve insanların kurban edilmesi gerektiğine inanıyorlardı.</p>

  <p>Falk’ı öldürmemelerinin ve onu kabilenin bir üyesi olarak kabul etmelerinin nedeni karmaşık geleneklerinden kaynaklanan batıl inançlarıydı. Başka zaman olsaydı bir lazer silahı taşıdığı ve köle statüsünün üzerinde olduğu için, karnını yarıp büyülerde kullanmak amacıyla midesini ve karaciğerini çıkarırlar, cesedini de parçalayıp çeşitli işlerde kullanmaları için kadınlara verirlerdi. Ama esir alınmadan bir-iki hafta önce Mzurra topluluğunun yaşlılarından biri ölmüştü. Kabilede onun adını alabilecek isimsiz bir çocuk olmadığı için, onun adı zorunlu olarak gözleri görmeyen, biçimsiz vücutlu, bilinci bir gelip bir giden tutsağa verilmişti; çünkü eski Horressinler, ismi onda kaldığı sürece, onun bütün diğer hayaletler gibi kötü olan hayaletinin geri dönüp canlıların huzurunu kaçıracağına inanıyorlardı. Böylece avcılara özgü bir kabul töreniyle, kamçılama, kusturucu otlar yedirme, düşlerin anlatılması, dans etme, dövme, sözsüz iletişim, oruç, bir kadının kabiledeki tüm erkeklerle sırayla cinsel ilişkide bulunması ve son olarak da gece boyunca yeni Horressinleri koruması için tanrı adına yapılan büyü törenleri ile, bu ad hayaletten geri alındı ve Falk’a verildi. Bundan sonra, eski Horressinlerin isimsiz ve güçsüz hayaleti düzlüklerde rüzgârla birlikte sürüklenip giderken, Falk’ı öküz derisinden yapılmış bir çadırın içinde, at derisinden yapılmış bir kilimin üzerinde, bilinçsiz bir halde sayıklarken bıraktılar; ölmek ya da yaşamak artık onun elindeydi.</p>

  <p>Yeniden bilincine kavuştuğunda, fırsat buldukça ona bakmak için yanına gelen, gözlerine sargılar saran ve yaralarını temizleyen kadını gördü. Çadırda yalnız kalabildikleri ender anlardan birinde Falk, ilk tutsak alındığı zaman kadının kıvrak zekâsını kullanarak gözlerine sardığı sargıyı kaldırıp onu görebilmişti. Eğer Basnasskalar onun gözlerini görmüş olsalardı, önce adını söyleyemesin diye dilini keserler, sonra da canlı canlı yakarlardı. Kadın ona bunları ve Basnasska ulusu hakkında bilmesi gereken şeyleri anlatmıştı, ama kendinden fazla söz etmemişti. O da bu kabileye Falk’dan kısa bir süre önce katılmış gibiydi. Falk, onun otlaklarda kaybolduğunu ve açlıktan ölmektense kabileye katılmayı yeğlediğini tahmin ediyordu. Kabileye dişi köleleri, erkeklerin gereksinimlerini karşılamaları için seve seve alıyorlardı; kadın, hekimlikteki becerisini kanıtlayınca yaşamasına izin vermişlerdi. Saçları kızıla çalıyordu, çok yumuşak bir sesi vardı, adı Estrel’di. Bunların dışında onun hakkında hiçbir şey bilmiyordu; o da Falk’a hiçbir şey sormamıştı, adını bile merak ettiği yoktu.</p>

  <p>Yattığı yerde bütün olayları teker teker gözden geçiriyordu. Paristolis, antik Cetian biliminin yüce maddesi ne patlıyor ne de alev alıyordu; demek ki kontrol panelleri bozulmuş olsa bile kızak onun altında havaya uçmayacaktı. Güdümlü mermi, başının sol tarafını ve gövdesinin üst kısmını küçük şarapnel parçalarıyla yaralamıştı, ama bütün becerisi ve ilaçlarıyla Estrel yanındaydı. Herhangi bir enfeksiyon kapmamıştı; büyük bir hızla eski sağlığına kavuşuyordu ve Horressinlerle kan alışverişine başladığı günlerde, Estrel ile birlikte kaçma hazırlıklarına da başlamıştı.</p>

  <p>Günler gelip geçiyor, ama önlerine hiçbir fırsat çıkmıyordu. Bütün hareketleri geleneklerle ve tabularla kısıtlanmış, saldırgan ve kıskanç insanlardan oluşan savunmacı bir topluluk içinde yaşıyorlardı. Her avcının kendi çadırı vardı, ama kadınlar ayrı bir yerde tutuluyorlardı. Erkekler günlerini hemcinsleri ile birlikte geçiriyorlardı. Bu insanlar bir sürüden biraz daha fazla gelişmiş ve tek vücut olmuş bir topluluğun yarı bağımsız üyeleriydi. Güvenliği sağlama çabaları içinde, bağımsızlık ve gizlilik doğal olarak kuşku uyandırıyordu. Falk ve Estrel konuşabilmek için ellerine geçen her fırsatı çok iyi değerlendirmek zorundaydılar. Kadın orman lehçesini bilmiyordu, bu nedenle Basnasskaların değişik bir şiveyle konuştukları Galaktika’yı kullanıyorlardı.</p>

  <p>“Artık deneyebiliriz.” dedi Estrel ona. “Eğer kar fırtınası sırasında kaçarsak, kar bizi gizler ve izlerimizi örter. Ama bu fırtınada yürüyerek nereye kadar gidebiliriz? Senin bir pusulan var; ama bu soğukta...”</p>

  <p>Her zaman taktığı altın yüzüğü ve kış kıyafeti de dahil olmak üzere Falk’ın bütün eşyalarına el koymuşlardı. Ona yalnızca bir silah vermişlerdi; bu, avcı olduğu için onun en doğal hakkıydı ve silahını onun elinden alamazlardı. Çok uzun zamandır üzerinden çıkarmadığı giysileri şimdi ihtiyar avcı Kessnokaty’nin kemikli göğsünü ve bacaklarını örtüyordu, ama Basnasskalar çantasını aramadan önce Estrel onun pusulasını alıp sakladığı için onu kurtarabilmişti. Her ikisinin üzerinde de Basnasska ceylan derisinden yapılmış gömlekler ve tozluklar, kızıl öküz postundan yapılmış çizmeler ve parkalar vardı; ama barınabilecekleri bir yer ve ateş olmazsa, otlaklardaki tipiden ve dondurucu rüzgârdan korunmalarına olanak yoktu.</p>

  <p>“Eğer buranın birkaç kilometre batısındaki Samsit topraklarına gidebilirsek, orada bildiğim eski bir barınakta kalırız ve onlar bizi aramaktan vazgeçene kadar saklanırız. Sen gelmeden önce de bunu denemeyi düşünüyordum. Ama pusulam yoktu ve fırtınada kaybolmaktan korkuyordum. Bir pusula ve bir silahla, belki başarabiliriz... Belki de başaramayız...”</p>

  <p>“Bu, bizim tek şansımız.” dedi Falk. “Bunu değerlendirmeliyiz.”</p>

  <p>Yakalanmadan önceki kadar saf, iyimser ve çabuk etki altında kalan biri değildi artık. Şimdi eskisine oranla daha azimli ve dayanıklıydı. Kendisine çok acı çektirmelerine rağmen Basnasskalara kin beslemiyordu. Bir gün onun bir barbar, ama aynı zamanda da bir insan olduğunu vurgulamak amacıyla kollarını kızgın demirle dağlamışlar ve kabilelerine özgü mavi renkli dövmeler yapmışlardı. Bunu anlayabiliyordu, ama onların işi başka, kendisininki başkaydı. Orman evindeki eğitimin sonucunda gelişen güçlü bireycilik duygusu onu özgür olmaya, Zove’nin “erkek işi” adını verdiği güçlükleri aşmaya ve yolculuğuna devam etmeye zorluyordu. Bu insanlar hiçbir yerden gelmemişlerdi ve hiçbir yere gitmeyeceklerdi; çünkü geçmişleriyle bir bağlantıları kalmamıştı. Onu bir an önce kaçmaya yönelten Basnasskaların arasındaki varlığının giderek daha tehlikeli bir hal almaya başlaması değil, kapana kısılmış bir halde hiçbir şey yapmadan bütün gün yatmasıydı; buna, görmesini engelleyen sargılardan bile daha zor katlanabiliyordu.</p>

  <p>O akşam, Estrel karın başladığını ona haber vermek için çadırına geldi; alçak sesle ne yapacaklarını konuşurlarken, dışarıdan gelen bir ses duydular. Estrel söylenenleri ona çevirdi: “‘Kör avcı, bu gece kızıl saçlı kadını ister misin?’ diye soruyor.” Başka bir açıklama yapmadı. Falk burada kadınların paylaşılması konusundaki kuralları ve töreleri biliyordu; çok az bildiği Basnasska dilinin en kısa ve en yararlı sözcüğüyle yanıt verdi –“Mieg!”– hayır.</p>

  <p>Erkek sesi daha buyurucu bir şey söyledi. “Eğer kar devam ederse belki yarın gece.” diye mırıldandı Estrel Galaktika dilinde. Hâlâ derin derin düşünen Falk bir yanıt vermedi. Neden sonra, kadının onu yalnız bırakarak çadırdan çıktığının farkına vardı, kızıl saçlı kadının o olduğunu ve adamın onu kendisine sunduğunu anladı.</p>

  <p>Hayır yerine evet diyebilirdi. Kadının kendisine karşı ne kadar kibar ve düşünceli davrandığını, sesindeki ve dokunuşlarındaki yumuşaklığı ve gururunu ya da utancını gizleyen sessizliğini düşündüğü zaman onunla birlikte olmayı kabul etmediği için çok hayıflandı, can yoldaşı ve erkeği olarak kendisinin de en az onun kadar aşağılandığını hissetti.</p>

  <p>Ertesi gün, kadınlar çadırının yanında Estrel’e “Bu gece gidiyoruz.” dedi. “Benim çadırıma gel, gecenin bir kısmını orada geçiririz.”</p>

  <p>“Kokteky de beni çadırına çağırdı.”</p>

  <p>“Onu atlatabilir misin?”</p>

  <p>“Belki.”</p>

  <p>“Kokteky’nin çadırı hangisi?”</p>

  <p>“Mzurra kabile çadırının arkasındaki. Kanadının üzerinde bir yama var.”</p>

  <p>“Eğer sen gelmezsen ben gelip seni alırım.”</p>

  <p>“Kendimizi tehlikeye atmadan başka bir gece yola çıksak...”</p>

  <p>“Kardan yararlanmalıyız. Kış artık bitmek üzere. Bu, son büyük tipi olabilir. Bu gece gideceğiz.”</p>

  <p>“Ben senin çadırına geleceğim.” dedi uysalca; tartışmayı daha fazla uzatmak istemiyordu. Falk, yolunu iyi kötü bulabilmek için sargılarını hafifçe aralamıştı. Onu görmeye çalıştı, ama o yalnızca gri karanlığın içinde gri bir gölgeydi.</p>

  <p>Aynı gecenin geç saatlerinde, düşen kar tanelerinin sessizliği içinde tekrar çadırına geldi. İkisi de yanlarında götürecekleri malzemeleri hazırlamışlardı. Hiç konuşmadılar. Falk öküz derisinden yapılmış kabanını giydi, şapkasını taktı ve çadırın girişini açmak için diz çöktü. Dışarıdan birinin içeri girdiğini gördüğünde hemen yana çekildi ve iki büklüm olup gizlenmeye çalıştı, gelen uzun favorili ve kabak kafalı avcı Kokteky idi; aşağılanmış ve erkeklik gururu kırılmıştı. “Horressinler! Kızıl saçlı kadın...” diye bağırırken sönmekte olan ateşin korlarının arkasında kalan gölgelerin içinde kadını gördü. Falk ile Estrel’in üzerlerindeki giysileri görür görmez, onların niyetlerinin ne olduğunu anladı. Hem çadırın girişini kapatmak hem de Falk’ın saldırısından kendini kurtarabilmek amacıyla geriye doğru birkaç adım attı ve bağırmak için ağzını açtı. Falk hiç düşünmeksizin, büyük bir hızla lazer silahını ateşledi, ince bir ışık huzmesi Basnasska’nın çığlığını bir anda susturdu ve büyük bir sessizlik içinde onun yaşamına son verdi.</p>

  <p>Falk, ateşin arkasındaki kadının yanına gidip elinden tuttu ve onu, öldürdüğü adamın cesedinin yanından geçirerek karanlığa çıkardı.</p>

  <p>Hafif hafif esen rüzgârın sürüklediği küçük kar taneleri soluklarını kesiyordu. Estrel hıçkıra hıçkıra ağlıyordu. Sol eliyle onun bileğini, sağ eliyle de silahını tutan Falk, hayal meyal seçilebilen, örümcek ağlarına benzeyen portakal renkli çadırların arasından geçerek batıya doğru yöneldi. Birkaç dakika sonra bunların hepsi kaybolmuş, gece ve karanlıktan oluşan bir dünyanın içine girmişlerdi.</p>

  <p>Doğu Ormanı’nda yapılan el lazerlerinin birçok parçası ve işlevi vardı: Kabzası çakmak olarak kullanılabiliyordu, ışın tüpü de fazla güçlü olmamakla birlikte bir fener görevi görüyordu. Pusulayı okuyabilmeleri ve önlerini görebilmeleri için Falk silahın ışık ayarını yaptı ve ölü bir ışığın yardımıyla yollarına devam ettiler.</p>

  <p>Basnasska kış kampının kurulduğu düzlükte, yerdeki kar tabakası rüzgârın etkisiyle biraz incelmişti, ama biraz daha ilerledikten sonra ellerinde pusulaları olmasına rağmen yeryüzü ile gökyüzünü birbirine katan kar fırtınasının karmaşası içerisinde yollarını kaybettiler ve kendilerini aşağı düzlüklerde buldular. Estrel, bir-bir buçuk metre yükseklikteki karın içinde, açık denizlerde gücü tükenmiş yüzücüler gibi bitkin bir halde ilerlemeye çalışıyordu. Falk başlığının deri bağcığını çıkarıp koluna bağladı. Diğer ucunu da Estrel’e verdi ve yollarına devam ettiler. Bir süre gittikten sonra kadın düştü, Falk da dengesini kaybedip düşmek üzereyken kendini toparladı; geri dönüp fenerin ışığıyla birkaç saniye onu aradıktan sonra, kadının ayaklarının dibinde, yerde yattığını gördü. Diz çöktü ve kar tanelerinin arkasında kalan zayıf ışığın arkasında onun yüzünü ilk kez net olarak gördü. Estrel fısıldadı: “Bu iş sandığımdan çok daha zor olacak..”</p>

  <p>“Soluklan biraz. Bu çukurun içinde rüzgârdan korunabiliriz.”</p>

  <p>Yüzlerce kilometre uzanan düzlüklerdeki karanlığın içinde küçük kar taneleri rüzgârla birlikte sürüklenirken, fenerin ölü ışığının aydınlığında yan yana büzülerek oturdular.</p>

  <p>Kadının ona mırıldayarak söylediği şeyi önce anlayamadı: “O adamı neden öldürdün?”</p>

  <p>Yorgunluktan tükenmiş, duyuları körelmiş, zorlu kaçışlarının bir sonraki aşaması için gerekli gücü toplamaya çalışan Falk önce yanıt vermedi. Bir süre sonra hafifçe gülümseyerek: “Başka ne yapabilirdim ki?...” dedi.</p>

  <p>“Bilmiyorum. Sanırım onu öldürmek zorundaydın.”</p>

  <p>Kadının sesi titriyordu, yüzü bembeyaz ve gergindi, ama Falk onun söylediklerine aldırmadı. Orada kalamayacak kadar çok üşüyorlardı: Falk ayağa kalktı ve Estrel’in elinden tutarak onu da kaldırdı. “Haydi, ırmak bu yakınlarda bir yerlerde olsa gerek.”</p>

  <p>Ama ırmak çok uzaktaydı. Tahmin ettiği gibi kadın karanlık bastıktan birkaç saat sonra onun çadırına gelmişti; orman dilinde “saat” anlamında kullanılan bir sözcük vardı, sayısal bir değeri yoktu ve anlamı belirsizdi, ama hiç işi gücü olmayan ve dış dünyayla iletişim kuramayan bu insanların zaman dilimlerine zaten ihtiyaçları yoktu; kış geceleri çok uzundu. Ve gece uzadıkça yolları da uzadı.</p>

  <p>Kapkara kar taneleri grimtrak bir renge dönüşürken, onlar da donmuş otlarla ve çalılarla kaplı bir bayırdan aşağıya iniyorlardı. Falk’ın tam önünde bir gölge yükseldi, sonra tekrar karların içine gömüldü. Yakınlarda bir yerde başka bir ineğin ya da boğanın böğürtüsünü duydular. Çok geçmeden çevreleri dev yaratıklarla sarılmıştı. Beyaz burunları ve gün ışığında parlayan yabanıl gözleri vardı; geniş kıllı omuzları ve sağrıları uçuşan kar taneleriyle kaplanmıştı. Sürüyle birlikte, Basnasska’yı Samsit topraklarından ayıran küçük ırmağın kıyısına kadar yürüdüler. Irmağın sığ suları donmamıştı ve büyük bir hızla akıp gidiyordu. Karşıya geçmek zorundaydılar; gevşek taşların üzerinde akıntıya karşı koymaya çalışıyorlar ve o yakıcı soğukta bellerine kadar suya batmış bir halde ayakta kalabilmek için büyük bir mücadele veriyorlardı. Estrel’in bacakları artık ona itaat etmemeye başlamıştı. Falk kadını sudan çıkardı ve batı kıyısının buzlarla kaplı sazlarının üzerinden geçirerek çalıların arasında yere bıraktıktan sonra kendisi de onun yanına serildi. Fenerini söndürdü. Üzerlerine çökmeye başlayan karanlığın arkasından büyük bir fırtınanın geldiğini hissediyordu.</p>

  <p>“Yolumuza devam etmek ve ateş bulmak zorundayız.”</p>

  <p>Kadın ona karşılık vermedi.</p>

  <p>Onu kollarının arasına alıp sımsıkı tuttu. Çizmeleri, tozlukları ve parkaları buz tutmuştu. Başını kolunun üzerine yaslayan kadının yüzü tıpkı bir ölününki gibi bembeyazdı.</p>

  <p>Tekrar tekrar adını söyleyerek onu kendine getirmeye çalıştı. “Estrel! Estrel, haydi. Burada kalamayız. Biraz daha gidelim. Bu, o kadar da zor değil. Haydi aç gözlerini, küçüğüm, küçük şahinim, aç gözlerini...” Onunla büyük bir ümitsizlik içinde, uzun zaman önce bir şafak vakti Parth ile konuştuğu gibi konuşuyordu.</p>

  <p>Kadın, sonunda söylediklerini duydu, onun yardımıyla ayağa kalktı, donmuş eldivenlerini eline geçirdi ve ırmak boyunca onu izlemeye başladı; alçak kayalıkların üzerinde, bitmek tükenmek bilmeyen karın altında, bata çıka ilerliyorlardı.</p>

  <p>Kaçmayı planladıkları zaman kadının ona söylediği gibi, ırmak boyunca güneye doğru gidiyorlardı. Ama Falk’ın bir gece fırtınası kadar belirsiz beyazlığın içinde herhangi bir şey bulabileceklerinden hiç ümidi yoktu. Bir süre sonra, geçmiş oldukları ırmağın kollarından birine geldiler, onu da geçerek karlarla kaplı topraklarda yollarına devam ettiler. Büyük bir mücadele veriyorlardı. Falk bir yerde kıvrılıp yatmanın bir kurtuluş olduğunu düşünüyordu, ama bunu yapamıyordu, çünkü çok uzaklarda onu bu yolculuğa gönderen ve ona güvenen biri vardı, üzerinde büyük bir sorumluluğun olduğunu hissediyordu, bu nedenle yatıp uyuyamazdı.</p>

  <p>Kulağının dibinde bir çığlık duydu. Bu, Estrel’in sesiydi. Kadın onun kolunu çekiştiriyordu. Başını kaldırdığında dev pamuk yığınlarının sanki aç bir hayalet sürüsü gibi üzerlerine geldiği gördü. Karlarla kaplı tepenin kuzey yamacında pamuk yığınlarının altında sağa sola koşuşturmaya başladılar. “Bir taş.” diyordu kadın. “Bir taş.” Neden bir taşa ihtiyaçları olduğunu anlayamadığı halde, Falk da onunla birlikte karların içinde eşelenmeye başladı. Estrel üzeri karlarla kaplı, yaklaşık bir metre yüksekliğinde bir kaya parçası bulana kadar, ellerinin ve dizlerinin üzerinde emeklemeye devam ettiler.</p>

  <p>Estrel donmuş eldivenleriyle kayanın batı cephesindeki karları silkeledi. Yorgunluktan bitkin düşen Falk bilinçsiz bir halde ona yardım etti. Bir süre sonra, toprak seviyesinde, dikdörtgen biçimli metal bir kapak ortaya çıkardılar. Estrel onu açmaya çalıştı. Gizli bir kulbun çıtırtısını duydular, ama kapağın köşeleri buz tutmuştu. Falk onu açabilmek için var gücüyle uğraşmaya başladı, sonunda aklı başına geldi ve donmuş metal kapağın köşelerini silahının kabzasındaki ısı-ışınlarıyla eritti. Kapağı kaldırıp baktıklarında, ıssız kırların ortasında, aşağıya doğru uzanan dik ve düzgün basamakları gördüler.</p>

  <p>“Oldu işte.” diye mırıldandı yol arkadaşı ve emekleye emekleye basamaklardan aşağıya inmeye başladı, çünkü artık bacaklarına güvenemiyordu. Kapağı iterek açtı ve Falk’a baktı. “Haydi, gel!” dedi.</p>

  <p>Falk aşağıya indi ve başının üzerindeki kapağı kadının ona söylediği biçimde kapattı. Bir anda her yer karardı. Basamakların üzerinde oturan Falk aceleyle silahının düğmesine basarak feneri yaktı. Aşağıda Estrel’in beyaz yüzü aydınlandı. Onun yanına gitti, kadını izleyerek bir kapıdan geçti, çok büyük ve çok karanlık bir yere girdi; burası o kadar büyüktü ki, fener ancak tavanı ve yakınlarındaki duvarları aydınlatabiliyordu. İçerideki sessizlik ve havanın durgunluğu karşısında büyülenip kalmış gibiydiler.</p>

  <p>Sol tarafında bir yerlerde duran Estrel’in yorgunluktan kısılmış yumuşak sesini duydu. “Eminim ki burada odun vardır. Haydi, ateş yakmak zorundayız; bana yardım et...”</p>

  <p>Girişin yanındaki köşede büyük bir kuru odun yığını buldular. Falk mağaranın ortasına yakın bir yerde kararmış taşların çevrelediği bir oyukta ateş yakarken, Estrel de ağır ve ihtiyatlı hareketlerle daha uzaklardaki köşelerden birine gitti ve orada bulduğu ağır battaniyeleri sürükleyerek getirdi. Soyundular, birbirlerine masaj yaptılar, sonra Basnasska uyku tulumlarının içine girdiler ve birbirlerine sarılarak ateşin yanındaki battaniyelerin üzerine oturdular. Ateş çok güçlüydü, dumanlar sanki bir bacanın içinden geçermişçesine yükseliyor, sonra havada dağılıyordu. Bu büyük odanın ya da mağaranın hiç sıcak bir görüntüsü yoktu, ama ateşin aydınlığı ve ısısı onları rahatlatmaya ve neşelendirmeye yetmişti. Estrel çantasından kurutulmuş eti çıkardı. Soğuktan dudakları çatladığı ve açlık hissedemeyecek kadar yorgun oldukları halde oturdukları yerde eti yemeye başladılar. Çok geçmeden ateşin sıcaklığıyla kemiklerine kadar ısınmışlardı.</p>

  <p>“Burayı bizden başka kimler kullanmış olabilir?”</p>

  <p>“Herhalde burayı bilenler kullanmıştır.”</p>

  <p>Ateşin uzağındaki zifiri karanlığın içindeki titrek gölgelere bakan ve dehşet evinin altındaki dev mahzenleri düşünen Falk, “Bir zamanlar burada çok büyük bir ev varmış, bu, onun mahzeni olabilir.” dedi.</p>

  <p>“Burada koskoca bir kent olduğunu söylüyorlar. Bir kapıdan başlayarak çok uzaklara kadar uzanıyormuş. Bilemiyorum.”</p>

  <p>“Bunu kimden duydun? Sen bir Samsit kadını mısın?”</p>

  <p>“Hayır.”</p>

  <p>Yasayı hatırladı ve başka soru sormadı; ama kadın her zamanki uysallığıyla konuşmayı sürdürdü. “Ben bir Gezginim. Biz bunun gibi birçok yer biliriz, gizlenme yerleri... Herhalde Gezginlerden söz edildiğini duymuşsundur.”</p>

  <p>“Evet, duydum.” Falk, ateşin karşısında uzanmış yol arkadaşına bakıyordu. Kadın şekilsiz uyku tulumunun içinde büzülüp oturmuştu; kızıl saçları yüzünü çevreliyordu, boynundaki yeşim muska ateşin ışığıyla parlıyordu.</p>

  <p>“Ormanda bizim hakkımızda çok az şey bilirler.”</p>

  <p>“Benim doğudaki evime Gezginler hiç gelmedi. Onların da Basnasskalara benzediklerini söylüyorlar: Vahşi, avcı, göçebe.” Başını kolunun üzerinde koymuş uykulu uykulu konuşuyordu.</p>

  <p>“Bazı Gezginler vahşi olabilirler, ama hepsi değildir. Sığır avcılarının hepsi vahşidir ve Basnasskalar, Samsitler ya da Arksalar gibi kendi topraklarının dışında olup biten hiçbir şeyden haberleri yoktur. Biz uzaklara gideriz. Doğuda ormana, güneyde iç ırmağın halicine, batıda Büyük Dağlar’a ve Batı Dağları’na, hatta denize bile gideriz. Ben depremden sonra su altında kalan Kaliforniya vadilerinin ötesinde, kıyıdan çok uzaktaki küçük adacıkların arkasında, güneşin denizden battığını gördüm!” Yumuşak sesi eski bir şarkının nağmeleri gibi yavaş yavaş havada dağılmıştı. “Devam et” diye mırıldandı Falk, ama kadın konuşmadı; çok geçmeden Falk derin bir uykuya dalmıştı. Kadın bir süre uyuyan adamı seyretti. Sonra ateşin korlarını bir araya topladı, boynundaki muskaya dua edercesine bir şeyler fısıldadı ve ateşin öbür tarafına kıvrılıp yattı.</p>

  <p>Falk uyandığında, kadın, tuğlalardan ateşin üzerine içi kar dolu çaydanlığı koyabileceği bir yer yapıyordu. “Sanırım akşamüzeri oldu.” dedi. “Ama sabah ya da öğlen de olabilir, her neyse, bu, o kadar önemli değil. Fırtına bütün şiddetiyle devam ediyor. Bizi izleyemezler. İzleseler bile, burayı bulamazlar... Bu çaydanlığı battaniyelerin durduğu yerde buldum. Burada bir torba kuru fasulye de var. Fazla sıkıntı çekmeyeceğiz.” İnatçı ve titiz yüzünde hafif bir gülümseme belirmişti. “Ama burası çok karanlık. Kalın duvarları ve karanlığı sevmiyorum.”</p>

  <p>“Her ne kadar benim hayatımı sargılarla kurtarmış olsan bile, bu kalın duvarlar ve karanlık, sargılardan iyidir. Ölü bir Falk olmaktansa kör bir Horressin olmayı tercih ederim.” Kısa bir duraksamadan sonra kadına sordu. “Beni neden kurtardın?”</p>

  <p>Estrel omuzlarını silkti, yüzündeki gülümseme hâlâ kaybolmamıştı. “İkimiz de tutsaktık. Her zaman Gezginlerin kılık değiştirmekte ve üçkâğıtçılıkta usta olduğunu söylerler. Bana tilki kadın dediklerini hiç duymadın mı? Yaralarına bakayım. Hünerli çantam yanımda.”</p>

  <p>“Gezginlerin hepsi hekimlikten iyi anlar mı?”</p>

  <p>“Bizim çeşitli hünerlerimiz vardır.”</p>

  <p>“Eski dili biliyorsun; eski uygarlığı Basnasskalar gibi unutmamışsın.”</p>

  <p>“Evet, hepimiz Galaktika biliriz. Şuraya bak, dün kulak memenin ucu donmuş. Beni çekmek için başlığının bağcığını çıkarmasaydın bu olmayacaktı.”</p>

  <p>“Ben kulağımı görmüyorum.” dedi Falk tatlılıkla, onun hekimliğini kabullenmiş gibiydi. “Görmeme de gerek yok.”</p>

  <p>Estrel, sol şakağındaki iyileşmemiş yarayı sararken birkaç kez yüzüne dikkatlice baktı ve sonunda: “Eminim ki böyle gözleri olan birçok ormanlı vardır.” dedi.</p>

  <p>“Hayır hiç yok.”</p>

  <p>İkisi de yasanın üstünlüğünü hissetmeye başlamıştı. Kadın başka bir şey sormadı, artık hiç kimseye güvenmemesi gerektiğini öğrenmiş olan Falk da başka hiçbir şey söylemedi; ama sonunda merakını yenemedi ve ona, “Benim bu kedi gözlerim seni korkutmuyor, değil mi?” diye sordu.</p>

  <p>“Hayır.” diye sakin bir biçimde yanıt verdi kadın. “Sen beni yalnızca bir kez korkuttun. Onu vurduğun zaman; her şey çok ani oldu.”</p>

  <p>“Bütün kampı ayağa kaldıracaktı.”</p>

  <p>“Biliyorum, biliyorum. Ama biz silah taşımayız. Silahını çok hızlı çektin ve beni çok korkuttun. Bana küçükken tanık olduğum korkunç bir olayı anımsattın. Bir adam tıpkı senin gibi, hiç düşünmeksizin silahını çekerek karşısındakini öldürmüştü. Piyonlardan biriydi.”</p>

  <p>“Piyonlar mı?”</p>

  <p>“Ah, onlara dağlarda rastlayabilirsin.”</p>

  <p>“Dağlar hakkında çok az şey biliyorum.”</p>

  <p>Anlatmaya başladı, ama isteksiz bir hali vardı. “Efendilerin kurallarını bilirsin. Can almazlar. Kentlerinde bir katil varsa onu öldürmek yerine, zihinsel faaliyetlerini değiştirerek bir Piyon’a dönüştürürler. Serbest kaldığında o artık masum bir insandır ve yeniden dünyaya gelmiş gibidir. Az önce sözünü ettiğim adam senden daha yaşlıydı, ama bir çocuğun zekâsına sahipti. Elinde bir silah vardı ve eli onu nasıl kullanacağını biliyordu; senin yaptığın gibi, adamı çok yakından vurdu.”</p>

  <p>Falk bir süre sessiz kaldı. Ateşin karşı tarafında çantasının üzerinde duran silahına baktı. Bu küçük alet sayesinde ateşini yakabilmiş, karnını doyurabilmiş ve bu uzun yolculuğu boyunca karanlığı aydınlatabilmişti. Ama elleri onun nasıl kullanıldığını bilmiyordu, değil mi? Ateş etmeyi ona Metock öğretmişti. Evet, bunu Metock’tan öğrenmişti ve avlanarak becerisini artırmıştı. Bundan emindi. O, Es Toch’un küstah efendilerinin ikinci bir şans daha tanıdığı bir deli ya da azılı bir katil olamazdı...</p>

  <p>Ama bu da onun silik anıları ve kökeni hakkında ortaya atılan varsayımlar kadar belirsizdi.</p>

  <p>“İnsanların zihinsel faaliyetlerini nasıl değiştiriyorlar?”</p>

  <p>“Bilmiyorum.”</p>

  <p>“Bunu yalnızca suçlulara değil, asilere de yapıyorlardır.” dedi öfkeli bir sesle.</p>

  <p>“Asi ne demek?”</p>

  <p>Kadın, Galaktika’yı ondan çok daha akıcı konuştuğu halde, bu sözcüğü daha önce hiç duymamıştı.</p>

  <p>Yarasını sarmıştı, elindeki tıbbi malzemeleri büyük bir dikkatle torbaya yerleştiriyordu. Falk birdenbire ayağa fırlayınca şaşkınlıkla başını kaldırdı ve birkaç adım geri çekildi.</p>

  <p>“Daha önce hiç böyle gözleri olan birini görmüş müydün Estrel?”</p>

  <p>“Hayır.”</p>

  <p>“O kenti biliyor musun?”</p>

  <p>“Es Toch’u mu? Evet, oraya gitmiştim.”</p>

  <p>“Demek ki sen Shingler’i gördün.”</p>

  <p>“Sen Shing değilsin.”</p>

  <p>“Değilim, ama onların arasına gideceğim.” dedi Falk öfkeyle. “Beni korkutan...” Sustu.</p>

  <p>Estrel ilaç torbasının ağzını kapattı ve torbayı çantasına koydu. Kısa bir sessizlikten sonra, “Es Toch yalnız evlerden ve uzak diyarlardan gelen insanlar için çok ilginç bir kenttir.” dedi yumuşak bir sesle. “Ben oranın sokaklarında güvenlik içinde dolaştım; orada bir sürü insan yaşıyor ve hiçbiri efendilerden korkmuyor. Sen de korkmamalısın. Efendiler çok güçlüdür, ama Es Toch hakkında anlatılanlardan birçoğu doğru değildir...”</p>

  <p>Göz göze geldiler. Ani bir kararla bütün yeteneğini kullanarak kadınla ilk kez sözsüz iletişim kurdu: “O halde bana Es Toch hakkında bildiğin gerçekleri anlat!”</p>

  <p>Estrel başını salladı ve yüksek sekle yanıt verdi: “Ben senin hayatını kurtardım, sen de benimkini; biz artık dostuz ve bir süre için birbirimize can yoldaşı olacağız. Ama ben ne seninle ne de rastlantı eseri karşılaştığım başka biriyle, şimdi ya da başka bir zaman sözsüz iletişim kurabilirim.”</p>

  <p>“Demek ki sen benim bir Shing olduğuma inanıyorsun.” dedi alaycı bir sesle; ama kadının haklı olduğunu biliyordu.</p>

  <p>“Bunu hiç kimse bilemez.” diye karşılık verdi kadın, yüzünde hafif bir gülümsemeyle. “Ama senin bir Shing olabileceğini düşünmek bile istemiyorum... Çaydanlıktaki kar eridi. Ben yukarı çıkıp biraz daha kar getireyim. Bir yudum suyun bile bir bedeli vardır ve ikimiz de çok susadık. Senin... senin adın Falk’tı, değil mi?”</p>

  <p>Ona bakarak başını salladı.</p>

  <p>“Lütfen bana güven. Ve sana kendimi kanıtlamama izin ver. Sözsüz iletişimle hiçbir sonuca varamayız; güven de belli bir süre içinde yaşadığın olaylarla birlikte gelişen bir şeydir.”</p>

  <p>“O halde karı getir.” dedi Falk. “Umarım kendini kanıtlayabilirsin.”</p>

  <p>Daha sonra, mağaranın uzun ve sessiz gecesinde, Falk uykusundan uyandı ve onun, sönmek üzere olan ateşin başında iki büklüm oturduğunu gördü; kızıl başını dizlerinin üzerine koymuştu. Ona adıyla seslendi.</p>

  <p>“Üşüdüm.” dedi kadın. “İçerisi çok soğudu...”</p>

  <p>“Yanıma gel.” Uykulu uykulu gülümsüyordu. Kadın ona yanıt vermedi, kızılımtrak karanlığın içinden geçerek yanına gitti; üzerinde göğüslerinin arasında sallanan yeşimden başka hiçbir şey yoktu. Çok zayıftı ve soğuktan titriyordu. Çoğu zaman genç bir erkek gibi düşünmesine rağmen, o vahşilerin arasında çok acı çeken kadına dokunmamaya karar vermişti; ama Estrel mırıldandı: “Isıt beni, sıcaklığına ihtiyacım var.” Onun varlığı ve teslimiyeti karşısında verdiği kararı unutmuş, rüzgârda alevlenen bir ateş gibi parlamıştı. Bütün gece, ateşin küllerinin yanında ona sarılarak yattı.</p>

  <p>Tipi yeniden başlamış ve hafiflemişti. Falk ile Estrel uyuyarak ve sevişerek mağarada üç gün, üç gece daha geçirdiler. Estrel hiç değişmiyordu, her zaman uysal ve sevecendi. Parth ile birlikte yaşadığı güzel ve coşkulu aşkın anısından başka hiçbir şey anımsamayan Falk; Estrel’in onda uyandırdığı şiddetli ve doyumsuz arzu karşısında şaşkına dönmüştü. Sık sık Parth’ı düşünüyordu ve gözlerinin önünde, açıklığın yanındaki ormanda, ağaçların gölgelerinin altındaki kayaların arasından fışkıran temiz ve berrak sular canlanıyordu. Ama anılar onun açlığını gidermeye yetmiyordu. Estrel’in bitmez tükenmez sıcaklığı ile doyuma ulaşmaya çalışıyor, sonunda da bitkin düşüyordu. Bir keresinde arzusu nedensiz bir öfkeye dönüştü ve onu suçladı: “Sen bunu kendini zorunlu hissettiğin ve bana boyun eğmezsen sana tecavüz edeceğimden korktuğun için yapıyorsun.”</p>

  <p>“Sonunda olacağı bu değil miydi?”</p>

  <p>“Hayır.” dedi Falk, kendi söylediğine kendi de inanmıştı. “Bana hizmet etmeni ve boyun eğmeni istemiyorum; ikimizin de istediği sıcaklık, insan vücudunun sıcaklığı değil mi?”</p>

  <p>“Evet.” diye fısıldadı kadın.</p>

  <p>Bir süre onun yanına gitmedi; ona bir daha dokunmamakta kararlıydı. Elinde silahıyla içinde bulundukları esrarengiz yeri keşfe çıktı. Birkaç yüz adım ilerledikten sonra mağara daraldı, yüksek tavanlı, düz ve geniş bir tünele dönüştü. Sessiz ve karanlık tünel onu uzun bir süre dümdüz götürdü, sonra daralmadan kıvrıldı, bu kıvrımdan sonra epeyce yürüdü. Ayak sesleri duvarlarda yankılanıyordu. Fenerinin ışığı altında hiçbir şeyin gölgesi ya da aydınlandığı görünmüyordu. Yorulana ve acıkana kadar yürüdü, sonra geri döndü. Dönüş yolu da aynıydı, onu hiçbir yere götürmüyordu. Tekrar Estrel’in yanındaydı, o sonsuz ümidin kollarının arasında doyuma ulaşmaya çalışıyordu.</p>

  <p>Fırtına dinmişti. Gece yağan yağmurdan çıplak kara toprağı ve yer yer eriyen küçük kar tepeciklerini açığa çıkarmıştı. Falk en üst basamakta durdu, güneş ışığı altında saçları parlıyor, yüzüne çarpan temiz hava ciğerlerine doluyordu. Kendini kış uykusundan uyanan bir köstebek, ya da deliğinden çıkan bir fare gibi hissediyordu. “Haydi, artık gidelim.” diye seslendi Estrel’e ve onun eşyalarını toplamasına yardım etmek için mağaraya döndü.</p>

  <p>Ona kendi insanlarının nerede olduklarını bilip bilmediğini sormuştu. O da, “Herhalde artık batıda bir yerlerdedirler.” diye yanıt vermişti.</p>

  <p>“Senin Basnasska topraklarından tek başına geçeceğinden haberleri var mıydı?”</p>

  <p>“Tek başıma mı? Kadınlar yalnızca kentler devri ile ilgili masallarda bir yerden bir yere tek başlarına gidebilirler. Yanımda bir adam vardı. Basnasskalar onu öldürdü.” İnce yüzü ifadesizdi.</p>

  <p>Falk ancak o zaman kadının yumuşak başlılığının ve kendi güçlü isteklerinin karşısında, ona bir aldatmaca gibi gelen yakınlığının nedenini anlamaya başlayabilmişti. Estrel çok acı çekmiş ve dayanma gücünü yitirmişti. Basnasskaların öldürdüğü arkadaşı kimdi? Kadın ona söylemek istemediği sürece bu, onu hiç ilgilendirmezdi. Artık öfkesi geçmişti. O günden sonra Estrel’e güvenmeye ve eskisinden daha sevecen davranmaya başladı.</p>

  <p>“İstersen insanlarını birlikte arayabiliriz.”</p>

  <p>“Sen çok düşünceli birisin Falk. Ama şu anda onlar buradan çok uzaktalar ve benim bütün batı düzlüklerini arayacak gücüm yok...” dedi Estrel yumuşak bir sesle.</p>

  <p>Ümitsiz, ama azimli ses tonu Falk’ı etkilemişti. “Benimle batıya gel, belki arada onlardan bir haber alabilirsin. Benim nereye gideceğimi biliyorsun.”</p>

  <p>Ormanda kesinlikle ağza alınmayan yasak sözcük Es Toch’u söylemekte güçlük çekiyordu. Estrel’in Shing kentinden sıradan bir yermiş gibi söz etmesine hâlâ alışamamıştı.</p>

  <p>Önce biraz duraksadı, ama Falk onu kendisiyle birlikte gitmeye zorlayınca fazla direnmedi. Bu, Falk’ı mutlu etmişti; çünkü onu hem çok arzuluyor hem de ona acıyordu ve çok iyi bildiği yalnızlığı bir daha yaşamak istemiyordu. Güneş ışığı altında esen soğuk rüzgârda yola çıktılar. Falk’ın kalbi yeniden yeryüzünde özgürce yoluna devam etmenin verdiği sevinçle çarpıyordu. Yolun sonunda nelerle karşılaşacağı umrunda değildi. Gün aydınlıktı, ışıl ışıl parlayan koskoca bulutlar başlarının üzerinde dans ediyordu, yolun sonuna gelmiş gibiydiler. Nazik, sevecen ve yorulmak bilmeyen bir kadınla yan yana yürüyordu.</p>
</body>
</html>