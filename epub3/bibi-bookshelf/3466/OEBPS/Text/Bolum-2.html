<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <p class="p13"><img src="../Images/img2.png" width="46" height="40" alt="img2.png"/></p>

  <h3><p class="p14"><span class="t5">2</span></p></h3>

  <p class="p1">Zove altmış yaşındaydı, Parth ise yirmi; ama o soğuk öğle sonrasında Uzun Tarla’nın içinde hiçbir insanın olamayacağı kadar yaşlı görünüyordu. Yıldızlara kadar uzanan büyük zafer ya da gerçeğin egemenliği gibi düşünceler onu rahatlatmıyordu. Babası gibi onun da önsezileri çok güçlüydü; Falk’ın gideceğini biliyordu ve kendini kandırmaya çalışmıyordu. Ona yalnızca, “Geri dönmeyeceksin,” diyebildi.</p>

  <p>“Hayır Parth, döneceğim.”</p>

  <p>Parth, onu kollarının arasına aldı, ama verdiği söze kulak asmadı.</p>

  <p>Çok kısıtlı telepatik iletişim yeteneği olduğu halde, Falk onunla sözsüz iletişim kurmaya çalıştı. Evdeki tek dinleyici kör Kretyan’dı; diğerlerinin hiçbiri sözsüz iletişimi, zihinsel konuşmayı beceremiyordu. Sözsüz iletişimi öğrenme yöntemlerini hepsi biliyordu, ama bu konuda çok az uygulama yapmışlardı. Çünkü bu kusursuz iletişim tarzı insanlar için büyük bir tehlike oluşturmaya başlamıştı.</p>

  <p>İki zekâ arasındaki zihinsel konuşma çok anlamsız ya da tutarsız olabilir, birtakım yanlış anlamalara ve hatalara yol açabilir; ama kötü bir amaç için kullanılmaz. Düşünce ile söylenen sözcükler arasındaki boşluğa art niyet girer; semboller çarpıtılır ve ortaya yalan çıkar. Ama düşünceyle gönderilen düşünce arasında hiçbir boşluk yoktur; bunların ikisi bir bütündür ve yalana yer yoktur.</p>

  <p>Falk’ın incelediği öyküler ve bölük pörçük kayıtlar, Birliğin son yıllarında zihinsel konuşmanın çok yaygın olduğunu ve telepatik yeteneklerin çok geliştiğini gösteriyordu. Bu yetenek dünyaya çok geç gelmiş, teknikleri başka bir ırktan öğrenilmişti; bu bir kitapta, Kayıp Sanat olarak adlandırılmaktaydı. Bütün Dünyalar Birliği hükümetinde çıkan karışıklıklar ve ayaklanmalarla ilgili bazı kayıtlar vardı; bunun yalan söylemeyi engelleyen bu iletişim tarzının yaygınlaşmasından kaynaklandığı tahmin ediliyordu. Ama insanoğlunun tüm tarihi gibi bunlar da güvenilirliği olmayan yarı efsanevi bilgilerdi. Shingler’in gelişinden ve Birliğin çöküşünden sonra, dağınık bir biçimde yaşayan insan toplulukları güvenden kuşku duymuş ve konuşulan sözcükleri kullanmaya başlamışlardı. Özgür bir insan özgürce konuşabilirdi, ama bir köle ya da bir kaçak yalan söylemeyi ve gerçeği saklamayı becerebilmeliydi. Falk bütün bunları Zove’nin evinde öğrenmişti; ne var ki henüz zihinler arasında uyum sağlama konusunda çok deneyimsizdi. Ama şimdi yalan söylemediğini anlayabilmesi için Parth ile sözsüz iletişim kurmaya çalışıyordu: “İnan bana Parth, sana döneceğim!”</p>

  <p>Ama Parth onu duymak istemiyordu. “Hayır, ben seninle sözsüz iletişim kurmayacağım.” dedi yüksek sesle.</p>

  <p>“Demek ki sen düşüncelerini benden saklıyorsun.”</p>

  <p>“Evet, saklıyorum. Neden kendi üzüntümü sana da yansıtayım ki? Gerçeğin ne yararı var? Eğer dün bana yalan söyleseydin, şu anda senin Ransifel’e gideceğine, on gece sonra da geri döneceğine inanıyor olacaktım. Önümde yalnızca on günüm ve gecem olacaktı. Ama şimdi hiçbir şey yok, ne bir gün ne de bir saat. Benim için her şey bitti artık. Gerçek ne işe yarar ki?”</p>

  <p>“Parth, beni bir yıl bekler misin?”</p>

  <p>“Hayır.”</p>

  <p>“Yalnızca bir yıl?”</p>

  <p>“Bir yıl ya da bir gün, beni krallığına götürmek ve kraliçen yapmak için geri döneceksin. Hayır, seni beklemeyeceğim Falk. Cesedi ormanda çürüyecek, kırlarda Gezginler tarafından vurulacak, Shing Kenti’nde beyni imha edilecek ya da yüz yıllığına başka bir gezegene gidecek bir erkeği neden bekleyeyim? Seni neden bekleyeyim? Başka bir erkek bulacağımı düşünmeni istemiyorum; çünkü bunu yapmayacağım. Burada, babamın evinde kalacağım. Siyah iplik boyayacağım ve siyah kumaş dokuyacağım. Siyah giysiler giyeceğim ve o siyah giysilerin içinde öleceğim. Ama hiç kimseyi ya da hiçbir şeyi beklemeyeceğim. Asla.”</p>

  <p>Falk, duyduğu acının verdiği eziklikle, “Senden bunu istemeye hakkım yoktu.” dedi ve Parth ağladı. “Ah, Falk, ben sana sitem etmiyorum!”</p>

  <p>Uzun Tarla’nın yukarısındaki yamaçta yan yana oturuyorlardı. Ormanla aralarında uzanan çitlerle çevrili çayırlarda keçiler ve koyunlar otluyordu. Bir yaşına girmiş taylar uzun tüylü kısrakların çevresinde hoplayıp zıplıyordu. Soğuk bir kasım rüzgârı esti.</p>

  <p>El ele tutuştular. Parth onun sol elindeki altın yüzüğe dokundu. “Yüzük insana başkaları tarafından verilen bir şeydir.” dedi. “Bu, bilmiyorum hiç aklına geldi mi, ama bazen senin bir karın olabileceğini düşünüyorum. Belki de şu anda seni bekliyordur.” Bir anda ürperdi.</p>

  <p>“Bu, hiçbir şeyi değiştirmez.” dedi Falk. “Eskiden kim olduğum ya da ne yaptığım umurumda bile değil. Neden buradan gitmek zorunda olayım ki? Ben senin eserinim Parth, yeteneğini kullanarak beni yeniden yarattın.”</p>

  <p>“Karşılığında senden hiçbir şey istemiyorum.” dedi kız gözyaşları içinde. “Sana verdiklerimi al ve git. Yoluna devam et...” Birbirlerine sarıldılar ve uzun süre öyle kaldılar.</p>

  <p class="p2">Ev, yaşlı siyah ağaç kütüklerinin ve birbirinin içine girmiş yapraksız dalların çok gerisinde kalıyordu. Keçiyolu ağaçlarla çevriliydi.</p>

  <p>Bulutlu ve serin bir gündü; nereden geldiği belirsiz, anlamsız bir fısıltı halinde esen rüzgârın sesinden başka hiçbir ses duyulmuyordu. Metock uzun rahat adımlarla önden yürüyor, Falk onu izliyordu; genç Thurro ise en arkada kalmıştı. Üçü de üzerlerine kış giysisi adı verilen hafif, ama kalın pantolonlar ve başlıklı gömlekler giymişti. Bu giysiler içinde karda bile paltoya ihtiyaçları olmayacaktı. Her birinin sırtında içine armağanları, takas edecekleri malları, uyku tulumlarını ve onları bir ay idare edebilecek kurutulmuş konsantre yiyecekleri koydukları hafif birer sırt çantası vardı. O güne kadar doğduğu evden hiç uzaklaşmamış olan Ceylangöz, ormandaki tehlikelerden çok korkuyordu ve onların gidecekleri yere zamanında varamama olasılığını göz önüne bulundurarak sırt çantalarını tıka basa doldurmuştu. Hepsinin lazer ışınlı silahları vardı. Falk yanına diğerlerinden daha fazla malzeme almıştı. Birkaç kilo yiyecek, ilaç, bir pusula, ikinci bir silah, yedek bir giysi, bir kangal halat, iki yıl önce Zove’nin ona verdiği küçük bir kitap. Tüm dünyevi varlıkları yaklaşık yedi kiloluk bir malzemeydi. Yorgunluk nedir bilmeyen Metock önden gidiyordu; Falk yaklaşık on metre geriden onu izliyor, en arkadan da Thurro geliyordu. Hafif adımlarla, çok sessiz yürüyorlardı; arkalarında kalan yapraklarla kaplı yolun üzerindeki ağaçlar hareketsiz bir biçimde kümelenmiş, onları izliyordu.</p>

  <p>Üçüncü gün Ransifel’e varacaklardı. İkinci günün akşamı Zove’nin evinden çok farklı bir yere gelmişlerdi. Ormandaki ağaçlar daha seyrek, toprak daha kuruydu. Fundalıklarla dolu ormanın üzerindeki tepelerin eteklerinde gri renkli açıklıklar görünüyordu. Bu açıklıklardan birinde, güneye bakan bir tepede konakladılar; burada kışın habercisi kuzey rüzgârının esintisi hissediliyordu. Thurro bir kucak dolusu kuru odun getirdi, bu arada diğer ikisi de yerlerdeki kuru otları temizlediler ve taşlarla bir ateş yeri yapmaya koyuldular. Çalışırlarken Metock, “Bugün öğleden sonra küçük bir dağ sırası geçtik.” dedi. “Aşağıdaki ırmak batıya doğru akıyor, herhalde sonunda İç Irmağa dökülüyordur.”</p>

  <p>Falk ayağa kalktı ve batıya doğru baktı, ama alçak tepeler ve gökyüzündeki bulutlar manzarayı kapatıyor, onun uzakları görmesine engel oluyordu.</p>

  <p>“Metock.” dedi, “bana kalırsa Ransifel’e gitmem için hiçbir neden yok. Yoluma devam etsem daha iyi olacak. Bugün öğleden sonra geçtiğimiz büyük ırmağın kıyısında bir patika gördüm. Ben geri dönüp o yolu izleyeceğim.”</p>

  <p>Metock başını kaldırdı, onunla sözsüz iletişim kurmamıştı, ama düşünceleri yeterince açıktı: <i>Buradan kaçıp eve dönmeyi mi düşünüyorsun?</i></p>

  <p>Karşılığında Falk, onunla sözsüz iletişim kurarak, “Hayır, lanet olsun, dönmeyeceğim.” dedi.</p>

  <p>Yüzünde çekingen bir gülümsemeyle, “Özür dilerim.” dedi büyük kardeş. Falk’ın gidişine sevindiğini saklamaya çalışmıyordu. Metock için evin güvenliği her şeyden daha önemliydi; beş yılı aşkın bir süredir tanıdığı av arkadaşı ve kızkardeşinin sevgilisi bile olsa, tüm yabancılar onun için bir tehlike oluşturuyordu. Konuşmasını sürdürdü, “Ransifel’de seni çok iyi ağırlayacaklardır. Neden yolculuğuna oradan başlamıyorsun?”</p>

  <p>“Buradan da başlayabilirim.”</p>

  <p>“Bu, senin bileceğin bir iş.” Metock sonuncu taşı da yerine koydu, Falk ateşi yakmaya girişti. “Eğer geçtiğimiz bir keçiyoluysa onun nereden başladığını ya da nerede bittiğini bilmiyorum. Yarın sabah gerçek bir yola, Hirand Yolu’na çıkacağız. Hirand evi batıdadır, oraya yürüyerek en az bir haftada varılır; neden bilmiyorum, ama altmış yetmiş yıldır oraya hiç kimse gitmemiştir. Buraya son geldiğimde yolun açık olduğunu görmüştüm. Diğer yol hayvanların geçtiği bir patika olabilir, ya seni boşu boşuna dolaştırır ya da bataklığa çıkarır.”</p>

  <p>“Tamam, Hirand Yolu’nu deneyeceğim.”</p>

  <p>Bir sessizlik oldu, sonra Metock sordu, “Neden batıya gidiyorsun?”</p>

  <p>“Es Toch batıda da ondan.”</p>

  <p>Nadiren ağza alınan bu sözcük çok tatsız ve garip bir etki bırakmıştı. Bir kucak dolusu odunla yanlarına gelen Thurro, huzursuzca çevresinde bakındı. Metock başka bir şey sormadı. Falk, tepenin eteğindeki kamp ateşinin çevresinde kardeşleriyle, kendi insanlarıyla birlikte son gecesini geçirdi. Ertesi sabah güneş doğduktan hemen sonra tekrar yola koyuldular ve öğleden önce Ransifel’e giden patikanın solundaki çalılarla kaplı geniş yola vardılar. İki büyük çam ağacı yolun ağzında doğal bir kapı oluşturmuştu. Ağaçların dallarının altında durdukları yer karanlık ve sakindi.</p>

  <p>“Umarım tekrar bize dönersin sevgili konuğumuz ve kardeşimiz.” dedi genç Thurro. Falk’ın çıkacağı bu karanlık ve sonu belirsiz yolculuk onu çok tedirgin etmişti. Metock, ona yalnızca “Bana mataranı verir misin?” dedi ve karşılığında ona gümüş kakmalı matarasını verdi. Sonra ayrıldılar; onlar kuzeye, Falk ise batıya gidiyordu.</p>

  <p>Biraz yürüdükten sonra Falk durdu ve geriye baktı. Diğerleri gözden kaybolmuşlardı; Ransifel yolu, genç ağaçların ve Hirand Yolu’nu kaplayan çalıların gerisinde kalmıştı. Yol oldukça sık kullanılmış gibi görünüyordu, ama yıllardır bakılmamış ve temizlenmemişti. Falk’ın çevresinde ormandan ve kırlardan başka hiçbir şey görünmüyordu. Sonu gelmeyen ağaçların, çamlar ve köknarların etkisiyle hava karanlık ve sakindi. Birkaç çiğ damlası, hafif hafif esen rüzgârda dans ediyordu.</p>

  <p>Falk, sırt çantasının kayışını biraz gevşetti ve yoluna devam etti.</p>

  <p>Hava kararmaya başladığında kendini evden çok çok uzun bir süre önce ayrılmış gibi hissetti; orası artık çok gerilerde kalmıştı; sanki hep tek başınaymış gibiydi.</p>

  <p>Bütün günleri aynıydı. Gri kış havası, sürekli esen rüzgâr, ormanlarla kaplı tepeler ve vadiler, dik yamaçlar, çalıların gizlediği ırmaklar, bataklıklarla dolu araziler. Yoğun bitki örtüsüne rağmen Hirand Yolu insanı fazla yormuyordu. Kimi zaman dümdüz gidiyor, kimi zaman da bataklıkların ve tepelerin çevresinde yumuşak kıvrımlar yaparak uzanıyordu. Dağlara geldiğinde, Falk eski çağların büyük yollarından birini takip ettiğinin farkına vardı; çünkü yol dağların içinden geçiyordu. Yaklaşık iki bin yıldır değişen fazla bir şey olmamıştı. Dağların üzerinde ağaçlar bitmişti; eteklerinde dev çamlar ve köknarlar, daha yukarılarda da koyu sarı renkli yapraklarını ve iri kahverengi kozalaklarını yola döken kayın, meşe, ceviz, akağaç, üvez ve karaağaçlar vardı. Geceleri ağaçların krallığı altında hoplayıp zıplayan, sağa sola koşuşturan sincapları, tavşanları ya da yabani kazları avlıyor ve pişiriyordu; palamut ve ceviz topluyor, çam ateşinde kestane közlüyordu. Geceler çok zor geçiyordu. Her gün onu izleyen ve tam geceyarısı kıskıvrak ele geçiren iki karabasan vardı. Birincisinde karanlığın içinde göremediği biri tarafından sinsice izleniyordu. Diğeri daha da kötüydü. Yanına hayati önemi olan ve onsuz kaybolabileceği bir şeyi almayı unuttuğunu düşlüyordu. Bu düşü görürken uyanıyor ve bunun doğru olduğunu biliyordu; o kaybolmuştu, unuttuğu şey kendi benliğiydi. Yağmur yağmadığı zaman kamp ateşini yakıyor ve yanında oturuyordu; düşlerin etkisiyle sersemlemiş bir halde, uykulu uykulu, bütün yollar yitirildiği zaman yolun karşısında belireceğini yazan o kitabı, eski Canon’u açıyor ve bu sözcüklerle huzur bulmaya çalışıyordu. Yalnız bir insan zavallı bir yaratıktır, ama o bir insan değil, en iyi olasılıkla kayıtsız yıldızların altında bir kıtayı baştan sona katederek bütünlüğe erişmeye çalışan bir tür yarım varlıktı. Her gün aynıydı; her gecenin sonunda büyük bir rahatlık hissediyordu. Günleri sayıyordu; yola çıktığından bu yana on bir gün geçmişti. Yolculuğunun on üçüncü gününde Hirand Yolu’nun sonuna geldi. Yabani böğürtlenler ve kayın ağaçlarıyla kaplanmış açıklıkta, ağaçların arasında bir yol buldu ve onu izlediğinde böğürtlenlerin, asmaların ve kurumuş devedikenlerinin üzerinde yükselen harap olmuş dört tane siyah kuleyle karşılaştı; bunlar yıkılmış evin kuleleriydi. Artık Hirand’ın yalnızca adı kalmıştı. Yol bir harabede sona eriyordu.</p>

  <p>Orada birkaç saat oyalandı; umutsuz bir halde insanlara ait bir iz arıyordu. Paslanmış birkaç metal parçası, insan kemiklerinden bile daha dayanıklı çanak çömlek kırıntıları ve ellerini toz içinde bırakan çürümüş bir kumaş parçası buldu. En sonunda kendini toparlamayı başardı ve onu batıya götürebilecek bir patika aramaya başladı. Çok garip bir şeyle karşılaştı; yaklaşık beş yüz metrekarelik bir alan koyu mor renkli, cama benzeyen bir maddeyle kaplanmıştı. Yüzeyi çok düzgündü, kenarları yer yer toprakla örtülmüş, üzeri dökülen yapraklar ve kırılan dallarla kaplanmıştı; ama hiç çizilmemiş ve bozulmamıştı. Geniş ve düz bir alana, eritilmiş ametist dökülmüş gibiydi. Bu, ne olabilirdi? Çok gelişmiş bir uzay aracının fırlatma pisti mi, diğer dünyalarla haberleşmek için yapılmış bir tür ayna mı, yoksa bir güç alanının merkezi mi? Her ne ise, Hirand topraklarını bir kubbe gibi kaplıyordu. Shing’in, insanların yapmasına izin veremeyeceği kadar görkemli bir şeydi.</p>

  <p>Falk bu düzlüğü geçerek ormana girdi; artık hiçbir yolu izlemiyordu.</p>

  <p>Kışın yapraklarını döken seyrek, ama heybetli ağaçların oluşturduğu bir ormandı bu. O gün ve ertesi sabah hızlı adımlarla yürüyerek yoluna devam etti. Arazi yeniden engebeli olmaya başlamıştı; kuzeyden güneye doğru uzanan tepeler yolunu kesiyordu. Öğlene doğru bir tepenin üzerinden daha alçak bir tepeye geçerken, derelerle dolu bataklık bir araziye girdi. Soğuk ve şiddetli yağmurun altında, bata çıka yürümeye çalışıyordu. Sonunda o karanlık vadiden çıkan bir yol buldu. Hava açıyordu. Falk tepeye tırmanırken, güneş bulutların arkasından belirdi ve çıplak dalların arasından süzülerek ağaçların geniş gövdelerine ve toprağa altın renkli ışınlarını göndermeye başladı. Bu, Falk’ın keyfini yerine getirmeye yetmişti; azimle yoluna devam etti; güneş batana kadar yürümeyi, ondan sonra da kamp kurmayı planlıyordu. Artık her yer pırıl pırıl ve sessizdi; yaprakların uçlarından süzülen yağmur damlalarından ve bir iskete kuşunun uzaklardan gelen sesinden başka hiçbir şey duyulmuyordu. Derken, sol arka tarafında onu izleyen birinin ayak seslerini duydu; sanki bir düş görüyormuş gibiydi.</p>

  <p>Yolu tıkayan devrilmiş meşe ağacı bir anda onun için bir engel olmaktan çıkmıştı; kendini onun arkasına attı ve silahını çekerek bağırdı: “Çık ortaya!”</p>

  <p>Uzunca bir süre hiçbir hareket olmadı.</p>

  <p>Sözsüz iletişimle bir kez daha, “Çık ortaya!” dedi ve zihnini algılamaya kapattı; herhangi bir yanıt almaktan korkuyordu. Kendini çok garip hissediyordu. Rüzgârla birlikte, burnuna belli belirsiz, ağır bir koku geliyordu.</p>

  <p>Ağaçların arasından yabani bir domuz çıktı, onun geçtiği yolu izledi ve toprağı koklamak için durdu. İri ve şekilsiz bir hayvandı; güçlü omuzları, ustura gibi bir sırtı vardı; çevik ve ince bacakları çamur içindeydi. Tüylerini kabarttı, uzun dişlerinin ve burnunun üzerindeki küçük parlak gözleriyle Falk’a baktı.</p>

  <p>“Aah, aah, aah, insan, aah!” dedi yaratık homurdanarak.</p>

  <p>Falk’ın kasları iyice gerildi ve elindeki silahını sıkı sıkı tutmaya başladı. Ateş etmedi. Yaralı bir domuz çok hızlı ve tehlikeli olurdu. Çömeldiği yerde kımıldamadan bekledi. “İnsan, insan.” dedi yabani domuz, boğuk ve kalın sesi yaralanmış burnundan çıkıyordu. “Beni düşün. Beni düşün. Ben çok zor konuşabiliyorum.”</p>

  <p>Falk’ın silahı tutan eli titriyordu. Ani bir kararla yüksek sesle konuşmaya başladı: “O halde konuşma. Seninle sözsüz iletişim kurmayacağım. Git buradan domuz, yoluna devam et.”</p>

  <p>“Aah, aah, insan, konuş benimle!”</p>

  <p>“Git, yoksa seni vururum.” Falk ayağa kalktı ve silahını ona doğrulttu. Hayvan küçük parlak gözlerini silaha dikmişti.</p>

  <p>“Can almak doğru değildir.” dedi domuz.</p>

  <p>Falk’ın aklı başına gelmişti; bu kez yanıt vermedi, çünkü domuz onun söylediklerini anlayamıyordu. Silahını hedefinin üzerinden ayırmadan ona, “Git!” dedi. Domuz başını öne eğdi, kısa bir duraksamadan sonra inanılmaz bir çeviklikle, zincirden kopmuşçasına geri döndü ve geldiği yöne doğru koşmaya başladı.</p>

  <p>Falk bir süre orada durdu, sonra döndü ve yoluna devam etti, silahını elinden bırakmamıştı. Elleri hâlâ titriyordu. Konuşan domuzlarla ilgili eski hikâyeler vardı, ama Zove’nin evindekiler için bunlar yalnızca bir efsaneydi. Hafif bir mide bulantısıyla birlikte yüksek sesle kahkaha atmak için dayanılmaz bir istek duydu. “Parth.” diye fısıldadı; biriyle konuşmaya ihtiyacı vardı. “Az önce yabani bir domuzdan ahlak dersi aldım... Ah, Parth, bu ormandan kurtulabilecek miyim? Bu ormanın sonu var mı?”</p>

  <p>Dağların çalılarla kaplı dik yamaçlarına tırmanarak yoluna devam etti. Tepede ağaçlar seyrekleşmişti, dalların arasından güneş ışığı ve gökyüzü görünüyordu. Birkaç adım sonra ağaçlar bitmişti; aşağıya doğru uzanan yemyeşil yamacın bittiği yerde meyve bahçeleri ve ekili topraklar başlıyordu, daha ileride geniş ve berrak bir ırmak görünüyordu. Irmağın öbür kıyısında çitlerle çevrili bir çimenlikte elliden fazla sığır otluyordu, daha yukarılarda ağaçlarla sınırlanmış batı sırtında tarlalar ve meyve bahçeleri yükseliyordu. Falk’ın durduğu yerin biraz güneyinde ırmak küçük bir tepenin çevresinde kıvrılıyor, onun hemen yanında bir evin akşam güneşi altında parlayan kırmızı bacaları görünüyordu.</p>

  <p>Bu, vadide sıkışıp kalmış başka bir devrin parçası, bir altın çağ, geçen yüzyıllar tarafından ıssız ormanın büyük, vahşi karmaşasından korunmuş, gözlerden saklanmış görüntü gibiydi. Bir barınak, dostluk, hepsinin ötesinde, düzen: İnsanoğlunun eseri. Kırmızı bacalardan çıkan dumanın görüntüsü, Falk’ın içini bir rahatlama duygusuyla doldurdu. Bir ocak ateşi... Tepeden aşağıya koşarak indi ve en alttaki bahçeden geçerek, bodur kızılağaçların ve altın renkli söğütlerin arasında ırmak boyunca yürüdü. Çevrede suyun ötesinde otlayan kızıl kahverenkli hayvanlardan başka hiçbir canlı görünmüyordu. Güneş ışınları altında pırıl pırıl parlayan soğuk vadide huzur dolu bir sessizlik vardı. Adımlarını yavaşlattı ve sebze bahçelerinin arasından geçerek eve doğru yürümeye başladı. Küçük tepenin yanından geçerken ev karşısına çıktı; kırmızı tuğla ve taştan yapılmış duvarları ırmağın hızla akan sularına yansıyordu. Durdu, birdenbire cesareti kırılmıştı, daha ileri gitmeden, bağırarak evdekilere geldiğini haber vermesi gerektiğini düşündü. İlerideki kapının üzerindeki açık pencerede bir hareket gözüne çarptı. Kararsız bir halde orada durmuş yukarı bakarken, göğüs kemiğinin hemen altında çok şiddetli, keskin bir acı hissetti, ezilmiş bir örümcek gibi iki büklüm oldu ve yere düştü.</p>

  <p>Acı çok kısa bir süre sonra geçmişti. Bilincini kaybetmemişti, ama kımıldayamıyor ve konuşamıyordu. Çevresinde insanlar vardı; onları hayal meyal görebiliyordu; bir belirip bir yok oluyorlardı, ama hiçbir ses duyamıyordu. Sanki sağır olmuş ve vücudu tümüyle uyuşmuş gibiydi. Duyularını yitirmiş bir halde düşünmeye çalıştı. Onu bir yere taşıyorlardı, ama kendisini tutan elleri hissedemiyordu; korkunç bir baş ağrısı başlamıştı, o geçtikten sonra da kafasının içinde çağlayan, uğuldayan ve akıp giden düşüncelerini toparlayamaz oldu. Kulağına anlamsız ve monoton sesler geliyordu. Dünya uzaklaşmış ve sessizleşmiş, her şey bir sis perdesinin arkasına çekilmiş gibiydi. Sen kimsin kimsin nereden geliyorsun Falk gidiyorsun nereye gidiyorsun sen bir insan mısın bilmiyorum senin gözlerin bir insanın gözleri mi bir insanın gözleri mi... Sözcükler tıpkı serçeler gibi beyninin içinde uçuşuyor, dalgalar ve yankılar oluşturuyor, onu sorguluyor, yanıtlar veriyor, bir araya geliyor, üst üste biniyor, yayılıyor, haykırıyor ve yoğun bir sessizliğin içinde yok olup gidiyordu.</p>

  <p>Gözlerinin önünde karanlık bir yüzey uzanıyordu ve bu yüzey boyunca bir ışık huzmesi görünüyordu.</p>

  <p>Bir masa, bir masanın kenarı. Karanlık bir odada lamba ışığı.</p>

  <p>Görmeye ve hissetmeye başlamıştı. Karanlık bir odada, üzerinde lambanın durduğu uzun masanın yanında bir sandalyede oturuyordu. Sandalyeye bağlanmıştı; kımıldadıkça ipin göğüs ve kol kaslarını kestiğini hissediyordu. Hareket: Sol tarafından bir adam, sağ tarafında da bir başkası ortaya çıktı. Onlar da tıpkı Falk gibi, masanın başında oturuyorlardı. Onun iki yanında birbirlerine doğru eğildiler ve bir şeyler konuştular. Sesleri sanki çok uzaklardaki yüksek bir duvarın arkasından geliyor gibiydi; ne konuştuklarını anlayamıyordu.</p>

  <p>Soğuktan tir tir titriyordu. Ama soğuğun etkisiyle yeniden dış dünyayla bağlantı kurmaya ve düşüncelerini toparlamaya başlamıştı. Artık daha net duyabiliyordu ve dili çözülmüştü. Ağzında, “Bana ne yaptınız?” der gibi bir şeyler geveledi.</p>

  <p>Sorusuna yanıt alamadı, ama bir süre sonra solundaki adam yüzünü Falk’ınkine yaklaştırarak, “Buraya neden geldin?” diye sordu.</p>

  <p>Falk bu sözcükleri duymuş, ama adamın ne demek istediğini ancak bir süre sonra anlayabilmişti; biraz duraksadıktan sonra yanıt verdi. “Sığınmak için. Gece.”</p>

  <p>“Sığınmak mı? Neden?”</p>

  <p>“Orman. Yalnız.”</p>

  <p>Soğuğu giderek daha fazla hissetmeye başlamıştı.</p>

  <p>Gömleğinin düğmelerini iliklemek için, iri ve hantal ellerini biraz kımıldatmayı başardı. Kendisini sandalyeye bağlayan iplerin altında, göğüs kemiğinin hemen ucunda canını yakan küçük bir nokta vardı.</p>

  <p>Sağ tarafındaki adam gölgelerin içinden çıkarak, “İndir ellerini!” dedi. “Bu programlanmanın da ötesinde bir şey Argerd. Hiçbir hipnotik blok pentona böyle karşı koyamaz.”</p>

  <p>Solundaki yassı suratlı, sert bakışlı iri yarı adam, ıslık gibi çıkan tiz bir sesle yanıt verdi: “Bu konuda kesin bir şey söyleyemeyiz; biz onların dalavereleri hakkında ne biliyoruz ki? Her neyse, onun ne kadar dayanıklı olduğunu nasıl saptayabilirsin; sence o ne? Sen, Falk, geldiğin yer, Zove’nin evi, nerede?”</p>

  <p>“Doğuda. Oradan...” Kaç gündür yolda olduğunu bir anda anımsayamadı. “Sanırım on dört gün önce ayrıldım.”</p>

  <p>Onun evinin adını ve kendi adını nereden biliyorlardı? Artık daha net düşünmeye başlamıştı ve bu sorunun yanıtını bulması uzun sürmedi. Metock ile birlikte avlanırlarken derialtı okları kullanıyorlardı; ufacık bir yara bile hayvanı öldürmeye yetiyordu. Falk’a ya onu bayıltan okla ya da daha sonra, hem onun kontrolünü hem de beynin telepatik merkezlerindeki ilkel bilinçaltı engellerini ortadan kaldıran ve onu sözsüz sorgulamaya hazırlayan bir ilaç enjekte etmiş olmalıydılar. Zihnini kurcalamışlardı; bu düşünceyle birlikte daha çok üşümeye ve kendini daha kötü hissetmeye başladı; çaresizliğin verdiği bir öfkeyle kafası karmakarışık olmuştu. Neden şiddet kullanmışlardı? Neden daha kendisiyle konuşmadan onlara yalan söyleyeceğini düşünmüşlerdi?</p>

  <p>“Benim bir Shing olduğumu mu zannetiniz?” diye sordu.</p>

  <p>Ve o anda sağındaki ince yüzlü, sakallı, uzun saçlı adamın suratı lambanın ışığı altında ortaya çıktı; dudakları gerilmişti, eliyle onun ağzının ortasına bir tokat attı. Falk’ın başı geriye savrulmuştu ve şokun etkisiyle bir süre göremedi. Kulakları çınlıyordu, ağzına kan tadı geldi. Adam bir tokat daha attı ve onu bir üçüncüsü izledi. Tıslayarak tekrar tekrar, “Sakın o adı bir daha ağzına alma, sakın ağzına alma, sakın bir daha ağzına alma...” dedi.</p>

  <p>Falk kendini koruyabilmek ve iplerini çözebilmek için umutsuzca mücadele ediyordu. Sol tarafındaki adam bağıra bağıra konuşuyordu. Sonra kısa bir sessizlik oldu.</p>

  <p>Sonunda Falk duyduğu acı, öfke ve korkuyu bastırmaya çalışarak, “Ben buraya size zarar vermek için gelmedim.” diyebildi.</p>

  <p>“Öyle mi?” dedi solundaki adam, Argerd. “Devam et ve bize neler çevirdiğini anlat. Buraya ne amaçla geldin?”</p>

  <p>“Bir gece burada barınmak ve size batıya giden bir yol olup olmadığını sormak için.”</p>

  <p>“Neden batıya gidiyorsun?”</p>

  <p>“Bunu bana neden soruyorsun? Sözsüz iletişimle size bu sorunun yanıtını verdim; söylediklerim yalan değildi. Siz benim aklımdan geçen her şeyi biliyorsunuz.”</p>

  <p>Argerd kısık bir sesle, “Çok garip bir beynin var.” dedi. “Gözlerin de öyle. Sığınmak, yol sormak ya da başka bir şey istemek için buraya hiç kimse gelmez. Onların uşakları buraya gelirse öldürürüz. İşçileri, konuşan hayvanları, Gezginleri, domuzları ve serserileri öldürürüz. Biz ‘can almak yasaktır’ diyen yasaya itaat etmeyiz, değil mi Drehnem?”</p>

  <p>Sakallı adam sararmış dişlerini göstererek sırıttı.</p>

  <p>“Biz insanız.” dedi Argerd. “İnsanız, özgür insanlarız, katiliz. Bu yarım aklınla ve baykuş gözlerinle sen nesin? Seni neden öldürmeyelim? Sen bir insan mısın?”</p>

  <p>Anımsayabildiği o kısacık yaşantısı boyunca Falk, nefret ve zulümle hiç karşılaşmamıştı. Tanıdığı o bir avuç insan belki korkusuz değildi, ama korku tarafından da yönetilmiyordu; onlar cömert ve açık kalpli insanlardı. Bu iki öfkeli adamın arasında bir çocuk kadar savunmasız olduğunu biliyor, bunu bilmek onu hem ürkütüyor hem de öfkelendiriyordu.</p>

  <p>Kendine bir savunma ya da kaçış yolu aradı, ama aklına hiçbir şey gelmiyordu. Yapabileceği tek şey gerçeği söylemekti. “Ben ne olduğumu ya da nereden geldiğimi bilmiyorum. Ve bunu öğrenmeye çalışıyorum.”</p>

  <p>“Nereye gidiyorsun?”</p>

  <p>Önce Argerd’e, sonra da diğerine, Drehnem’e baktı. Onların yanıtı bildiklerinden ve bunu söylediği anda Drehnem’in ona tekrar vuracağından emindi.</p>

  <p>Sakallı adam yerinden kalkarak hafifçe öne doğru eğildi ve tıslayarak, “Cevap ver!” dedi.</p>

  <p>“Es Toch’a gidiyorum.” dedi Falk. Drehnem suratına bir tokat daha attı; o da, bir kez daha yabancılar tarafından cezalandırılmış bir çocuk gibi aşağılanmış bir halde sessizce bu tokadı kabullendi.</p>

  <p>“Olmayacak, ondan, pentonun etkisi altındayken öğrendiklerimizin dışında hiçbir şey öğrenemeyeceğiz. Kaldır onu.”</p>

  <p>“Onu ne yapacağız?” dedi Drehnem.</p>

  <p>“Bir gece barınmak için buraya gelmiş. Barınsın bakalım. Kalk ayağa!”</p>

  <p>Onu sandalyeye bağlayan ipleri gevşettiler. Titreye titreye ayağa kalktı. Alçak kapıyı ve kendisini sürükledikleri merdivenlerin zifiri karanlığını görünce karşı koymaya ve ellerinden kurtulmaya çalıştı, ama kasları ona itaat etmiyordu. Drehnem kolunu bükerek onu yere düşürdü, sonra da kapıdan içeriye doğru itti. Sendeleye sendeleye merdivenlerden yukarı çıkmaya çalışırken kapı büyük bir gürültüyle suratına kapandı.</p>

  <p>Çok karanlıktı, zifiri karanlık. Kapı sıkı sıkıya kapatılmıştı; iç tarafında kol yoktu, altından içeriye ne bir toz zerresi giriyordu ne de bir ışık huzmesi süzülüyordu; hiçbir ses duyulmuyordu. Falk, en üst basamağa oturdu ve başını kollarının arasına aldı.</p>

  <p>Vücudundaki güçsüzlük ve zihnindeki karmaşa yavaş yavaş geçmeye başlamıştı. Başını kaldırdı, çevresini görmeye çalıştı. Eve gidişinden bir süre sonra Rayna ona iri gözbebekleri ve geniş irisleri nedeniyle, gece görüşünün çok keskin olduğunu söylemişti. Ama içeride ışık yoktu ve Falk hiçbir şey göremiyordu; gözlerinin önünde noktalar ve lekeler uçuşuyor ve onu rahatsız ediyordu. Ayağa kalktı, dar ve karanlık merdivenlerden basamak basamak aşağıya inmeye başladı.</p>

  <p>Yirmi bir basamak, yirmi iki, yirmi üç, zemin. Toprak, Falk bir eli önde, etrafı dinleyerek yavaş yavaş ilerledi. Karanlık her ne kadar bir tür fiziksel baskı yaratıyor ise de, kendini yeterince zorlarsa görebileceğine inanıyor ve korkusunu hafifletmeye çalışıyordu. Sistemli bir biçimde adımlarıyla, dokunarak ve dinleyerek zihninde, içinde bulunduğu mahzenin bir bölümünün haritasını çizdi; gelen yankılara bakılırsa burası sonsuza kadar uzanan bir dizi odanın ilki gibiydi. Hemen geri dönüp merdivenleri buldu; çünkü burası onun başlangıç noktasıydı. En alttaki basamağa oturdu ve hiç kımıldamadan orada kaldı. Çok acıkmış ve susamıştı. Sırt çantasını almışlar, ona hiçbir şey bırakmamışlardı.</p>

  <p><i>Bu, tamamen senin hatan</i>, dedi Falk kendi kendine ve zihninde bir diyalog başlattı.</p>

  <p><i>Ben ne yaptım? Bana neden saldırdılar?</i></p>

  <p><i>Zove sana hiç kimseye güvenmemeni söylemişti. Onlar hiç kimseye güvenmiyorlar, çok da haklılar.</i></p>

  <p><i>Gelip senden yardım isteyen yalnız birine de mi güvenmeyeceksin?</i></p>

  <p><i>Bu yüzle, bu gözlerle mi? Bir bakışta senin normal bir insan olmadığının anlaşılmadığını mı sanıyorsun?</i></p>

  <p><i>Hiç olmazsa bana bir bardak su verebilirlerdi</i>, dedi zihninin belki biraz çocuksu, ama korkusuz kısmı.</p>

  <p><i>Seni görür görmez öldürmedikleri için çok şanslısın</i>, dedi diğer kısmı; buna bir karşılık gelmedi.</p>

  <p>Zove’nin evindeki bütün insanlar Falk’ın bakışlarına alışmıştı; çok az konukları olurdu, ona karşı çok saygılı davranırlar ve diğer insanlardan farklı olduğunu hissettirmemeye çalışırlardı. Belleğini yitirmiş ve uzun süre yapayalnız bir yaşam sürdürmüştü; kendisindeki fiziksel değişikliklerin bu kadar önemli olabileceğini pek düşünmemişti. Yüzüne bakan bir yabancının onda bir insan yüzü göremediğinin bilincine daha yeni varıyordu.</p>

  <p>Drehnem adındaki adam ondan korkmuştu; bir yabancı, bir hilkat garibesi, tanımlanamayan bir yaratık olduğu için ondan korkmuş, tiksinmiş ve ona vurmuştu.</p>

  <p>Ciddi ve yumuşak bir sesle, “Yalnız gitmelisin, yalnız gitmek zorundasın.” diye onu uyaran tek insan Zove idi. Uyumaktan başka yapabileceği hiçbir şey yoktu. Toprak zemin çok rutubetli olduğu için en alttaki basamağın üzerine kıvrılarak yattı ve karanlığa gözlerini kapattı.</p>

  <p>Zamansızlığın içinde belirsiz bir süre sonra fareler tarafından uyandırıldı. Zikzaklar çizerek sağa sola koşuşturuyorlardı; karanlıkta ayak sesleri ve toprak zeminin üzerinden gelen fısıltıları duyuluyordu: “Can almak doğru değildir can almak doğru değildir merhaba merhaba bizi öldürme öldürme.”</p>

  <p>“Öldüreceğim!” diye kükredi Falk, farelerin hepsi donup kaldı.</p>

  <p>Yeniden uyuması çok zordu; belki de asıl zor olan uyuyup uyumadığından emin olamamasıydı. Basamağın üzerine yattı; o anda gece miydi yoksa gündüz mü; eğer onu öldürmeyi düşünmüyorlarsa burada daha ne kadar tutacaklardı, yoksa beynini tamamen yok edene kadar ona o ilacı vermeye devam mı edeceklerdi; susuzluğun rahatsızlık veren bir duygudan işkenceye dönüşmesi ne kadar sürecekti; bir insan kapan ya da yem olmadan karanlıkta nasıl fare yakalayabilirdi ve çiğ fare etiyle beslenerek ne kadar hayatta kalabilirdi?</p>

  <p>Zaman zaman düşüncelerine ara veriyor ve çevresini keşfe çıkıyordu. Dik duran büyük bir fıçı ya da varil buldu ve kalbi umutla atmaya başladı, ama içi boştu; el yordamıyla dibini araştırırken ellerine kıymıklar battı. Görünmeyen sonsuz duvarların arasında körü körüne yaptığı inceleme sonucunda ne ikinci bir kapı bulabildi ne de merdiven.</p>

  <p>Artık dayanma gücünü yitirmişti, merdivenleri bulamıyordu. Karanlığın içinde yere oturdu ve tek başına yaptığı yolculuk sırasında ormanda yağan yağmuru, gri ışığı ve yağmurun sesini düşledi. Eski Canon’dan anımsayabildiklerini, en başından başlayarak zihninde seslendirdi:</p>

  <p class="p16"><i>Gidilebilecek yol</i></p>

  <p><i>sonsuz yol değildir...</i></p>

  <p class="p2">Bir süre sonra ağzı çok kurumuştu; susuzluğunu biraz olsun hafifletebilmek için rutubetli toprağı yalamayı denedi, ama diline yalnızca kuru bir toz tadı geldi. Fareler arada bir hızlı adımlarla yanına yanaşıyor ve bir şeyler fısıldıyorlardı.</p>

  <p>Aşağıdaki uzun karanlık koridorların ötesinde sürgüler açıldı ve metal sesleri geldi, parlak ve delici bir ışık huzmesi gördü. Işık...</p>

  <p>Belirsiz şekiller ve gölgeler, tonozlar, kemerler, fıçılar, kirişler, kapılar, birdenbire devleşerek çevresindeki o belirsiz gerçekliğin içine karıştı. Ayağa fırladı ve dengesiz adımlarla ışığa doğru koşmaya başladı.</p>

  <p>Işık açık bir kapıdan geliyordu; kapıya yanaşıp dışarı baktığında, karşısında küçük bir tepe, ağaç dalları ve bir yaz güneşi gibi gözlerini kamaştıran sabahın ya da akşamın pembe gökyüzünü gördü. Kapının iç tarafında durdu; çünkü hem gözleri kamaşmıştı hem de dışarıda hareketsiz duran bir insan figürü görmüştü.</p>

  <p>“Çık dışarı!” dedi iri yarı adam, Argerd, kısık bir sesle.</p>

  <p>“Dur, daha göremiyorum.”</p>

  <p>“Dışarı çık. Ve yürümeye devam et. Sakın başını çevirmeye kalkışma, yoksa onu boynundan koparıp atarım.”</p>

  <p>Falk kapının önüne çıktı; orada yeniden duraksadı. Karanlıktaki düşünceleri aklına gelmişti. Eğer onu serbest bırakıyorlarsa bu, onu öldürmekten korktukları anlamına geliyordu.</p>

  <p>“Yürü!”</p>

  <p>Her şeyi göze almıştı. “Çantamı vermezseniz gitmem.” dedi, sesi kuru gırtlağından belli belirsiz çıkıyordu.</p>

  <p>“Bu, bir lazer silahı.”</p>

  <p>“İstersen onu kullanabilirsin, ama ben yoluma kendi silahımı almadan devam etmem.”</p>

  <p>Bu kez duraksama sırası Argerd’e gelmişti. Sonunda, çığlık atarcasına birine seslendi:</p>

  <p>“Gretten! Gretten! Yabancının eşyalarını buraya getir!”</p>

  <p>Uzunca bir süre beklediler. Falk kapının hemen içinde, karanlıkta duruyordu, Argerd ise dışarıda hiç kımıldamadan bekliyordu. Bir oğlan kapının tam karşısındaki çimenli yamaçtan koşarak aşağıya indi, Falk’ın çantasını fırlatarak yere attı ve gözden kayboldu.</p>

  <p>“Al onu!” diye emretti Argerd; Falk dışarıya, aydınlığa çıktı ve onun dediğini yaptı. “Haydi git şimdi.”</p>

  <p>“Dur,” diye mırıldandı Falk, büyük bir telaş içinde açılmış ve altüst edilmiş çantasını karıştırıyordu, “kitabım nerede?”</p>

  <p>“Kitap mı?”</p>

  <p>“Eski Canon. Bir cep kitabı, elektronik bir aygıt değil.”</p>

  <p>“Onu alıp götürmene izin vereceğimizi mi sanıyorsun?”</p>

  <p>Falk ona baktı. “Siz gördüğünüz zaman insanların Canon’larını tanımaz mısınız? Onu neden aldınız?”</p>

  <p>“Sen bunu bilemezsin ve bizim neler bildiğimizi hiçbir zaman öğrenemeyeceksin. Eğer hemen buradan gitmezsen ellerini yakarım. Ayağa kalk ve defol git, yoluna devam et. Yürü, haydi!” Argerd’in sesi yine yükselmiş ve tizleşmişti. Falk çok ileri gittiğini anladı. Argerd’in iri, zeki yüzündeki nefreti ve korkuyu görünce, aynı şeyleri kendisinin de hissettiğinin farkına vardı; telaşla sırt çantasını kapatıp omuzuna astı, iri adamın önünden geçti ve mahzenin kapısından yukarıya doğru uzanan çimenli yol boyunca yürümeye başladı. Güneş daha yeni batmıştı ve hava kararmak üzereydi. Yürümeyi sürdürdü. Her adımda Argerd’in elindeki lazer silahtan ensesine doğru uzanan, görünmeyen, esnek bir bağın varlığını hissediyordu. Yabani meyve bahçeleri arasındaki patikayı tırmandı. Tepeye varmıştı. Orada birkaç dakika durdu ve geriye baktı; vadi tıpkı ilk gördüğü andaki gibiydi; altın renkli akşam ışığı altında, ırmağın yanında gökyüzüne uzanan uzun bacalarıyla güzel ve huzurlu bir görüntüsü vardı. Sonra aceleyle havanın çoktan karardığı ormanın derinliklerine daldı.</p>

  <p>Aç ve susuz, buruk ve üzgün, Falk, önünde uzanan Doğu Ormanı’nda yapacağı amaçsız yolculuğunda çetin ve zorlu tekdüzeliği bozacak dost bir baca görmekten umudunu kesmeye başlamıştı. Bir yol aramamalı, tam tersine bütün yollardan uzak durmalıydı; tıpkı vahşi hayvanlar gibi insanlardan ve onların yaşadıkları yerlerden kaçmalıydı. Su içtiği küçük bir derenin ve sırt çantasında kalan yiyeceklerin dışında, onu biraz olsun neşelendiren bir şey daha vardı; kendi başına dert açmasına rağmen bunun üstesinden gelmeyi başarmıştı. O ahlakçı domuza ve zorba adamlara kendi topraklarında meydan okumuş ve ellerinden kurtulmuştu. Bu, onu yüreklendiriyordu; küçük bir çocuk gibiydi; kendini çok az tanıyordu ve attığı bütün adımlar kendi benliğini bulma yolunda atılmış adımlardı; birçok eksiği olduğunu biliyordu, ama korkak biri olmadığını öğrenmek onu çok mutlu etmişti.</p>

  <p>Yemeğini yedi ve suyunu içti, sonra tekrar su içti ve yoluna devam ettti. Ayışığı yetersizdi, ama önünü görebiliyordu. Dehşet Evi olarak adlandırdığı yerden birkaç kilometre uzaklaşana kadar yürüdü. Artık yorulmuştu, uyumak için küçük bir açıklığın kenarına uzandı, ateş yakmamış ve kendine bir barınak yapmamıştı. Yattığı yerden ayışığı ile aydınlanmış gökyüzünü seyretti. Avlanmaya çıkan bir baykuşun arada bir yükselen hafif sesinin dışında sessizliği bozan hiçbir şey yoktu. O koşuşturmacadan, gördüğü karabasanlardan ve Dehşet Evi’ndeki karanlık mahzen zindandan sonra bu yalnızlık ona huzur ve mutluluk vermişti.</p>

  <p>Ağaçların arasından ve günlerin içinden batıya doğru yol alıyordu; artık günleri sayamaz olmuştu. Zaman geçiyor ve o, yoluna devam ediyordu.</p>

  <p>Yitirdiği tek şey kitabı değildi; Metock’un gümüş kakmalı matarasını ve içinde dezenfektan bir merhem bulunan küçük gümüş kutuyu da almışlardı. Kitaba onu çok istedikleri için ya da içinde bir şifre veya bir sır olduğunu düşündükleri için el koymuş olabilirlerdi. Üzerine onu yitirmenin verdiği bir ağırlık çökmüştü; çünkü sevdiği ve güvendiği insanlarla arasındaki tek gerçek bağın o kitap olduğuna inanıyordu. Kendi kendine ertesi gün geri dönüp Dehşet Evi’ni bulacağına ve kitabını alacağına söz verdi. Ama ertesi gün yoluna devam etti. Pusulasının ve güneşin rehberliğiyle batıya gidebilirdi; ama ormanın sonsuz tepeleri ve vadileri arasında aradığı yeri bulması çok zordu. Argerd’in gizli vadisi de, Parth’ın kış güneşi altında dokuma yaptığı açıklık da artık çok gerilerde kalmış, yitirilmişti.</p>

  <p>Belki kitap da kaybolup gitmişti. Çok eski bir uygarlığın kıvrak zekâlı ve sabır dolu gizemciliği, unutulmuş savaşların ve felaketlerin içinden gelen o sakin ses, şu anda onun için ne ifade edebilirdi ki? İnsanoğlu çok büyük badireler atlatmıştı; ama bunlar artık Falk’ı ilgilendirmiyordu. Onlardan çok uzakta, çok yalnızdı. Avladığı hayvanları yiyerek beslenmeye başlamıştı; bu da onun hızını kesiyordu. Ne kadar bereketli olursa olsun, avcılık aceleye getirilecek bir iş değildir. Avlanan hayvanın eti temizlenir ve pişirilir, ateşin yanı başında kemikler emilir, yemekten sonra bir şişkinlik olur ve kış soğuğunda insanın üzerine bir uyuşukluk çöker; yağmurdan korunmak için dallardan bir barınak yapılır ve yatılır; ertesi gün tekrar yola devam edilir. Bu eski Eylemsizlik Canon’u olsa bile, burada kitaba yer yoktur.</p>

  <p>Okuyamayacağı bir kitabı daha fazla düşünmek istemiyordu. Avlanıyor, yemek yiyor, yürüyor ve uyuyordu. Issız topraklardaki ormanın sessizliği içinde sessiz, gri bir gölge batıya doğru ilerliyordu.</p>

  <p>Hava giderek soğumaya başlamıştı. Yabani kediler, benekli ya da çizgili kürklü, yeşil gözlü küçük güzel yaratıklar sık sık kamp ateşinin yanına geliyor ve et artıklarını bekliyor, Falk’ın attığı kemikleri almak için sinsi ve ürkek adımlarla ona yaklaşıp kaçıyorlardı. Kış uykusuna yattıkları için kemirgenlere daha az rastlamaya başlamıştı. Dehşet Evi’nden ayrıldıktan sonra hiçbir hayvan onunla sözlü ya da sözsüz konuşmamıştı. İçinde bulunduğu soğuk ve güzel ormanda yaşayan hayvanlar herhangi bir değişime uğramamış, belki de daha önce hiç insan görmemiş veya koklamamışlardı. Oradan uzaklaştıkça, o huzur dolu vadide gizlenmiş evin, insan sesiyle konuşan farelerle dolu mahzenin, yüce bir bilgiyi, gerçek ilacını ve barbarca bir cehaleti simgeleyen insanların garipliğini daha iyi anlamaya başlamıştı. Düşman oraya gitmişti.</p>

  <p>Ama düşman buraya hiç gelmemişti. Buraya hiç kimse gelmemişti. Hiçbir zaman da gelmeyecekti. Gri dalların arasında alakargalar öttü. Yüzlerce sonbahar görmüş kırağı kaplı kahverengi yapraklar ayaklarının altında çıtırdadı. Ufak bir çimenliğin ilerisinde irice bir geyik, onun burada bulunmaya hakkı olup olmadığına karar vermeye çalışır gibi hiç hareketsiz Falk’a bakıyordu.</p>

  <p>“Seni vurmayacağım. Bu sabah iki tavuk avladım.” dedi Falk.</p>

  <p>Geyik dilsiz birinin soğukkanlılığıyla ona baktı ve yavaş yavaş uzaklaştı. Hiçbir hayvan onunla konuşmuyordu. Böyle devam ederse bir süre sonra konuşmayı tekrar unutacağından, eskisi gibi cahil ve dilsiz bir yabani olacağından korkuyordu. İnsanlardan çok uzaklaşmış ve onların hiç ayak basmadığı, sağır ve dilsiz yaratıklar tarafından hükmedilen topraklara gelmişti.</p>

  <p>Çimenliğin kenarında ayağı bir taşa takıldı, çömelerek yarısı toprağa gömülmüş taşın üzerine kazınmış harfleri okudu: CK O.</p>

  <p>İnsanlar buraya gelmiş, burada yaşamışlardı. Ayaklarının altında, buzlarla kaplı toprağın, yapraksız çalıların, çıplak ağaçların ve köklerin altında bir kent vardı. Ama o, bu kente bin, belki de iki bin yıl geç gelmişti.</p>
</body>
</html>