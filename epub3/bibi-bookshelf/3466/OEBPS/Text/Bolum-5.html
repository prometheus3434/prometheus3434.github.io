<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <p class="p13"><img src="../Images/img2.png" width="46" height="40" alt="img2.png"/></p>

  <h3><p class="p14"><span class="t5">5</span></p></h3>

  <p class="p1">Büyük düzlükleri yürüyerek geçtiler. Bu, gerçekte söylendiği gibi kolay ve kısa bir yolculuk değildi. Çok uzaklardan hedeflerini, kıtanın kuzeyini güneyinden ayıran, karın ve uzaklığın belirsizleştiği engeli ilk gördüklerinde ilkbahar rüzgârları yumuşamaya, günler uzamaya ve geceler kısalmaya başlamıştı. Falk olduğu yerde kaldı ve dağlara baktı.</p>

  <p>“Dağların tepelerinde bir yerlerde Es Toch var.” dedi Estrel, ona bakarak. “Umarım ikimiz de orada aradıklarımızı bulabiliriz.”</p>

  <p>“Benim için korku umuttan ağır basıyor... Yine de dağları görebildiğim için mutluyum.”</p>

  <p>“Artık yolumuza devam edelim.”</p>

  <p>“Yarın yola çıkmadan önce prensten izin almamız gerekiyor.” Estrel’in yanından ayrılırken, bir süre, doğuya prensin bahçelerinin arkasında kalan çorak topraklara baktı; aslında geriye, Estrel ile birlikte geldiği o uzun yola bakar gibiydi.</p>

  <p>İnsanların son yıllarda ne kadar boş ve esrarengiz bir gezegende yaşadıklarını artık biliyordu. Yol arkadaşı ile birlikte günlerce yürümüşler, ama hiçbir insan izine rastlamamışlardı.</p>

  <p>Yolculuklarının ilk günlerinde Estrel’in Basnasskalar kadar vahşi olduklarını söylediği Samsitlerin ve diğer avcı topluluklarının topraklarından geçmişlerdi. Daha kıraç topraklara geldiklerindeyse, su bulabilmek için önceden başkaları tarafından kullanılmış yolları izlemişlerdi; ama Estrel, bu yollarda taze ayak izleri gördüğü ya da çevrede yaşayan birilerinin olduğunu hissettiği an dikkat kesiliyor, bazen de görünmemek için yollarını değiştiriyordu. Geçtikleri toprakları oldukça iyi tanıyordu, bazı bölgeler hakkında şaşılacak kadar ayrıntılı bilgi sahibiydi; yol bozulduğu ve hangi yöne gideceklerine karar veremedikleri zaman Falk’a, “Güneş doğana kadar bekleyelim.” diyor, ondan biraz uzaklaşıp muskasına bir-iki dakika dua ediyor, sonra geri dönüyor, uyku tulumunun içine giriyor ve deliksiz bir uyku çekiyordu: Şafak vakti seçtiği yol her zaman doğru yol oluyordu. Bu isabetli tahminleri karşısında hayranlığını gizleyemeyen Falk’a, “Bu Gezgin önsezisidir.” diyordu. “Her neyse, insanlardan uzak ve suya yakın olduğumuz sürece emniyetteyiz.”</p>

  <p>Ama bir gün, mağaranın kilometrelerce batısında bir yerde, izledikleri ırmağın kıvrımını döndüklerinde, birdenbire bir yerleşim merkeziyle karşılaştılar; her şey çok ani olmuştu ve onlar kaçmaya fırsat bulamadan çevredeki nöbetçiler onları görmüşlerdi. Şiddetli yağmur yüzünden oraya varmadan önce ne bir ses duyabilmişler ne de bir şey görebilmişlerdi. Orada yaşayan insanların şiddete başvurmadıklarını ve onları bir iki gün konuk etmeye istekli olduklarını görmek Falk’ı çok rahatlatmıştı; çünkü o yağmurda yürümek de, kamp kurmak da çok büyük bir sorundu.</p>

  <p>Bu kabile ya da topluluk kendilerine Arı-Bekçileri diyordu. İlginç insanlardı; hepsi okuma yazma biliyordu; lazer silahları vardı; kadınlar da erkekler de aynı kıyafetleri –göğüslerinde kahverengi bir haç olan uzun, sarı kışlık giysiler–; giyiyorlardı. Konukseverdiler, ama konuşkan değildiler. Yolculara ahşap ve kilden yapılmış ince uzun, basık ve dayanıksız barakalarda yataklar ve ortak sofralarında bol bol yiyecek verdiler; ama gerek kendi aralarında, gerekse konuklarıyla o kadar az konuşuyorlardı ki neredeyse bir dilsizler topluluğu gibiydiler. “Sessiz kalmaya yeminliler. Kendilerine göre inançları, töreleri ve dinleri var; yabancılar bunu anlayamaz.” dedi Estrel, birçok insana karşı takındığı sakin, kibirli ve ilgisiz tavrıyla. Falk, Gezginler çok gururlu insanlar olmalı diye düşündü. Ama Arı-Bekçileri, bu konuda ona baskın çıkıyorlardı: Hiçbiri Estrel’le konuşmuyordu. Sanki Estrel onun atıymış ve nallanmaya ihtiyacı olduğunu görmüşler gibi Falk’a soruyorlardı: “Bizim ayakkabılarımızdan bir çift ister mi?” Kendi kadınlarına erkek adları takılmıştı ve herkes onlara erkek gibi davranıyordu. Masum bakışlı ve suskun dudaklı genç kızlar, tıpkı kendileri gibi ciddi ve ölçülü erkekler arasında erkek gibi çalışıyorlardı. Arı-Bekçileri’nin arasında kırk yaşını geçmiş yalnızca birkaç kişi vardı ve hiçbiri on iki yaşından küçük değildi. Çok garip bir topluluktu; onlarda bu sonsuz toprakların ortasında kamp kurmuş, nedeni bile bilinmeyen bir savaşın ardından ateşkes ilan etmiş bir ordunun suskunluğu, hüznü ve gururu vardı. Yaşantılarındaki düzen ve sadelik Falk’a ormandaki evini anımsatmıştı; gizemli ve kusursuz bütünlükleri ona ilginç bir biçimde huzur veriyordu. Bu güzel, cinsiyetsiz savaşçılar bir şeyden çok emindiler, ama neden emin olduklarını yabancılara hiçbir zaman söylemeyeceklerdi.</p>

  <p>Falk, ona Arı-Bekçileri’yle ilgili güzel bir şey söylediğinde, “Vahşi kadınları esir alarak domuzlar gibi ürüyorlar ve doğan çocukları gruplara ayırıyorlar. Ölü Tanrı dedikleri bir şeye tapıyorlar ve onun için insanları kurban ediyorlar; cinayet işliyorlar. Bunlar eski bir inancın artıklarından başka bir şey değil.” dedi Estrel. Bütün uysallığına karşın, kendisine aşağılık bir yaratıkmış gibi davranılmasına dayanamadığını açıkça belli ediyordu. Bu denli çekingen bir insanın küstahlığı Falk’a hem çok dokunmuş hem de onu çok güldürmüştü; ona biraz takıldı:</p>

  <p>“Ben seni geceleri muskana dua ederken gördüm. Dinler farklılık gösterebilir...”</p>

  <p>“Evet, gösterir.” dedi; biraz yumuşamış gibiydi.</p>

  <p>“Kimlere karşı silahlandıklarını merak ediyorum.”</p>

  <p>“Tabii ki düşmanlarına karşı. Sanki Shingler ile savaşabilirlermiş gibi. Sanki Shingler onlarla savaşmaya tenezzül edermiş gibi!”</p>

  <p>“Yola devam etmek istiyorsun, değil mi?”</p>

  <p>“Evet. Bu insanlara güvenmiyorum. Her şeylerini bizden gizliyorlar.”</p>

  <p>O akşam Falk, kabilenin reisi olan, gri gözlü ve kendisinden daha genç görünen Hiardan adlı adamdan gitmek için izin istedi. Hiardan onun kısa konuşmasını dinledi. Arı-Bekçileri’nin sakin ve ölçülü sesiyle, “Senin bize yalnızca gerçekleri söylediğine inanıyorum. Bunun için sana teşekkür ederim. Eğer yalnız gelmiş olsaydın, seni daha iyi ağırlayabilir ve bildiğimiz bazı şeylerden sana söz edebilirdik.” dedi.</p>

  <p>Falk karşılık vermeden önce duraksadı. “Bunun için çok üzgünüm. Ama yanımda rehberim ve arkadaşım olmasaydı buraya kadar gelemezdim. Siz... burada hep birlikte yaşıyorsunuz Reis Hiardan. Siz hiç yalnız kaldınız mı?”</p>

  <p>“Çok ender.” dedi bir başkası. “Yalnızlık ruhun ölümüdür. İnsan insandır. Biz bunu böyle biliriz. Ama bildiğimiz başka bir şey daha vardır: Erkek kardeşinden ve bebekliğinden beri tanıdığın kan kardeşinden başka hiç kimseye güvenmeyeceksin. Bu, bizim kuralımızdır. Güvendiğimiz tek kuraldır.”</p>

  <p>“Benim ne bir erkek akrabam ne de güvenliğim var Reis.” dedi Falk ve Arı-Bekçileri gibi asker selamı vererek onun huzurundan ayrıldı. Ertesi sabah güneş doğarken Estrel ile birlikte yola koyuldular.</p>

  <p>Yol boyunca zaman zaman yerleşim birimlerine ya da kamplara rastladılar; hiçbiri büyük değildi ve birbirlerinden çok uzaktaydılar; üç yüz ya da dört yüz kilometre yürüdükten sonra beş ya da altı yerleşim birimi görmüşlerdi. Falk’a kalsaydı bunlardan bazılarında dururdu. Silahlıydı ve zararsız bir görüntüleri vardı: donmuş bir derenin kıyısında kurulmuş birkaç göçebe çadırı, yüksek bir tepenin eteklerinde yarı vahşi kızıl öküzleri güden küçük bir çoban ya da engebeli arazinin çok uzaklarında, sonsuz gökyüzünün altında yükselen mavimtrak bir duman. Ormanı bir arayış içinde olduğu için terk etmişti; kendisiyle ilgili bir şeyler öğrenmeye, ne olduğuna dair birtakım ipuçları bulmaya ve anımsayamadığı yıllar hakkında bilgi kırıntıları toplamaya çalışıyordu; ama insanlara soru sormaya cesaret edemezse aradıklarını nasıl bulabilecekti? Estrel bu kırlardaki yerleşim birimlerinin en küçüklerine ve en fakirlerine bile yaklaşmaktan korkuyordu. “Onlar Gezginlerden hoşlanmaz.” dedi. “Yabancılardan da. Yalnız insanlar korku içinde yaşarlar. Bu korkuyla bizi evlerine alırlar, bize yiyecek ve barınak verirler; ama gece uyuduktan sonra yanımıza gelip bizi bağlarlar ve öldürürler. Sen onlara gidemezsin Falk.” Gözlerine baktı. “Onlara gidip <i>ben sizin dostunuzum</i> diyemezsin... Bizim burada olduğumuzu biliyorlar; bizi izliyorlar. Yarın yolumuza devam edersek hiçbir sorun çıkarmazlar. Ama burada kalırsak ya da onların yanına gitmeye kalkışırsak, o zaman bizden korkarlar. İnsanları öldürmeye iten korkudur.”</p>

  <p>Falk, yuvarlak bir tepenin eteklerinde, kamp ateşinin yanında dizlerini kollarının arasına almış oturuyordu. Rüzgârdan yüzü yanmıştı ve yol yorgunuydu; başlığını çıkarmış, tozluklarını aşağıya indirmiş, kızıl batıdan esen rüzgâr saçlarını karıştırmıştı. Gözlerini ateşten yükselen ince dumandan ayırmadan, “Evet, haklısın.” dedi, ama sesinde bir özlem seziliyordu.</p>

  <p>“Belki de Shingler’in hiç kimseyi öldürmemesinin nedeni budur.” Falk’ı artık çok iyi tanıyan Estrel, onu yüreklendirmeye ve fikrini değiştirmeye çalışıyordu.</p>

  <p>“Nedir?” Onun amacının ne olduğunu anlamıştı ama bunu belli etmedi.</p>

  <p>“Shingler hiçbir şeyden korkmaz.”</p>

  <p>“Olabilir.” Bunun üzerine Falk derin düşüncelere daldı. Ve sonunda, “Ben onlara gidip sorularımı sormam gerektiğine inanıyorum, eğer beni öldürürlerse, onları korkutabilmenin mutluluğu içinde öleceğim...”</p>

  <p>Estrel başını salladı. “Seni öldürmezler. Hiçbir canlıyı öldürmezler.”</p>

  <p>“Hamamböceklerini de mi?” diye sordu; yorgunluğundan kaynaklanan öfkesini ona yöneltmişti. “Kentlerindeki hamamböceklerini ne yapıyorlar; onları bir sterilizatöre sokup sonra serbest mi bırakıyorlar? Onlar da senin bana sözünü ettiğin Piyonlar gibi mi?”</p>

  <p>“Bilmiyorum.” diye karşılık verdi Estrel; onun sorularını her zaman çok ciddiye alıyordu. “Ama yasaları yaşama saygı göstermelerini buyuruyor ve bu yasayı uyguluyorlar.”</p>

  <p>“Onlar insan yaşamına saygı göstermiyorlar. Neden göstersinler ki? Onlar insan değiller.”</p>

  <p>“Tüm canlıların yaşamlarına saygı göstermelerinin nedeni de bu zaten, değil mi? Benim bildiğim kadarıyla Shingler geldikten sonra ne kendi aramızda ne de diğer gezegenlerle savaşmışız. Birbirlerini öldürenler yalnızca insanlar!”</p>

  <p>“Shingler’in bana yaptıklarını hiçbir insan yapamaz. Ben yaşama saygı duyuyorum, saygı duyuyorum; çünkü ölümden çok daha zor ve belirsiz bir şey, ama hepsinden daha zor ve belirsiz olan şey zekâ. Shing yasaya uydu ve yaşamama izin verdi; ama onlar benim zekâmı öldürdüler. Bir zamanlar olduğum adamı ve içimdeki çocuğu öldürdüler. Bir insanın zihniyle oynamak yaşama saygı duymak mıdır? Onların yasaları yalan, saygıları da bir aldatmaca.”</p>

  <p>Onun öfkesi karşısında suskunlaşan Estrel, ateşin yanında diz çöktü ve Falk’ın vurduğu tavşanı doğrayıp şişlere geçirmeye başladı. Kızıla çalan koyu renk saçları, öne eğilmiş başının arkasında bukleler halinde dökülüyordu; yüzü ifadesiz ve sakindi. Her zaman olduğu gibi onun çekiciliğini hissediyordu. Birbirlerine çok yakındılar, ama onu hiçbir zaman anlayamıyordu; bütün kadınlar böyle miydi? Büyük bir evde kaybolmuş bir oda, anahtarı onda olmayan bir tütün kutusu gibiydi. Kendisinden hiçbir şey saklamamasına rağmen ona ulaşmakta güçlük çekiyordu.</p>

  <p>Yağmurdan ıslanmış yüzlerce kilometrekarelik otların ve toprakların üzerine kapkaranlık bir gece çöktü. Kamp ateşlerinden altın kırmızısı küçük alevler ve mavi dumanlar yükseliyordu.</p>

  <p>“Et hazır Falk.” dedi Estrel’in yumuşak sesi.</p>

  <p>Ayağa kalktı ve onun yanına gitti. Elini tutup, “Arkadaşım, sevgilim.” dedi. Yan yana oturdular ve önce etlerini, daha sonra da düşlerini paylaştılar.</p>

  <p>Batıya doğru ilerledikçe çayırlar kurumaya ve hava berraklaşmaya başlamıştı. Çok vahşi insanlar olarak bildiği Atadamlar’ın topraklarına girmemeleri için Estrel ona birkaç gün güneye doğru gitmelerini önerdi. Basnasskalar ile yaşadıklarını bir daha yaşamak istemeyen Falk, onun önsezilerine güveniyordu. Güney yönünde yaptıkları yolculuğun beşinci ve altıncı gününde dağlık bir bölgeyi geçtiler ve kuru, düz, ağaçsız ve rüzgâra açık topraklara geldiler. Dereler gün boyunca yağan yağmurdan sonra sel sularıyla dolmuş, ama ertesi gün tekrar kurumuştu. İlkbaharda bile bu kadar kuru olan topraklar yazın bir çölden farksız olmalıydı.</p>

  <p>Sokakların ve meydanların geometrisine tamamen ters düşen tümsek ve yuvarlak tepelerle dolu iki ayrı kentin kalıntılarından geçtiler. Süngerimsi toprağın içi çanak çömlek kırıntıları, boyalı cam ve plastik parçalarıyla doluydu. Yaklaşık iki ya da üç bin yıldır buralarda hiç kimse yaşamamış gibiydi. Yalnızca sığırların otlamasına uygun bu engebeli topraklarda, yıldızların fethinden, insanlara bırakılan bölük pörçük ve değiştirilmiş kayıtlar yüzünden tarihi tüm olarak saptanamayan günlerden bu yana, hiç kimse yaşamamıştı.</p>

  <p>“Bunun düşüncesi bile insana garip geliyor.” dedi Falk, toprağın altına gömülmüş kentlerin ikincisinde yürürlerken. “Bir zamanlar burada çocuklar oynarmış ve... kadınlar çamaşır asarmış... yıllar önce. Başka bir yüzyılda. Uzak bir yıldızın çevresindeki dünyalardan bile daha uzak bir zamanda.”</p>

  <p>“Kentler çağı.” dedi Estrel. “Savaş çağı... Halkımın buralardan söz ettiğini hiç duymamıştım. Sanırım biz çok güneye geldik ve Güney Çölleri’ne doğru yol alıyoruz.”</p>

  <p>Bunun üzerine rotalarını değiştirdiler, kuzeybatı yönünde ilerlemeye başladılar ve ertesi sabah büyük bir ırmağa geldiler. Portakal rengi su büyük bir hızla akıyordu; ırmak derin değildi, ama onu geçmek tehlikeli olabilirdi. Günün geri kalanını sığ bir yer arayarak geçirdiler.</p>

  <p>Irmağın batı kıyısındaki topraklar doğudakilerden çok daha çoraktı. Irmağı geçerken mataralarını doldurmuşlardı. Suyun fazlası azından daha büyük bir sorun olduğu için, Falk yanlarına yedek su almak istememişti. Artık gökyüzü açıktı ve güneş bütün gün pırıl pırıl parlıyordu; yola çıktıklarından bu yana ilk defa yürürken soğuk rüzgâra karşı koymak zorunda kalmıyorlar, kuru ve sıcak bir yerde uyuyabiliyorlardı. İlkbahar, çorak topraklara bir anda bütün canlılığıyla gelmişti; tepelerinde sabah yıldızı parlıyor ve ayaklarının altında kır çiçekleri açıyordu. Ama ırmağı geçeli üç gün olduğu halde henüz bir kaynağa ya da dereye rastlamamışlardı.</p>

  <p>Sel sularının içinde mücadele ederken Estrel soğuk almıştı. Falk’a hiçbir şey söylemedi ve yorulmak bilmeyen adımlarla yoluna devam etti; ama yüzü solgunlaşmıştı. Sonunda dizanteriye yakalandı. O gün erken kamp kurdular. Akşam çalı çırpıyla yaktıkları kamp ateşinin başında otururlarken ağlamaya başladı, gözlerinden yaş akmadan yalnızca birkaç kez hıçkırdı; ama onun gibi içe kapanık bir insan için bu bile fazlaydı.</p>

  <p>Huzursuz olan Falk onu sakinleştirmeye çalıştı, ellerini tuttu; kadın ateş içinde yanıyordu. “Bana dokunma.” dedi. “Hayır, hayır. Onu kaybettim, onu kaybettim. Şimdi ne yapacağım?”</p>

  <p>Falk yeşim muskasının boynunda olmadığının ancak o zaman farkına varabildi.</p>

  <p>“Onu ırmağı geçerken düşürmüş olmalıyım.” dedi. Estrel kendini kontrol altına almaya çalışarak, Falk’ın elini tutmasına izin vermişti.</p>

  <p>“Neden bana söylemedin?”</p>

  <p>“Bu, neye yarardı ki?”</p>

  <p>Buna verecek bir yanıt bulamadı. Estrel sakinleşmişti ama Falk onun kendini hiç iyi hissetmediğini biliyordu; ateşi çok yüksekti ve çok gergindi. Yemek yiyemiyor ve susuzluktan kıvrandığı halde, Falk’ın tek bulabildiği içecek olan tavşan kanını içemiyordu. Ona elinden geldiğince rahat bir döşek hazırladı ve boş mataraları alarak su bulmak için yola koyuldu.</p>

  <p>Kır çiçekleriyle ve bacaklarını çizen dikenli çalılarla dolu topraklarda gökyüzünün parlak ve bilinmeyen kenarına doğru kilometrelerce yürüdü. Yakıcı bir güneş vardı, tarla kuşları şarkılar söyleyerek yerden havalanıyordu. Falk sağlam adımlarla hızlı hızlı yürüyordu. Kamp kurdukları yerin kuzeyini ve doğusunu araştırdı. Toprak son haftalarda yağan yağmuru emmişti ve hiç dere yoktu. Su yoktu. Kampın batısını araştırması gerekiyordu. Gittiği yoldan geri döndü ve kampı ararken batıda, kilometrelerce ötede bir duman gördü; ama bu, ağaçların koyu lekesi de olabilirdi. Bunun hemen ardından kamp ateşinin dumanını gördü. Çok yorgundu, alçalan güneşin ışınları gözünü alıyordu ve ağzı kupkuruydu; ama bütün bunlara rağmen, tüm gücünü topladı ve koşarak o tarafa doğru gitti.</p>

  <p>Kampı yeniden bulabilmesi için Estrel ateşi canlı tutmuştu. Ateşin yanında artık paramparça olmuş uyku tulumunun içinde yatıyordu. O geldiği zaman başını kaldırmadı.</p>

  <p>“Batıda ağaçlar var; orada su da vardır. Bu sabah yanlış yöne gitmişim.” dedi Falk, bu arada onun eşyalarını topluyor ve çantasına dolduruyordu. Ayağa kalkması için Estrel’e yardım etti; kolundan tuttu ve yola koyuldular. Kadın yüzünde anlamsız bir ifadeyle, kamburu çıkmış bir halde onun yanında yürüyordu. Bir kilometre gittiler, sonra bir kilometre daha ve alçak bir tepenin üzerine geldiler. “İşte!” dedi Falk. “Bak, gördün mü? Ağaçları gördün mü? Orada su vardır.”</p>

  <p>Ama Estrel’in dizleri büküldü ve yere düştü, gözleri kapalı, acı içinde kıvranarak boylu boyunca çimenlerin üzerine uzandı. Daha fazla yürüyecek gücü yoktu.</p>

  <p>“Orası olsa olsa bir ya da iki kilometre uzaktadır. Şimdi burada bir ateş yakacağım, sen biraz dinlen; ben mataraları doldurup geleceğim; orada su olduğundan eminim. Merak etme, birazdan dönerim.” Falk çevrede bulabildiği çalı çırpıdan küçük bir ateş yakarken, Estrel orada hareketsiz yatıyordu. Ateşi canlı tutabilmesi için onun ulaşabileceği yere birkaç çıra koydu. “Hemen döneceğim.” dedi ve gitti. Estrel yattığı yerden doğruldu, yüzü bembeyazdı ve titriyordu, arkasından seslendi: “Hayır! Beni bırakma! Beni burada tek başıma bırakamazsın, hiçbir yere gidemezsin...”</p>

  <p>Sağduyusunu yitirmişti. Hastaydı ve mantıklı düşünemeyecek kadar çok korkuyordu. Tam hava kararmak üzereyken Falk, onu orada bırakıp gidemezdi; aslında gidebilirdi, ama bu düşünce onu huzursuz etmişti. Falk, onu ayağa kaldırdı, belinden tuttu ve kâh sürükleyerek, kâh taşıyarak oradan götürdü.</p>

  <p>Bir sonraki tepeyi tırmandığı zaman ağaçları tekrar gördü, ama hâlâ çok uzaktaydılar. Güneş, karşılarındaki toprak okyanusunun üzerindeki altın renkli sisin içinde batıyordu. Artık Estrel’i taşıyordu; birkaç dakikada bir onu yere bırakması, soluklanması ve yeniden güç kazanması gerekiyordu. Hiç olmazsa dudaklarını ıslatacak kadar suyu olsaydı, bu kadar çok zorlanmayacağını biliyordu.</p>

  <p>“Orada bir ev var.” diye fısıldadı kadına, ıslık çalar gibi çıkan kuru bir sesle. Sonra tekrar, “Orada ağaçların arasında bir ev var. Fazla uzak değil...” dedi. Bu kez Estrel onu duydu ve güçsüzce ona karşı koymaya başladı. “Oraya gitme. Oraya gitme. Evlere gitme. Ramarren evlere gitmemeli. Falk....” Ağlıyor ve Falk’ın bilmediği bir dilde yardım ister gibi haykırıyordu. Vücudu kadının ağırlığı altında bükülmüş, güçlükle yürüyordu.</p>

  <p>Alacakaranlığın içinde bir anda bir ışık parladı: Büyük, karanlık ağaçların arkasında yükselen pencerelerden dışarıya ışık süzülüyordu.</p>

  <p>Işığın yönünden gelen acı bir çığlık duydu, ses giderek yükseliyor ve ona yaklaşıyordu. Sislerin içinde çığlıklar atarak kendilerine doğru koşan gölgeleri görünce durdu. Beli yüksekliğindeki ağır gölgeler çevresini sararak ona yumruklar ve tokatlar atmaya başladığında, Estrel’in baygın vücudunu hâlâ kollarının arasında tutuyordu. Yerinden kımıldayamamış ve silahını çekememişti. Birkaç yüz metre ilerideki yüksek pencerelerden süzülen ışığın huzurlu bir görüntüsü vardı. Bağırdı: “İmdat! Yardım edin!” Ama sesi yalnızca bir fısıltıdan ibaretti.</p>

  <p>Uzaklardan yüksek sesle bağıran başka sesler duyuldu. Siyah gölge-hayvanlar geri çekilerek beklediler. Dizlerinin üzerine düştüğü yerde Estrel’i sıkı sıkı tutan Falk’ın yanına insanlar geldi. “Kadını götürün.” dedi bir erkek sesi; bir başkası da, “Bunlar kim? Yeni işçiler mi?” diye sordu. Ona ayağa kalkmasını emrettiler, ama Falk kendisine söylenileni yapmadı ve fısıldadı: “Onun canını yakmayın, o hasta.”</p>

  <p>“O halde kalk ayağa!” Kaba, ama becerikli eller onu itaat etmeye zorladılar. Estrel’i kendisinden almalarına izin verdi. Yorgunluktan o kadar sersemlemişti ki ne içinde bulunduğu mekânı inceleyecek ne de başına gelenleri düşünecek hali vardı. Ona kana kana içtiği soğuk su vermişlerdi; bütün bildiği buydu, önemli olan tek şey buydu.</p>

  <p>Oturuyordu. Konuştuğu dili anlayamadığı biri ona bardak dolusu bir sıvı içirmeye çalışıyordu. Bardağı aldı ve içti. Ardıç lezzetinde, berbat bir sıvıydı. Bir bardak, açık yeşil, küçük bir bardak; net olarak görebildiği ilk şey buydu. Zove’nin evinden ayrıldığından bu yana bardakla hiçbir şey içmemişti. Başını salladı, yakıcı sıvının boğazını ve beynini temizlediğini hissediyordu, karşıya baktı.</p>

  <p>Bir odadaydı, çok büyük bir odada. Alabildiğine uzanan cilalı taş zeminin üzerine, uzak duvarlardan birinin ortasındaki büyük yuvarlak lambanın sarımtırak tatlı ışığı belli belirsiz yansımıştı. Tüm odaya yayılan ışığın sıcaklığını yüzünde hissediyordu. Kendisiyle güneşe benzeyen yuvarlak ışığın arasında yüksek arkalıklı, ağır bir sandalye vardı; üzerinde siyah bir hayvan figürü hiç kımıldamadan oturuyordu.</p>

  <p>“Sen nesin?”</p>

  <p>Burnunun ve çenesinin ucunu ve sandalyenin kolunun üzerindeki siyah eli gördü. Sesi derinden geliyordu ve kaya gibi sertti. Sözcükler çok uzun bir zamandır konuştuğu Galaktika’dan değil, kendi dilinden, orman dilindendi; ama lehçe farklıydı. Gerçeği söyleyerek ağır ağır yanıt verdi.</p>

  <p>“Kim olduğumu ben de bilmiyorum. Kendimle ilgili bilgiler altı yıl önce benden alındı. Bir orman evinde insanların âdetlerini öğrendim. Adımı ve kim olduğumu öğrenmek için Es Toch’a gidiyorum.”</p>

  <p>“Yalan Kenti’ne gidip gerçeği mi öğreneceksin? Bu eski dünyanın üzerinde işçiler ve aptallar efendilerin ayak işlerini yapmak için koşuşturup dururlar, ama hayvanlar yalanlara kanacak kadar budala değildir. Benim krallığıma neden geldin?”</p>

  <p>“Yol arkadaşım için.”</p>

  <p>“Yoksa seni buraya o mu getirdi?”</p>

  <p>“Çok hastaydı; su arıyordum. Şimdi o...”</p>

  <p>“Kapat çeneni. Seni buraya onun getirdiğini söylememene sevindim. Nerede olduğunu biliyor musun?”</p>

  <p>“Hayır.”</p>

  <p>“Burası Kansas bölgesidir. Ben buranın efendisi, kralı, prensi ve Tanrısıyım. Bu bölgede her şey benden sorulur. Biz burada o ünlü oyunlardan birini oynarız. Adı Şatonun Kralı’dır. Kuralları çok eskidir ve uyduğum yegâne kural onlardır. Diğerlerini ben, kendim koyarım.”</p>

  <p>Konuşan yaratık sandalyesinden kalkarken, yumuşak sarı ışık onun arkasında, yerden tavana ve duvardan duvara yansıyordu. Yukarıda, çok yukarıda, gölgelerin arasına yansıyan altın renkli ışığın içine karanlık kirişler ve kemerler giriyordu. Işık aşağıda ince, uzun ve güçlü vücudunun üzerindeki geniş ve bombeli alnını ve şahin burnunu aydınlatıyordu; duruşu soylu, hareketleri kararlı ve çevikti. Falk oturduğu yerde hafifçe kımıldarken, efsanevi hayvanın figürü tahtın arkasında uzadı, sonra büküldü. Ardıç aromalı sıvı düşüncelerini bulanıklaştırmıştı; kendine kral diyebilmesi için bu adamın deli olması gerektiğini düşünmek yerine, krallığın onu delirttiğini düşünüyordu.</p>

  <p>“Demek daha adını öğrenemedin.”</p>

  <p>“Beni bulanlar, bana Falk adını taktılar.”</p>

  <p>“Gerçek adının arayışındaki bir adam. İnsanların yapacak daha iyi işleri kaldı mı? Hiç kuşkusuz seni kapıma getiren bu oldu. Seni oyunumda bir oyuncu olarak kabul ediyorum.” dedi Kansas Prensi. “Benim kapıma her gece sarı mücevher gözlü adamlar gelip benden yardım istemezler. Seni geri çevirmek akıllılık olur, ama bu, büyüklüğe sığmaz; zaten krallık da iyilik yapmak ve tehlikelere atılmak demek değil midir? Onlar sana Falk diyorlarmış, ama ben demeyeceğim. Bu oyunda senin adın Opaltaşı olacak. İstersen yerinden kalkabilirsin. Griffon, olduğun yerde kal!”</p>

  <p>“Prens, arkadaşım!”</p>

  <p>“Bir Shing, bir işçi ya da bir kadın: neden onu yanında taşıyorsun? Sabırlı ol be adam; krallara karşılık vermekte bu kadar acele etmemelisin. Ben onu neden yanında taşıdığını biliyorum. Ama onun adı yok ve oyunumuza katılmayacak. Benim kovboylarımın kadınları ona bakıyorlar, bundan sonra bir daha ondan söz etmeyeceğim.” Prens konuşmaya devam ederken, çıplak zeminin üzerinde uzun adımlarla ona doğru yaklaşıyordu. “Benim arkadaşımın adı Griffon. Eski Canon’larda ve efsanelerde köpek adındaki hayvandan söz edildiğini hiç duymuş muydun? Griffon bir köpektir. Gördüğün gibi, o düzlüklere hükmeden gevezelere hiç benzemez, ama çok zekidir. Krallıklar gibi, onların nesilleri de tükenmek üzeredir. Opaltaşı, en çok istediğin şey ne?”</p>

  <p>Prens bu soruyu Falk’ın yüzüne bakarak, kurnazca bir nezaketle sormuştu. Yorgun, kafası karışık, ama gerçeği söylemekte kararlı olan Falk yanıt verdi: “Eve dönmek.”</p>

  <p>“Eve dönmek mi...” Kansas Prensi gölgesi kadar siyahtı, boyu iki metreye yakındı, kılıç namlusuna benzeyen yüzüyle kapkara bir adamdı. “Eve dönmek...” Falk’ın oturduğu sandalyenin yanındaki uzun masaya bakmak için ondan biraz uzaklaştı. Falk masanın üzerindeki tasarımı gördü. Büyük, çukur bir çanağın içi üzerleri boncuklar dizili altın ve gümüş tel yumaklarıyla doluydu; o kadar iç içeydiler ki boncuklar bir telden diğerine ve bazı noktalarda bir düzeyden diğerine geçebiliyordu. Büyüklükleri elma çekirdeğinden bebek yumruğuna kadar değişen yüzlerce boncuk vardı; çeşitli maddelerden yapılmışlardı: kil, taş, tahta, metal kemik, plastik, cam, ametist, akik, topaz, turkuvaz, opal, amber, kristal, grena, zümrüt, pırlanta. Zove, Ceylangöz ve diğerlerininkiler gibi örnek bir tasarımdı. Bunların kökeninin büyük Davenant uygarlığından geldiği tahmin ediliyordu; ama artık dünyada çok eskimişlerdi ve bir falcıdan, bir bilgisayardan, mistik bir öğreti aracından ya da bir oyuncaktan farkları kalmamıştı. Falk kısa ikinci yaşantısı boyunca bu konuda ayrıntılı bilgi sahibi olacak fırsat bulamamıştı. Ceylangöz ona, bir insanın iyi bir tasarım yapabilecek beceriyi edinebilmesi için kırk-elli yıl çalışması gerektiğini söylemişti; ailenin büyüklerinden biri olmasına rağmen, yalnızca yirmi-otuz boncuklu, yirmi beş santimetre karelik tasarımlar yapabiliyordu...</p>

  <p>Kristal prizma hafif bir ses çıkararak demir küreye çarptı. Tasarımın tam ortasındaki opal çevresine alev saçarken, turkuvaz sola kaydı, birbirine bağlı grena kakmalı cilalı iki kemik sağa kaydıktan sonra aşağıya doğru kıvrıldı. İnce ve güçlü siyah eller ani bir hareketle tellerin üzerine gitti, hayat ve ölüm taşlarıyla oynamaya başladı. “Evet,” dedi Prens, “demek eve dönmek istiyorsun. Buraya bak! Tasarımı yorumlayabilir misin? Boşluk. Abanoz, pırlanta ve kristal, bunların hepsi ateş taşları; aralarındaki bir içeri girip bir dışarı çıkan opal de öyle. Kralın evinden çok uzaklarda, duvar-pencere hapishanesinden çok uzaklarda, Kopernik’in derelerinden çok uzaklarda, taşlar yıldızların arasında uçarlar. Sen sınırlarını aşabilecek misin, zamanın sınırlarını? Şuraya bak!”</p>

  <p>Kayan parlak taşların ışığı Falk’ın gözlerine yansıyordu. Elini büyük tasarımın kenarına koydu ve fısıldadı: “Ben bunu yorumlayamıyorum...”</p>

  <p>“Yorumunu yapabilsen de yapamasan da, senin oynadığın oyun bu Opaltaşı. İyi, çok iyi. Bu akşam köpeklerim bir dilenciye havladılar ve o dilenci bir yıldız ışığı prensi çıktı. Opaltaşı, eğer bundan çok uzun bir süre sonra, çok daha soğuk bir gecede sana gelip kuyularından su ve duvarlarının arasında bir barınak istersem, bunları bana verecek misin? Sen çok çok eski zamanlardan geliyorsun. Ben yaşlıyım, ama sen benden çok daha yaşlısın; senin bir asır önce ölmüş olman gerekirdi. Bundan bir asır sonra çölün ortasında karşılaştığın kralı anımsayabilecek misin? Haydi, haydi, burada istediğin gibi dolaşmakta özgürsün. Eğer bir şeye ihtiyacın olursa, sana hizmet edecek insanlar var.”</p>

  <p>Falk, uzun odayı geçti ve perdeli büyük bir kapıya geldi. Kapının dışındaki holde bir oğlan bekliyordu; diğerlerini çağırdı. Elleri çok becerikliydi ve yaptıkları işten gurur duyuyorlardı, ona duydukları saygının bir ifadesi olarak önce Falk’ın konuşmasını bekliyorlardı. Ona banyo yaptırdılar, temiz giysiler, yemek ve sessiz bir odada temiz bir yalak verdiler.</p>

  <p>Kansas bölgesindeki büyük evde on üç gün kaldı, kışın son karları ve ilkbaharın hafif yağmurları, Prensin bahçelerinin arkasında kalan çorak toprakları ıslatıyordu. Estrel artık iyileşmişti, onu büyük evin arka tarafında kümelenmiş küçük evlerden birine yerleştirmişlerdi. İstediği zaman onun yanına gitmekte serbestti... İstediği her şeyi yapmakta serbestti. Prens topraklarının kayıtsız şartsız hâkimiydi, ama hiç kimseyi bir şey yapmaya zorlamıyordu. Halkı ona hizmet etmekten gurur duyuyordu; bu, belki de onun doğuştan gelen üstün özellikleri karşısında, kendi zayıflıklarını kabullenmiş olmalarından kaynaklanıyordu. İki yüz kişiden kalabalık değillerdi ve bu, kovboylar, bahçıvanlar, yapımcılar, onarımcılar ve onların karıları ile çocuklarından oluşan çok küçük bir krallıktı. Orada birkaç gün kaldıktan sonra eğer tebaası olmasaymış ve tek başına yaşasaymış bile, Kansas Prensinin yine bir prens olacağından hiç kuşkusu kalmamıştı. Bu, her zamanki gibi bir kalite meselesiydi.</p>

  <p>Bu inanılmaz gerçek, Prensin topraklarındaki mutlak hâkimiyeti, Falk’ı o kadar etkilemiş ve kafasını o kadar meşgul etmişti ki Falk, günlerce dışarıdaki dünyayı, uzun zamandır içinde yolculuk yaptığı darmadığın olmuş, vahşi ve anlamsız dünyayı düşünmek bile istemedi. Ama on üçüncü gün Estrel ile konuştuktan ve oradan ayrılmaya karar verdikten sonra, o toprakların dış dünyayla olan bağlantısını düşündü ve “Ben Shingler’in insanların krallıklar kurmalarına izin vermediğini sanıyordum.” dedi. “Onun burada bu topraklara sahip çıkmasına ve kendini bir prens ya da kral olarak kabul ettirmesine neden izin veriyorlar?”</p>

  <p>“Bu deliyi neden durdursunlar ki? Kansas bölgesi oldukça geniş bir alanı kaplıyor, ama topraklar çok çorak ve burada çok az insan yaşıyor. Es Toch’un efendileri onunla neden uğraşsınlar? Eminim ki onu kendini beğenmiş, boşboğaz ve aptal bir çocuğa benzetiyorlardır.”</p>

  <p>“Sen onun hakkında böyle mi düşünüyorsun?”</p>

  <p>“Şey, dün geçen gemiyi gördün mü?”</p>

  <p>“Evet, gördüm.”</p>

  <p>Bir hava taşıtı; Falk ilk kez bir hava taşıtı görmüştü, ama onun vızıltıya benzeyen sesi hiç yabancı gelmemişti. Evin üzerinden geçmişti, çok yüksekten uçuyordu ve onu yalnızca birkaç dakika görebilmişlerdi. Prensin maiyetinde yaşayan insanlar ellerindeki tencerelere vurarak ve çanlar çalarak bahçelere fırlamışlar, çocuklar bağırmışlar ve köpekler havlamıştı. Prens de evin üst balkonlarından birinden büyük bir ciddiyetle, gemi karanlık batıda gözden kaybolana kadar kulakları sağır edici bir dizi fişek atmıştı.</p>

  <p>“Bunlar da Basnasskalar kadar aptal, o yaşlı adam delinin biri.”</p>

  <p>Her ne kadar Prens Estrel’i görmeyi kabul etmese de, halkı ona karşı çok kibar davranıyordu; her zaman çok yumuşak olan sesindeki sertlik Falk’ı şaşırttı. “Basnasskalar insanların eski adetlerini unutmuşlar.” dedi. “Ama bu insanlar onları çok iyi anımsıyor olabilirler.” Güldü. “Her neyse, gemi gitti artık.”</p>

  <p>“Ama onun attığı fişeklerden korktukları için gitmedi, Falk.” dedi ciddiyetle; onu bir konuda uyarmaya çalışıyor gibiydi.</p>

  <p>Kadınının yüzüne baktı. Bir Shing hava taşıtını bile gökyüzünde tutulan bir güneş gibi yok eden fişeklerin şairane çılgınlığını anlayamadığı belli oluyordu. Muskasını yitirdiğinden ve hastalandığından beri çok endişeli ve keyifsiz görünüyordu. Falk’ın çok hoşnut kaldığı bu ziyaret onun için bir işkenceden farksızdı. Artık gitme zamanları gelmişti. Falk yumuşak bir sesle; “Ben Prens’e gideceğimizi haber vereyim.” dedi ve onu dalları sarı-yeşil sürgünlerle dolu söğüt ağaçlarının altında bırakıp, bahçelerin içinden geçerek büyük eve doğru yürüdü. Uzun bacaklı, geniş göğüslü siyah köpeklerin beşi ona eşlik etti, buradan ayrıldıktan sonra bu saygılı nöbetçileri çok özleyecekti.</p>

  <p>Kansas Prensi taht odasında oluyordu. Odanın doğu duvarını kaplayan disk, gün ışığında benekli ve donuk bir gümüş parçası, bir iç ay gibi parlıyor, yalnızca geceleri yumuşak ve sıcak güneş ışığı veriyordu. Onun önünde güney çöllerinin ağaçlarından yapılmış cilalı taht duruyordu. Falk buraya geldiği ilk geceden sonra onun tahtında oturduğunu hiç görmemişti. Tasarımın yanındaki sandalyelerden birine oturdu, arkasındaki doğuya bakan yüksek pencerelerin perdeleri açıktı. Uzaklarda tepeleri buzlarla kaplı karanlık dağlar görünüyordu.</p>

  <p>Prens kılıç namlusu yüzünü kaldırdı ve Falk’ın söylediklerini dinledi. Ama ona yanıt vermek yerine okuduğu kitaba dokundu. Bu, olağanüstü kütüphanesinin ışıklı tomarlarından biri değil, elyazması küçük, ciltli bir kitaptı. “Bu Canon’u biliyor musun?”</p>

  <p>Falk onun işaret ettiği yere baktı ve dizeleri okudu.</p>

  <p class="p16"><i>İnsanın korktuklarından</i></p>

  <p><i>korkulmalıdır.</i></p>

  <p><i>Ah, yalnızlık!</i></p>

  <p><i>Henüz sınırına</i></p>

  <p><i>son sınırına ulaşmadı!</i></p>

  <p class="p2">“Biliyorum prensim. Bu yolculuğa çıktığımda yanımda bir Canon’um vardı. Ama sizin Canon’unuzun sol sayfasını okuyamıyorum.”</p>

  <p>“Bunlar beş ya da altı bin yıl önce ilk yazıldığında kullanılan semboller: Sarı İmparator’un, benim atalarımın dili. Seninkini yolda mı yitirdin? O halde bunu al. Ama bunu da yitireceksin. Biliyorum, izlenen yolda yol yitirilir. Ah, yalnızlık! Sen neden her zaman gerçekleri söylüyorsun Opal taşı?”</p>

  <p>“Bilmiyorum.” Kiminle konuşursa konuşsun, gerçeği söylemek ne kadar tehlikeli olursa olsun, Falk hiçbir zaman yalan söylememeye karar vermişti, ama bu kararı neden verdiğini bilmiyordu. “Düşmanın silahını kullanmak, onun oyununu oynamaktır...”</p>

  <p>“Ah, onlar oyunu çok uzun bir süre önce kazandılar. Demek gidiyorsun, ha? O halde git; eminim ki artık zamanı gelmiştir. Ama yol arkadaşını bir süre daha burada tutacağım.”</p>

  <p>“Ona halkını bulmasında yardımcı olacağıma söz vermiştim, Prensim.”</p>

  <p>“Halkı mı?” Sert bakışlı, gölgeli yüz ona doğru döndü. “Sen onun ne olduğunu sanıyorsun?”</p>

  <p>“O, bir Gezgin.”</p>

  <p>“Ben yeşil bir cevizim ve sen bir balıksın, o dağlarda pişirilmiş koyun pisliğinden yapılmış! Bildiğin yolda devam et. Gerçeği söyle ve gerçeği işit. Batıya doğru yürürken benim çiçekli bahçelerimin meyvelerini topla ve dev eğrelti ağaçlarımın gölgesinde benim bin kuyumun sütünü iç Opaltaşı. Benim yönettiğim krallık güzel değil mi? Batı, seraplarla ve toz bulutlarıyla doludur. Onu yanında götürmek istemenin nedeni sadakat mi yoksa şehvet mi?”</p>

  <p>“Onunla birlikte çok uzun bir yol katettik.”</p>

  <p>“Ona güvenme.”</p>

  <p>“O, bana yardım etti ve ümit verdi. Biz onunla yol arkadaşıyız. Aramızda bir güven var; bunu nasıl yıkabilirim?”</p>

  <p>“Ah, aptal, ah, yalnızlık!” dedi Kansas Prensi. “Seni yalan sarayına götürmeleri için kopuzlar, flütler, tamburinler ve doğum kontrol haplarıyla birlikte yanına on kadın vereceğim. Sana torpillerle silahlanmış beş tane iyi arkadaş vereceğim. Sana bir köpek vereceğim, gerçekten vereceğim, nesli tükenmiş canlı bir köpek, senin gerçek arkadaşın o olacak. Köpeklerin neden öldüğünü biliyor musun? Çünkü onlar sadıktı. Çünkü onlar güvenilirdi. Yalnız git adam!”</p>

  <p>“Gidemem.”</p>

  <p>“Nasıl istersen öyle git. Buradaki oyun bitti.” Prens ayağa kalktı ve yuvarlak ayın altındaki tahtına gidip oturdu. Falk ona veda etmeye çalışırken başını bile çevirmedi.</p>
</body>
</html>