<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <p class="p13"><img src="../Images/img2.png" width="46" height="40" alt="img2.png"/></p>

  <h3><p class="p14"><span class="t5">1</span></p></h3>

  <p class="p1">KARANLIĞI DÜŞÜN</p>

  <p class="p1">Güneşten çok uzakta karanlığın derinliğinde sessiz bir can uyandı. Korkunç bir kargaşanın içinde düzenin ne demek olduğu hakkında bir fikri yoktu. Ne konuşabileceği bir dili vardı ne de karanlığın gece demek olduğunu biliyordu.</p>

  <p>Hiçbir anlam veremediği o ışık çevresini aydınlattığında yerlerde sürünüyor, kimi zaman elleri ve ayakları üzerinde koşmaya çalışıyor, kimi zaman da ayakta durmayı başarıyordu, ama hiçbir yere gidemiyordu. İçinde bulunduğu dünyada izleyebileceği hiçbir yol yoktu, çünkü yol hem bir başlangıcı hem de sonu simgeliyordu. Çevresindeki her şey karmakarışıktı, her şey ona karşı koyuyordu: Bunlar korku, açlık, susuzluk ve acıydı. Ne olduğunu anlayamadığı karanlık ormanda, sessizlik içinde daha büyük bir güç, yani gece onu durdurana kadar ilerlemeye devam etti. Hava tekrar aydınlandığında el yordamıyla çevresini yoklamaya başladı. Açıklıkta parlak güneş ışığını görünce ayağa kalktı ve bir süre öyle kaldı. Sonra elleriyle gözlerini kapadı ve hıçkıra hıçkıra ağlamaya başladı.</p>

  <p>Güneşli bahçede dokuma tezgâhının başında oturan Parth, ormanın kenarında onu gördü. Hiç düşünmeden diğerlerini çağırdı. Ama o hiçbir şeyden korkmazdı; diğerleri daha evden çıkmadan o açıklığın ötesindeki uzun otların arasında diz çökmüş yaratığın yanına gitmişti bile. Diğerleri ona yaklaşırken, kızın elini onun omuzuna koyduğunu ve eğilip tatlı tatlı bir şeyler söylediğini gördüler.</p>

  <p>Kız şaşkın bakışlarla onlara dönerek, “Gözlerini gördünüz mü?...” dedi.</p>

  <p>Gerçekten çok garip gözleri vardı. Gözbebekleri çok büyüktü; “Aynı bir kedi gibi.” dedi Garra; Kai de, “Bir yumurta sarısı gibi.” dedi; bu küçük, ama önemli farklılığı görmekten doğan rahatsızlık sesine yansımıştı. Ormanda verdiği o amaçsız mücadele sırasında yüzü ve çıplak vücudu çamur, pislik ve yara bere içinde kalmıştı; derisi, yerde yorgunluktan ve korkudan titrerken onun çevresini saran ve kendisiyle ilgili yorumlar yapan yanık tenli insanlardan biraz daha açık renkteydi.</p>

  <p>Parth, onun bu tuhaf gözlerinin içine baktıysa da, orada insan bilincine ait herhangi bir kıvılcımla karşılaşmadı. Sağır gibiydi; onların konuşmalarını duyamıyor, hareketlerini anlayamıyordu.</p>

  <p>“Bu, ya aptal ya da deli.” dedi Zove. “Neredeyse açlıktan ölmek üzere; bunun çaresine bakabiliriz.” Bunun üzerine Kai ve genç Thurro, onu kâh yürütmeye çalışarak, kâh sürükleyerek eve götürdüler. Orada Parth ve Ceylangöz ile birlikte ona yemek yedirdiler, üstünü başını temizlediler, daha sonra da damardan bir uyku ilacı vererek onu ot bir şiltenin üzerine yatırdılar.</p>

  <p>Parth babasına, “O Shing mi?” diye sordu.</p>

  <p>“Sen Shing misin? Ya da ben? Bu kadar saf olma hayatım.” diye karşılık verdi Zove. “Eğer bu soruya yanıt verebilseydim, dünyayı özgürlüğe kavuşturabilirdim. Ama onun deli mi, akıllı mı, yoksa geri zekâlı mı olduğunu, nereden geldiğini ve gözlerinin nasıl böyle sarı olabildiğini öğrenmeyi çok isterdim. İnsanlar bu yozlaşmış geçkin çağlarında kedilerle ve şahinlerle çiftleştirilmiş olabilir mi? Kretyan’a yukarıya uyku katına gelmesini söyle kızım.”</p>

  <p>Parth kör kuzeni Kretyan’ı merdivenlerden yukarıya çıkararak, onu yabancının uyuduğu serin, gölgeli balkona götürdü. Zove ile Ceylangöz adını verdikleri kızkardeşi Karell, onları orada bekliyorlardı. Sırtları dimdik, bağdaş kurup oturmuşlardı. Ceylangöz elindeki gergefiyle oynuyor, Zove ise hiçbir şey yapmadan oturuyordu: Yıllardır birlikte yaşayan bu iki kardeşin yanık yüzleri tetikte, ama çok sakindi. Kızlar, sessizliği bozmadan onların yanına oturdular. Parth’ın uzun, parlak siyah saçları ve kızıla çalan koyu renk bir teni vardı. Üzerine bol bir şorttan başka hiçbir şey giymemişti. Kretyan ondan biraz daha büyüktü, esmer ve çelimsiz bir kızdı. Kırmızı bir bant, boş göz çukurlarının üzerinde gür siyah saçlarını tutuyordu. Annesi gibi o da ince dokunmuş desenli bir tunik giymişti. Hava sıcaktı. Yaz güneşi balkonun altındaki bahçeleri ve açıklıktaki tarlaları kavuruyordu. Evin bu kanadı dalları yapraklarla dolu dev ağaçların gölgesi altında kalmıştı. Uzaklarda ise çevrelerini saran orman, belli belirsiz seçilebiliyordu.</p>

  <p>Dördü uzunca bir süre, hep birlikte, ama birbirlerinden çok uzakta, hiç konuşmadan, ama iletişimlerini sürdürerek oturdular. Ceylangöz gülümseyerek üzerine ipler ve teller gerilmiş gergefini yere bıraktı ve “Kehribar boncuklar uçsuz bucaksız boşluğun içine doğru yuvarlanıp gidiyor.” dedi.</p>

  <p>“Bütün boncuklar uçsuz bucaksızlığın içinde son bulacak.” diye karşılık verdi erkek kardeşi. “Sen bastırılmış bir gizemciliğin etkisi altındasın. Eğer boş bir gergefin üzerindeki desenleri göremezsen, senin sonun da annemizinki gibi olacak.”</p>

  <p>“Bastırılmış zırvalar.” dedi Ceylangöz. “Ben ömrümde hiçbir şeyi bastırmadım.”</p>

  <p>“Kretyan.” dedi Zove. “Adamın gözkapakları kımıldıyor. Düş görüyor olabilir.”</p>

  <p>Kör kız şilteye doğru yanaştı. Elini uzattı ve Zove onun elini tutarak yavaş yavaş yabancının alnına doğru yaklaştırdı. Hepsi susmuştu. Dinliyorlardı. Ama yalnızca Kretyan duyabiliyordu.</p>

  <p>Sonunda başını yerden kaldırdı.</p>

  <p>“Hiçbir şey duyulmuyor.” dedi; sesi biraz sinirli çıkmıştı.</p>

  <p>“Duyulmuyor mu?”</p>

  <p>“Karmakarışık-bomboş. Bunun beyni yok.”</p>

  <p>“Kretyan, sana onun nasıl göründüğünü söyleyeyim. Ayaklarıyla yürümüş, elleriyle çalışmış; uyku ve ilaç yüzüne sakin bir ifade verdi, ama böyle bir yüz ifadesi yalnızca düşünen bir beyne sahip birinde olabilir.”</p>

  <p>“Uyanıkken nasıl bir görüntüsü vardı?”</p>

  <p>“Ürkek.” dedi Parth, “ürkek ve şaşkın.”</p>

  <p>“Bu, bir uzaylı olabilir.” dedi Zove. “Dünyalı olabileceğini hiç sanmıyorum. Hâlâ düş görüyor, haydi bir kez daha dene.”</p>

  <p>“Denerim amca. Ama hiçbir duygu ya da gerçek bir zekâ belirtisi sezemiyorum. Bir bebeğin beyni ürkütücüdür, ama bu... daha da kötü. Yalnızca karanlık ve boş bir karmaşa algılayabiliyorum.”</p>

  <p>“O halde ondan uzak dur.” dedi Zove, yavaşça. “Akılsızlık, aklın saplanıp kalabileceği şeytani bir mekândır.”</p>

  <p>“Ondaki karanlık benimkinden daha kötü.” dedi kız. “Parmağındaki bu yüzük...” Ona acırmış ya da düşlerine ortak olmaya çalıştığı için ondan özür dilermişçesine bir süre adamın elini tuttu.</p>

  <p>“Evet, üzerinde herhangi bir yazı ya da desen olmayan altın bir yüzük bu. Üzerinde bundan başka hiçbir şey yok. Beyni de aynı vücudu gibi soyulup çırılçıplak bırakılmış. Bu zavallı adam ormanın içinden çıkıp bize geldi; onu kim göndermiş olabilir ki?”</p>

  <p>O gece küçük çocukların dışında, Zove evinde yaşayan tüm aile aşağıdaki büyük salonda toplandı. Açık, yüksek pencerelerden içeriye gecenin nemli havası giriyordu. Loş odanın içinde derenin sesi, yıldızların parıltısı ve ağaçların varlığı hissediliyordu. İnsanların ve konuşmaların arasında gölgelerin, gece rüzgârının ve sessizliğin oluşturduğu bir boşluk vardı.</p>

  <p>Evin reisi kalın sesiyle onlara, “Yabancıyla ilgili gerçekler bize çok uzak.” dedi. “Bu yabancının benzersiz özellikleri akla çeşitli varsayımları getiriyor. Buraya şans eseri gelmiş doğuştan zekâ özürlü biri olabilir; eğer bu doğruysa, şu anda yakınları kim bilir nerededir? Belki de beyni bir kaza sonucu hasar görmüş ya da kasıtlı olarak değişime uğratılmış bir insandır. Hatta geri zekâlı görüntüsüne bürünmüş bir Shing bile olabilir. Belki ne insan ne Shing’dir. O halde bu, ne olabilir? Elimizde bu varsayımları çürütecek ya da doğrulayacak hiçbir kanıt yok. Onu ne yapacağız?”</p>

  <p>“Onu eğitmeyi deneyebiliriz.” dedi Zove’nin karısı Rossa.</p>

  <p>Reisin en büyük oğlu Metock söze karıştı: “Eğer eğitilebilecek bir yeteneğe sahipse bu, ona güvenemeyeceğimizi gösterir. Buraya bizim yaşam tarzımızı, duygularımızı ve sırlarımızı öğrenmesi için gönderilmiş olabilir. Bana kalırsa o, sevecen fareler tarafından bulunup yetiştirilmesi için gönderilen bir kedi.”</p>

  <p>“Ben sevecen bir fare değilim oğlum.” dedi reis. “Onun bir Shing olduğunu mu düşünüyorsun?”</p>

  <p>“Belki de onların uşaklarından biridir.”</p>

  <p>“Hepimiz Shingler’in uşağıyız. Ona ne yapmamızı öneriyorsun?”</p>

  <p>“Uyanmadan öldürelim.”</p>

  <p>Hafif bir rüzgâr esti, yıldızların ışığıyla aydınlanan açıklıkta bir gece kuşu öttü.</p>

  <p>“Belki de onların uşağı değil, kurbanıdır.” dedi en yaşlı kadın. “Shingler’i kızdıran bir şey yaptığı ya da düşündüğü için, ceza olarak onun beynini tahrip etmiş olabilirler. Şimdi biz bu cezayı tamamlayacak mıyız?”</p>

  <p>“Bu gerçek bir acıma.” dedi Metock.</p>

  <p>“Ölüm sahte bir acımadır.” diye karşılık verdi en yaşlı kadın, buruk bir sesle.</p>

  <p>Büyük bir ciddiyetle konuyu enine boyuna tartıştılar. İşin ahlaki yönünden söz etmekten kaçınıyor, <i>Shing</i> adını kesinlikle ağızlarına almıyor ve bunu birtakım imalı sözlerle belirtmekle yetiniyorlardı. Parth, henüz on beş yaşında olduğu için söze karışmıyor, ama bütün konuşmaları dikkatle dinliyordu. Yabancıya bir yakınlık duyuyor ve onun yaşamasını istiyordu.</p>

  <p>Rayna ile Kretyan da gruba katıldı; Rayna yabancıya bildiği tüm psikolojik testleri uyguluyor, Kretyan da zihinsel bir cevap yakalayabilmek umuduyla bekliyordu. Henüz fazla bir şey öğrenememişlerdi. Yabancının sinir sistemi, beynindeki motor ve duyu bölgelerinin çalışması normal gibi görünüyordu, ama fiziksel tepkileri ve hareket yeteneği ancak bir yaşındaki bir çocuğunki kadardı ve konuşma alanına verdikleri uyarılara hiçbir yanıt alamamışlardı.</p>

  <p>“Yetişkin bir insanın gücü, bir bebeğin tepkileri ve boş bir beyin.” dedi Rayna.</p>

  <p>“Eğer onu vahşi bir hayvan gibi öldürmeyeceksek, vahşi bir hayvan gibi eğitmemiz gerekecek.” diye karşılık verdi Ceylangöz.</p>

  <p>“Denemeye değer.” dedi Kretyan’ın erkek kardeşi Kai. “Gençlerden birkaçı onunla ilgilensin, belki eğitebiliriz. İç tüzüklerimizi öğretmek zorunda değiliz, altını ıslatmamayı öğrensin yeter... Onun bir insan olup olmadığını çok merak ediyorum. Sence o bir insan mı reis?”</p>

  <p>Zove iri ellerini açtı. “Kim bilir? Belki bunu Rayna’nın kan tahlillerinden öğrenebiliriz. Bugüne kadar hiçbir Shing’in sarı gözlerinin ya da dünyalılardan herhangi bir farkının olduğunu duymadım. Ama bir Shing ya da bir insan değilse, ne olabilir? Tam bin iki yüz yıldır diğer dünyalarda yaşayan hiçbir canlı bu dünyaya ayak basmadı. Ben de senin gibi düşünüyorum Kai, sırf merak ettiğimiz için aramızda kalmasını göze alabiliriz.”</p>

  <p>Böylece, konuklarının sağ kalmasına izin verdiler.</p>

  <p>Başlangıçta kendisine bakan gençlere biraz sorun çıkardı. Ama bol bol uyuyarak, uyanık olduğu zamanlarda yatarak ya da oturarak yavaş yavaş eski gücüne kavuşmaya başladı. Parth, soluk teni ve opal renkli gözleri nedeniyle ona Falk adını takmıştı; bu, Doğu Ormanı dilinde “sarı benizli” anlamına geliyordu.</p>

  <p>Falk’ın gelişinin üzerinden günler geçmişti. Bir sabah Parth, dokuduğu kumaşın desensiz bölümüne gelince, güneş enerjisiyle çalışan tezgâhını bahçede kendi kendine çalışmaya bıraktı ve Falk’ı kapattıkları tel örgüyle çevrili balkona tırmandı. Falk, ot şiltesinin üzerine oturmuş dikkatle gökyüzünü izliyordu; kızın girdiğini görmedi. Işıktan gözleri yaşarmıştı; eliyle gözyaşlarını sildi, sonra gözü eline takıldı, avucunun içini ve dışını uzun uzun inceledi. Kaşlarını çatarak, parmaklarını açtı ve kapattı. Tekrar başını yukarı kaldırdı, parlak güneş ışığına baktı ve açık elini yavaş yavaş güneşe doğru uzattı.</p>

  <p>“O güneştir, Falk.” dedi Parth, “güneş...”</p>

  <p>“Güneş.” diye yineledi Falk, gözlerini ondan ayıramıyordu, varlığının içindeki boşluk güneş ışığıyla ve adının tınısıyla dolmuştu.</p>

  <p>Böylece, eğitimi başlamış oldu.</p>

  <p class="p2">Parth, kilerden yukarıya çıktı ve eski mutfaktan geçerken, pencerenin önüne oturmuş, kirli camın arkasında yağan karı izleyen Falk’ı gördü. Falk on gece önce Rossa’ya saldırmıştı ve sakinleşmesi için onu bir odaya kilitlemek zorunda kalmışlardı. Odadan çıktığından beri suratı asıktı ve hiç konuşmuyordu. Yetişkin bir erkeğin yüzünde inatçı bir çocuğun küskün ifadesini görmek çok tuhaftı. “Ateşin yanına gel Falk.” dedi Parth, ama onu beklemeden yanından geçip gitti. Ateşin yandığı büyük odada bir süre onu bekledi ve gelmeyeceğini anlayınca, neşesini yerine getirecek bir şeyler aramaya başladı. Yapacak hiçbir şey yoktu; kar yağıyordu, çevresindeki bütün yüzler fazlasıyla tanıdıktı ve bütün kitaplar çok uzun süre önce olmuş ve gerçekliğini yitirmiş olaylardan söz ediyordu. Sessiz evi ve tarlaları çevreleyen ucu bucağı belirsiz sessiz orman sonsuza kadar tekdüze bir biçimde uzanıyordu. Birçok kış geçirdiği bu evden hiçbir zaman ayrılmayacaktı, çünkü ne gidebileceği bir yer ne de orada yapabileceği bir iş vardı.</p>

  <p>Boş masalardan birinin üzerinde Rayna’nın <i>tëanb</i>ı duruyordu. Bu <i>Hainish</i> kökenli, yassı ve tuşlu bir enstrümandı. Parth, Doğu Ormanı’nın step makamında bir şarkı çalmaya başladı, sonra enstrümanı yerel makama göre akort etti ve bir şarkı daha çaldı. <i>Tëanb</i> çalmayı iyi beceremezdi. Notaları yavaş yavaş şarkının sözlerini söyleyerek çıkarıyordu. Bir sonraki notayı çıkarmaya çalışırken, şarkının ritmini bozmamak için sözleri uzatıyordu.</p>

  <p class="p16"><i>Ağaçlarda esen rüzgârın sesinin ötesinde</i></p>

  <p><i>fırtınanın gölgelediği denizlerin ötesinde,</i></p>

  <p><i>güneşin aydınlattığı taş merdivenlerde</i></p>

  <p><i>Airek’in sarışın kızları duruyor...</i></p>

  <p>Melodiyi kaybetti, sonra tekrar buldu:</p>

  <p><i>.... duruyor,</i></p>

  <p><i>sessiz, boş elleriyle.</i></p>

  <p class="p16">Çok uzak bir dünyadan gelen, hiç kimsenin ne kadar eski olduğunu bile bilmediği bir efsane, sözleri ve müziğiyle yüzyıllardır insanoğlunun mirasının bir parçası olmuştu. Parth ateşin aydınlattığı büyük odada tek başına usul usul şarkı söylüyordu.</p>

  <p>Arkasında bir ses duydu, başını çevirip baktığında Falk’ın orada durduğunu gördü. O garip gözlerinden yaşlar akıyordu. “Parth, dur!” dedi.</p>

  <p>“Falk, ne oldu?”</p>

  <p>“Bu şarkı beni çok kötü etkiledi.” dedi; tutarsız ve savunmasız zihnini açıkça göz önüne seren yüzünü geriye çevirdi.</p>

  <p>Parth alaylı bir sesle, “İltifatın için teşekkür ederim.” dedi, ama duygulanmıştı ve şarkı söylemeyi bıraktı. Aynı gecenin ilerleyen saatlerinde Falk’ın <i>tëanb</i>ın durduğu masaya yanaştığını gördü. Elini ona doğru uzattı, ama Parth’ın elleri altında haykıran ve onun sesini müziğe dönüştüren o tatlı acımasız şeytanı salıvermekten korkarcasına alete dokunmaya cesaret edemedi.</p>

  <p class="p2">Parth, kuzeni Garra’ya “Benim çocuğum seninkinden daha çabuk öğreniyor, ama seninki daha çabuk büyüyor.” dedi.</p>

  <p>Mutfak bahçesinde oturan Garra, dere kenarında bir yaşındaki bebeğini omuzlarında taşıyan Falk’a baktı ve “Seninki yeterince büyük zaten.” dedi. Yazın başlamasıyla birlikte her yerde ağustos böceklerinin ve sivrisineklerin sesleri duyulmaya başlamıştı. Tezgâhında kumaşını dokuyan Parth’ın siyah saçları bukleler halinde yanağına dökülüyordu. Mekiğinin üzerinde, dans eden bir grup balıkçılın gümüş renkli iplikle dokunmuş, başı ve boynu görünüyordu. Daha on yedi yaşında olmasına rağmen kadınlar arasındaki en iyi dokumacı oydu. Elleri kış boyunca iplik yapımında kullanılan kimyasalların ve boyaların lekeleriyle kaplı olurdu. Yazın ise düş gücünün yarattığı desenleri güneş enerjisiyle çalışan tezgâhında dokurdu.</p>

  <p>Yanında duran annesi, “Küçük örümcek.” dedi, “şaka şakadır, ama erkek de erkektir.”</p>

  <p>“Metock ile birlikte Kathol’un evine gitmemi ve orada balıkçıl kilimimi bir kocayla takas etmemi istediğini biliyorum.” dedi Parth.</p>

  <p>“Ben böyle bir şey söylemedim, değil mi?” diye sordu annesi ve marul dizilerinin arasındaki yabani otları ayıklamaya koyuldu.</p>

  <p>Kedi gözleri ve tatlı gülümseyişiyle Falk, patikadan omuzunda bebekle, ışıktan gözleri kamaşmış biçimde ve yüzünde tatlı bir gülümsemeyle onlara doğru geldi. Bebeği çimenlerin üzerine bıraktı ve yetişkin bir insanın ifadesiyle, “Yukarısı çok sıcak, değil mi?” dedi. Sonra Parth’a döndü ve her zamanki ağırbaşlılığıyla ona, “Bu ormanın sonu var mı Parth?” diye sordu.</p>

  <p>“Olduğunu söylüyorlar. Haritaların hepsi farklı. Bildiğim kadarıyla bu yolun sonu denize çıkıyormuş; bununki de çayırlara.”</p>

  <p>“Çayırlar mı?”</p>

  <p>“Açık alanlar, çimenlik bölgeler. Bizim açıklığımıza benzerler, ama onlar dağlara kadar binlerce kilometre devam ederler.”</p>

  <p>Tüm çocuklarınki gibi masum bir acımasızlıkla, “Dağlar mı?” diye sordu.</p>

  <p>“Bütün bir yıl boyunca dorukları karla kaplı yüksek tepeler. Bunun gibi.” Parth mekiğini başa getirmek için durduğunda uzun, dolgun ve yanık tenli parmaklarını birleştirerek bir tepe yaptı.</p>

  <p>Falk’ın sarı gözleri bir anda parladı ve yüzünde ilgi dolu bir ifade belirdi. “Beyazın altında mavi, onun altında da çizgiler, uzak tepeler var.”</p>

  <p>Parth hiçbir şey söylemeden ona baktı. Bildiklerinin büyük bir kısmını Falk’a o öğretmişti, çünkü onu eğitebilen tek kişi oydu. Kendi deneyimlerinden yararlanarak onu yeniden yaratmıştı. Artık beyinleri aynı frekansta çalışmaya başlamıştı.</p>

  <p>“Görüyorum, onu görmüştüm. Onu anımsıyorum.” diye kekeledi adam.</p>

  <p>“Bu bir çağrışım mı Falk?”</p>

  <p>“Hayır. Onu bir kitapta görmedim. Bu, benim beynimde kazılı. Çok iyi anımsıyorum. Onu bazen düşümde de görüyordum, ama adını bilmiyordum; demek ki dağmış.”</p>

  <p>“Resmini çizebilir misin?”</p>

  <p>Yanına çömelerek tozların üzerinde aceleyle biçimsiz bir koni, onun altına da dağ eteklerini simgeleyen iki çizgi çizdi. Garra resme doğru eğildi ve sordu: “Üzeri beyaz karla mı kaplı?”</p>

  <p>“Evet. Bunu bir şeyin arkasından görüyordum, geniş bir pencere olabilir. Geniş ve yüksek...” Endişeli bir sesle Parth’a sordu. “Sen hiç böyle bir şey görmüş müydün Parth?”</p>

  <p>“Hayır.” dedi kız, “bu evdeki hiç kimse yüksek dağlar görmemiştir. Bildiğim kadarıyla İç Irmağın bu tarafında dağ yoktur. Buradan uzakta olmalı, çok uzakta.” Konuşurken ürperdiği açıkça görülebiliyordu.</p>

  <p class="p2">Düşlerin arasında bir hızar sesi, sivri uçlu bir şeyin belli belirsiz vızıldaması duyuldu. Falk kalktı ve Parth’ın yanına oturdu. Her ikisi de kuzeye, bu garip sesin bir duyulup bir kaybolduğu yöne bakıyordu. Ağaçların karanlığının arkasından güneşin ilk ışınları gökyüzünü aydınlatmaya başlamıştı.</p>

  <p>Ses tamamen kayboldu; ormanın derin sessizliği içinde birkaç kuş sonbaharın şafak korosuna katıldı. Doğudaki ışık güçlendi. Falk ve Parth birbirlerinin kolları arasında huzur ve sıcaklık içinde yattılar. Yarı uyanık Falk, tekrar uykuya daldı. Kız onu öpüp günlük işlerinin başına dönmek için kalktığında, “Hemen gitme,” dedi, “küçük şahin, küçüğüm...” Ama kız güldü ve kalkıp gitti. İçinde bulunduğu huzur ve mutluluğun derin tembelliğinden kurtulamayan Falk, bir süre daha kestirdi.</p>

  <p>Güneş pırıl pırıl parlıyor ve gözünün içine giriyordu. Yatağında döndü, sonra esneyerek oturdu ve uyku katının arkasında yükselen büyük meşe ağacının koyu kızıl yapraklarına baktı. Parth gittikten sonra yeniden uykuya dalmasıyla birlikte cinselliğinin uyandığının farkına varmıştı. Ama Cetian rakam teorisini düşünmeye başlayınca bu duygu da kayboldu. Bu, Falk’ı çok güldürdü; serin ve aydınlık kasım sabahı onu tamamen uyandırmıştı. Gömleğini ve şortunu giydi. Parth koyu renkli yumuşak kumaşları dokumuş, Ceylangöz de onları Falk’ın bedenine göre kesmiş ve dikmişti; balkonun ahşap parmaklıklarına dayanarak açıklığın ötesindeki kahverengi, kızıl ve sarı ağaçlara bakmaya başladı.</p>

  <p>Tıpkı bu topraklarda yaşayan ilk insanların, karanlık ormanın ardındaki güneşin doğuşunu görebilmek için dayanıksız, sivri çatılı evlerinden çıktıkları günlerdeki gibi serin, durgun ve güzel bir sabahtı. Sabahlar her zaman aynıdır ve sonbaharda her zaman sonbahardır. Ama yıllar geçtikçe insanlar kalabalıklaşır. Bu topraklar üzerinde birinci kuşak yaşamış, daha sonra ikincisi, yani işgalciler gelmiş, ama her ikisinin de izleri silinmişti. Kazananlar ve kaybedenler, milyonlarca yaşam, geçmiş zamanın ufuklarında belirsiz bir noktaya doğru çekilmişti. Yıldızlar kazanılmış ve kaybedilmişti. Ama yıllar geçip gitmişti. İnsanoğlunun kendi tarihini yaratıp sürdürebilmesi için tamamen harap ettiği o eski zamanların ormanı yeniden büyümüştü. Bir gezegenin karanlık ve uçsuz bucaksız geçmişinde bile bir ormanın yaratılması zaman ister ve her gezegen bunu başaramaz; güneşin ilk serin ışıklarının gölgede birbirine karışması ve rüzgârın etkisiyle birbirinin içine giren sayısız dalların karmaşası, çok ender rastlanan bir olaydır.</p>

  <p>Falk bunun tadını çıkarmayı biliyordu ve bunu diğerlerinden daha iyi başarıyordu; çünkü onun için bu sabahtan önce yalnızca birkaç sabah daha vardı; kendisiyle o karanlığın arasında anımsayabildiği günler çok azdı. Meşe ağacının dallarının arasındaki bir ağustos böceğinin çıkardığı sesleri dinledi. Sonra gerindi, başını kaşıdı ve evdekilerin çalışmalarına katılmak üzere onların yanına gitti.</p>

  <p>Zove’nin evi kule gibi yükselen, biçimsiz, taş ve ağaçtan yapılmış, dağ evi, şato ve çiftlik evi karışımı bir yapıydı. Bazı bölümleri bir asırdan bile daha eskiydi. Oldukça ilkel bir görüntüsü vardı: karanlık merdivenler, taştan yapılmış ateş yerleri ve kilerler, tuğla ya da ahşap döşeli çıplak zeminler. Ama içinde yarım kalmış hiçbir şey yoktu. Yangına ve kötü hava koşullarına karşı mükemmel bir izolasyon yapılmıştı. Bütün işlerde son derece geliştirilmiş aletler ve makineler kullanılıyordu. İnsanın gözünü okşayan sarımtırak füzyon ışıkları; müzik, sözcük ve görüntü kütüphaneleri; ev temizliğinde, yemek pişirmede, bulaşık ve çamaşır yıkamada ve çiftlik işlerinde kullanılan çeşitli otomatik makineler; doğu kanadında duran daha gelişmiş birtakım aletler. Bunların hepsi evin bir parçasıydı; bir kısmı orada, diğerleri de orman evlerinde yapılmış ve evin çeşitli yerlerine yerleştirilmişti. Makineler büyük, ama basitti, onarımları kolaydı; ama bunların güç kaynaklarının ardındaki bilgi çok üstün ve ulaşılmazdı.</p>

  <p>Bütün bunlara karşın, eksikliği açıkça hissedilen bir teknolojik alet vardı. Kütüphanedeki gelişmiş elektronik araçlar sayesinde çocuklar bir odadan diğerine birbirleriyle haberleşebiliyorlardı. Ama açıklığın bu tarafından uzak yerlerle iletişim kurmalarını sağlayabilecek televizyon, telefon, radyo, telgraf vericisi ya da alıcısı gibi araçları yoktu. Doğu kanadında birkaç tane el yapımı kayak vardı, ama bunlar da artık çocukların oyuncağı olmuştu. Ormanda ve o ilkel patikalarda bunları kullanmak çok zordu. Ziyaret ya da alışveriş için diğer evlere yürüyerek gidiyor, eğer gidecekleri yer çok uzaksa ata binmeyi tercih ediyorlardı.</p>

  <p>Evin ve çiftliğin işleri hafifti, hiç kimsenin üzerinde ağır bir yük yoktu. En büyük konforları sıcaklık ve temizlikti. Yemekler sağlıklı, ama tekdüzeydi. Evdeki yaşantıda komün hayatının ve çevreden tecrit edilmenin getirdiği bir tekdireklik ve sadelik hissediliyordu. Burada kırk dört insan yaşıyordu. En yakın ev olan Kathol’un evi, yaklaşık otuz kilometre güneydeydi. Açıklığın çevresinde bilinmeyen, keşfedilmemiş, tekdüze orman, kilometrelerce devam ediyordu. Onun üzerinde de gökyüzü vardı. Burada ilk çağlarda olduğu gibi insan olmayanların bir yerlere kapatılması ya da insanların yaşantılarının kısıtlanması diye bir şey yoktu. Karmaşık bir uygarlığa ait kalıntıları burada bir avuç insan arasında korumak son derece zor bir işti, ama onlar bu görevi severek üstlenmişlerdi; çünkü bildikleri tek yaşam tarzı buydu. Falk her şeyi evin çocuklarından daha farklı görüyordu; çünkü o uçsuz bucaksız, insanlık dışı, vahşi bir yerden geldiğinin bilincindeydi. Kendini aylak aylak dolaşan kötü niyetli ve yalnız bir hayvana benzetiyordu. Zove’nin evinde öğrendiklerinin hepsi karanlığın büyük tarlalarının içinde yanan küçük bir mum ışığı gibiydi.</p>

  <p>Kahvaltıda –ekmek ve keçi sütünden yapılmış peynir yiyorlar ve kahverengi bira içiyorlardı– Metock o gün onu geyik izi sürmeye çağırdı. Bu, Falk’ın çok hoşuna gitti. Büyük kardeş çok yetenekli bir avcıydı ve o da bu işte her gün biraz daha ustalaşmaya başlamıştı. Onların tek ortak noktası avcılıktı. Zove, “Bugün Kai’yi al oğlum. Falk’la biraz konuşmak istiyorum.” dedi.</p>

  <p>Evde yaşayan herkesin bir işliği ve soğuk havalarda uyuyabileceği bir odası vardı. Zove’nin odası küçük, yüksek tavanlı ve aydınlıktı. Pencereleri batıya, kuzeye ve doğuya bakıyordu. Gözlerini biçilmiş ve nadasa bırakılmış tarlaların ötesindeki ormana diken Zove, “Parth seni ilk orada görmüştü.” dedi. “Sanırım şu kayın ağacının yanındaydın. Üzerinden beş buçuk yıl geçti. Bu, çok uzun bir zaman! Artık konuşma vaktimiz geldi değil mi?”</p>

  <p>“Sanırım geldi efendim.” dedi Falk, çekingen bir sesle.</p>

  <p>“Bu konuda kesin bir şey söylemek biraz zor, ama buraya ilk geldiğinde yaklaşık yirmi beş yaşındaydın. O yirmi beş yıldan geriye ne kaldı?”</p>

  <p>Falk sol elini hafifçe havaya kaldırdı ve “Bir yüzük.” dedi.</p>

  <p>“Ve bir dağın anısı.”</p>

  <p>“Bir anının anısı.” dedi ve omuzlarını silkti. “Size daha önce de söylediğim gibi, zaman zaman zihnimde bir ses duyuyorum, bir devinim ya da bir uzaklık hissediyorum. Bunlar burada sizinle birlikte yaşadığım günlerin anıları değil. Ama bir bütün oluşturmuyorlar, hiçbir anlamları yok.”</p>

  <p>Zove pencerenin önündeki yatağın üzerine oturdu ve Falk’a da aynı şeyi yapmasını işaret etti. “Geldiğinde gelişimini tamamlamıştın. Motor sinir sistemin fazlaca bir zarar görmemişti. Oldukça kötü bir durumda olmana rağmen şaşırtıcı bir hızla öğrendin. Eski günlerde insan genetiğini kontrol altına alan ve çok sayıda insanı sömürgeciler olarak ortadan kaldıran Shing’in, yumuşak başlılığımız ve aptallığımızdan dolayı bizi seçerek ayırıp ayırmadığını ve senin de bir yolunu bulup kaçan, değişime uğramış bir ırktan gelen biri olup olmadığını merak ediyorum. Ama sen her kimsen, çok zeki bir adammışsın... Şimdi de öylesin. Esrarengiz geçmişin hakkında neler düşündüğünü öğrenmek istiyorum.”</p>

  <p>Falk bir süre sessiz kaldı. Kısa boylu, zayıf, ama sağlam yapılı bir adamdı; hayat dolu ve anlamlı yüzü, tıpkı bir çocuğunki gibi bütün duygularını yansıtırdı. Şimdi de yüzünde sıkıntılı ve endişeli bir ifade belirmişti. Sonunda düşüncelerini toparladı ve “Geçen yaz Rayna ile birlikte çalışırken, bana insanların genetik yapılarıyla benimki arasında ne gibi farklılıklar olduğunu göstermişti.” dedi. “Bir helezonun kıvrımları... ya da ‘wei’ ile ‘o’ arasındaki gibi, önemsiz bir fark bu.” Falk’ın büyük bir hayranlık duyduğu Canon’dan örnek vermesi, Zove’nin çok hoşuna gitmişti; gülümseyerek ona baktı, ama genç adam gülümsemiyordu. “Hiç kuşkum yok ki ben, bir insan değilim. Bir hilkat garibesi, kasıtlı olarak ya da kazara yaratılmış veya değişime uğramış bir yaratık, hatta bir uzaylı bile olabilirim. Ama bana öyle geliyor ki ben bilim adamları tarafından bir kenara atılan, başarısız bir deney ürünüyüm... Bunu hiçbirimiz bilemeyiz. Ama ben kendimi başka bir dünyadan gelen bir uzaylı olarak düşünmeyi tercih ediyorum. Çünkü evrende kendi türümdeki tek canlı olmadığımı düşünmek beni rahatlatıyor.”</p>

  <p>“Diğer gezegenlerde hayat olduğundan nasıl bu kadar emin olabiliyorsun?”</p>

  <p>Falk şaşkın bir halde başını kaldırdı, bir çocuğun saflığı ve yetişkin bir erkeğin mantığıyla yanıt verdi: “Birliğin diğer dünyalarının yok edildiğini düşünmemiz için bir neden var mı?”</p>

  <p>“Onların var olduğunu düşünmemiz için bir neden var mı?”</p>

  <p>“Bunu bana siz öğrettiniz, kitaplar ve tarih öğretti.”</p>

  <p>“Onlara inanıyor musun? Sana söylediğimiz her şeye inanıyor musun?”</p>

  <p>“Başka neye inanabilirim ki?” Yüzü kıpkırmızı olmuştu. “Bana yalan söylemeniz için hiçbir neden yok.”</p>

  <p>“Sana gece gündüz her konuda yalan söylememiz için çok iyi iki neden var. Birincisi, biz Shing’iz. İkincisi de, senin onlara hizmet ettiğini düşünüyoruz.”</p>

  <p>Bir sessizlik oldu. Falk yere bakarak, “Eğer onlara hizmet ediyorsam, bunu hiçbir zaman öğrenemeyebilirim.” dedi.</p>

  <p>“Olabilir.” dedi reis, “bu olasılığı göz önünde bulundurmalısın, Falk. Metock senin programlanmış bir beyne sahip olduğuna inanıyordu. Buna rağmen sana hiçbir zaman yalan söylemedi. Bildiğim kadarıyla sana hiçbirimiz yalan söylemedik. Bin yıl önce Irmak Ozanı şöyle demiş: ‘İnsanoğlu gerçeğin içinde yatar...’” Zove bu sözcükleri söylev verir gibi, ağzında yuvarlaya yuvarlaya söylemişti. Bir kahkaha attı: “Bütün ozanlar gibi o da sivri dilliymiş.” dedi. “Biz sana bildiğimiz gerçekleri ve olayları anlattık Falk. Ama tahminlerin, efsanelerin hepsinden ve gerçeklerden önce gelen özden söz etmedik.”</p>

  <p>“Bana bunları nasıl öğretebilirsiniz?”</p>

  <p>“Öğretemeyiz. Sen dünyayı başka bir yerde öğrenmişsin, belki de başka bir gezegende. Senin yeniden bir erkek olmana yardım edebiliriz, ama sana gerçek bir çocukluk veremeyiz. Bu, yalnızca bir kez yaşanır...”</p>

  <p>“Zaten sizin aranızda kendimi bir çocuk gibi hissediyorum.” dedi Falk, hüzünlü bir sesle.</p>

  <p>“Sen bir çocuk değil, deneyimsiz bir erkeksin. İçinde bir çocuk var olmadığı için sen yarım bir insansın Falk; köklerinden, kaynağından ayrılmışsın. Buranın kendi evin olduğunu söyleyebilir misin?”</p>

  <p>“Hayır” diye karşılık verdi Falk, ürkekçe. Sonra “Ama burada çok mutluyum.” dedi.</p>

  <p>Reis kısa bir duraksamadan sonra sorularını sormaya devam etti. “Burada iyi bir yaşam sürdüğümüze ve bizden sonra gelecek nesillere iyi örnek olduğumuza inanıyor musun?”</p>

  <p>“Evet.”</p>

  <p>“Sana bir şey daha soracağım. Bizim düşmanımız kim?”</p>

  <p>“Shingler.”</p>

  <p>“Neden?”</p>

  <p>“Bütün Dünyalar Birliği’ni bozdular, insanların ellerinden özgürlüklerini ve seçim yapma olanaklarını aldılar; yarattıkları tüm eserleri ve kayıtları imha ettiler ve ırkın evrimini durdurdular. Onların hepsi yalancı ve zorba.”</p>

  <p>“Ama burada iyi bir yaşam sürdürmemize engel olamıyorlar.”</p>

  <p>“Biz burada saklanıyoruz, herkesten ayrı yaşıyoruz, bu yüzden bize dokunmuyorlar. Eğer o büyük araçlardan birini yapmaya kalkışsaydık, gruplaşarak kentler ya da uluslar kursaydık ve hep birlikte büyük işler yapsaydık, o zaman Shingler aramıza girer, yarattığımız tüm eserleri yok eder ve bizi ayırırlardı. Ben yalnızca bana anlattığınız ve inandığım şeyleri söylüyorum Reis.”</p>

  <p>“Biliyorum, kim bilir belki de sen gerçeğin ardında... o efsaneyi, tahmini, umudu sezinlemiş olabilirsin.”</p>

  <p>Falk yanıt vermedi.</p>

  <p>“Biz Shingler’den kaçıyoruz. Ama bunun yanı sıra kendi geçmişimizden de kaçıyoruz. Ne demek istediğimi anlayabiliyor musun Falk? Evlerin içinde iyi bir yaşantımız var, hem de oldukça iyi. Ama bizi korku yönetiyor. Bir zamanlar gemiler içinde bir yıldızdan diğerine giderdik, ama şimdi evimizin yüz kilometre ötesine gitmeye bile cesaret edemiyoruz. İyi kötü bir şeyler biliyoruz, ama bilgiyi kullanamıyoruz. Oysa biz eskiden bilgiyi, tıpkı geceyle kaos arasında bir halı dokur gibi hayatı dokumak için kullanırdık. Biz hayata yeni bir boyut getirdik. İnsanlığa büyük bir katkıda bulunduk.”</p>

  <p>Bir süre sonra hiç konuşmadan oturdular; sonra Zove, kasım ayının parlak gökyüzüne bakarak konuşmasını sürdürdü: “Diğer dünyaları, onların üzerinde yaşayan çeşitli insan ve hayvanları, kurdukları kentleri, şarkılarını ve törelerini düşün. Bunların hepsi yitirildi, biz yitirdik; tıpkı senin çocukluğunu yitirmen gibi. Birlik Çağı’na ait gerçeklerle ilgili neler biliyoruz? Birkaç dünyanın ve kahramanın adını ve doğru dürüst bir tarih çıkarmamıza bile yetmeyen bilgi kırıntılarını. Shing yasası öldürmeyi yasaklıyor, ama onlar bilgiyi öldürdüler, kitapları yaktılar, daha da kötüsü, geride kalanları da değiştirdiler. Her zamanki gibi yine yalanın kılıfına büründüler. Birlik Çağı ile ilgili hiçbir bilgiden kesin olarak emin değiliz; kim bilir belgelerin kaç tanesi değiştirilmiştir? Shing’in bizim düşmanımız olduğunu hiçbir zaman unutmamalısın. Bir insan, ömrü boyunca onlardan hiçbirini görmeden yaşayabilir, ama onların varlığını hisseder, hava taşıtlarından birinin uzaklardan geçtiğini duyar.”</p>

  <p>“Ormanda yaşamamıza izin veriyorlar. Bundan kesin olarak emin değiliz, ama belki de dünyanın her yerinde bizim gibi bir arada yaşayan küçük topluluklar vardır. Burada, bu cehalet dünyasının içinde kaldığımız ve üzerimizden geçerlerken başımızı eğdiğimiz sürece hiçbir sorun yok. Ama bize güvenmiyorlar. Üzerinden bin iki yüz yıl geçmesine rağmen bize güvenmiyorlar. Çünkü onlar güvenin ve doğrunun ne demek olduğunu bilmezler. Yaptıkları hiçbir anlaşmaya bağlı kalmazlar, verdikleri her sözden dönerler, ömürleri yalan söyleyerek ve başkalarını aldatarak geçer. Birliğin düşüşüne ait kayıtlardan öğrendiğimize göre bilinçaltlarında bile yalan söyleyebiliyorlarmış. Birliğin bütün ırklarını bozguna uğratan ve bizim Shingler’e boyun eğmemize neden olan, bu yalandı. Bunu sakın unutma Falk, düşmanın sana söylediği hiçbir gerçeğe inanmamalısın.”</p>

  <p>“Düşmanla karşılaşsam bile bunu unutmayacağım Reis.”</p>

  <p>“Sen onlara gitmediğin sürece karşılaşmazsın.”</p>

  <p>Falk’ın yüzündeki gerginlik kaybolmuştu; sakin sakin ona bakıyordu. Sonunda beklediği an gelmişti. “Evden gitmemi mi istiyorsunuz?” diye sordu.</p>

  <p>“Bunu sen de düşünüyorsun değil mi?” diye sordu Zove.</p>

  <p>“Evet, düşünüyorum. Ama gidebileceğim hiçbir yer yok. Ben burada kalmak istiyorum. Parth ve ben...”</p>

  <p>Zove bir an duraksadı, sonra sert, ama kibar bir sesle, “Parth’la aranızda doğan aşka, senin coşkuna ve sadakatine büyük bir saygı duyuyorum.” dedi. “Ama sen buraya bir rastlantı sonucu geldin Falk, gitmen gereken başka bir yer daha var. İlk geldiğin günden beri buradaki varlığın hepimizi çok mutlu etti. Kızımla aranızda doğan yakınlığa bir diyeceğim yok, ama sizin bir çocuğunuz olamaz. Senin buraya gelişinin arkasında çok büyük bir sır olduğuna inanıyorum ve bunu göz ardı edemem; yoluna devam etmek zorundasın, yapman gereken çok önemli işler var...”</p>

  <p>“Ne işi? Bunu kimden öğrenebilirim?”</p>

  <p>“Bizden uzak tutulan ve senden çalınan bir şey, Shingler’in elinde olan bir şey. Bundan kesinlikle emin olabilirsin.”</p>

  <p>Zove’nin sesinde Falk’ın o güne kadar duymadığı bir burukluk vardı.</p>

  <p>“Şimdiye kadar bana gerçeği söylemeyenler ben sorduğumda söyleyecekler mi? Onu bulduğumda onun aradığım şey olup olmadığından nasıl emin olabileceğim?”</p>

  <p>Zove bir süre sustu, ondan sonra her zamanki rahat ve otoriter sesiyle, “Senin içinde insanoğlu için bir umut yattığına inanıyorum oğlum.” dedi. “Bu inancımdan vazgeçmek istemiyorum. Kendi gerçeğini ancak kendin bulabilirsin; eğer sen yolunun burada sona erdiğini düşünüyorsan, belki de gerçek budur.”</p>

  <p>“Eğer gidersem Parth’ın da benimle gelmesine izin verir misiniz?”</p>

  <p>“Hayır oğlum.”</p>

  <p>Bahçede bir çocuk şarkı söylüyordu, Garra’nın dört yaşındaki kızı patikanın üzerinde taklalar atıyor, tiz sesiyle tatlı, ama anlamsız bir şarkı söylüyordu. Gökyüzünde “V” biçimindeki yabani kaz sürüleri akın akın güneye doğru kanat çırpıyordu.</p>

  <p>“Metock ve Thurro ile birlikte Thurro’nun gelinini almaya gideceğiz.” dedi Falk. “Hava daha fazla soğumadan yola çıkmayı düşünüyoruz. Hep birlikte Ransifel evine gideriz, ben oradan yoluma devam ederim.”</p>

  <p>“Kışın mı gideceksin?”</p>

  <p>“Eminim ki Ransifel’in batısında evler vardır, gerekirse oralara sığınabilirim.”</p>

  <p>Batıya gidiş nedenini ne o söyledi ne de Zove bu konuda bir şey sordu.</p>

  <p>“Olabilir; bilmiyorum. Onların yabancılara bizim kadar konuksever davranacaklarından emin değilim. Eğer gidersen yalnız olacaksın, yalnız olmak zorundasın. Yeryüzünde bu evin dışında senin için güvenli hiçbir yer yok.”</p>

  <p>Her zamanki gibi yine açıksözlüydü ve gerçeği söylemenin bedelini acı çekerek ödüyordu. Falk onu rahatlatmak için, “Biliyorum Reis,” dedi, “beni endişelendiren kendi güvenliğim değil.”</p>

  <p>“Şimdi sana senin hakkındaki gerçek düşüncelerimi söyleyeceğim. Bana kalırsa sen bu dünyada doğmamışsın, buraya kayıp bir dünyadan gelmişsin. Sen bize gelmişsin. Eğer gidersen ne kadar yalnız olduğunu düşünerek senin için çok üzüleceğim ve endişeleneceğim. Ama hiçbir zaman ümidimi yitirmeyeceğim! Eğer insanlara söyleyecek bir şeyin varsa, eninde sonunda bunu anımsayacaksın. Bir ümit, bir işaret olmalı; sonsuza kadar böyle yaşayamayız.”</p>

  <p>Falk sarı gözleriyle Zove’ye bakarak, “Belki de benim ırkım hiçbir zaman insanoğlunun dostu olmadı.” dedi. “Buraya neden geldiğimi hiçbirimiz bilmiyoruz.”</p>

  <p>“Bunu bilen birilerini bulacaksın ve yapman gereken neyse onu yapacaksın. Eğer sen düşmana hizmet ediyorsan bu, bizim de onlara hizmet ettiğimiz anlamına gelir; her şeyimizi yitirdik, yitirecek başka bir şeyimiz kalmadı. Ama bizim yitirdiğimiz bir şey sende olabilir; bir alınyazısı; onu izleyerek hepimize umut getirebilirsin...”</p>
</body>
</html>