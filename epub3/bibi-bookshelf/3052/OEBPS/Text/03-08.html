<html xmlns="http://www.w3.org/1999/xhtml">
<head>
  <title>03-08.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x03-08.html" xml:lang="tr-TR">
    <div class="Basic-Text-Frame">
      <p class="x1--Ba-l-k" id="toc_marker-59">NETİCE</p>

      <p class="a--Paragraf">Hadis ve tabakat kitaplarının taranması neticesinde Efendimiz <span class="x1---c-c-----s-a-s-----a-s-----r-a-----r-anh--" xml:lang="tr-TR">(sallallahu aleyhi ve sellem)</span> ’in hayatına dair tespit ettiğimiz bazı tabloları okuyucunun nazarına arz etmeye çalıştık. Bazı yerlerin daha iyi anlaşılması ve bazı yerlerin de yanlış anlaşılmaması için yer yer kısa değerlendirmelerde bulunarak, günümüzde bunlardan çıkarmamız gereken bazı derslere işaret ettik.</p>

      <p class="a--Paragraf">Çalışmamızdan çıkarılabilecek sonuçlardan birisinin şu olduğu kanaatindeyiz: Efendimiz’in hayatının iyi tahlil edilmesi ve yaşanması durumunda Rabbimizle, O’nun yaratıp istifademize sunduğu varlıkla ve kendimizle ilişkilerimiz daha seviyeli, daha verimli ve daha hatasız olacaktır. Zira vahyin aydınlık ikliminde fetanet-i uzmasıyla yol yürüyen Efendimiz, hem asrının hem de kıyamete kadar gelecek nesillerin pusulalığını yapmıştır. Aslında bu durum, O’nun son ilahî mesajın taşıyıcısı ve uygulayıcısı olmasının tabii bir neticesidir ve bu mesajın evrenselliğinin de gereğidir.</p>

      <p class="a--Paragraf">Değişik günlerde cereyan eden olayların bir araya getirilmiş olmasından ötürü tam bir bütünlük gerçekleşmiş olmamakla birlikte, konuyu bir günle sınırlamaktan elde edilen netice şudur: Efendimiz, zaman fukaralığından dem vuran günümüz insanına dudak ısırtacak şekilde zamanı verimli kullanmış ve yirmi üç sene gibi kısa bir risalet döneminde, çok sayıda insanın çok uzun zamanlar harcayarak yapamayacakları işler başarmıştır. Elleriyle yaptıkları putlara tapan, kız çocuklarını diri diri gömen, Ficar harpleri gibi bitmez tükenmez savaşlara tutuşan, su yerine içki kullanan, günümüz tefecilerine taş çıkartacak kadar yolsuzluk ve faizde ileri giden bir toplumdan, âlemlere muallim, her güzellikte rehber, karıncaya basmayacak kadar merhametli bir topluluk çıkarmak kolay olmasa gerek! İşte bu işlerin faili aynı zamanda,</p>

      <p class="a--Paragraf">– arkasından bütün toplumun kanlı gözyaşları döktüğü bir lider,</p>

      <p class="a--Paragraf">– her ferdine mutluluk ve huzur veren bir aile reisi,</p>

      <p class="a--Paragraf">– eşi bulunmaz bir arkadaş,</p>

      <p class="a--Paragraf">– toplumun her kesimine eşit ve hepsiyle yakından ilgilenen bir rehber,</p>

      <p class="a--Paragraf">– altında bir defa gölgelendiği ağacı bile hep hayırla yâd eden bir vefa âbidesi,</p>

      <p class="a--Paragraf">– en kaba davranışları dahi sinesinde eriten bir muallim,</p>

      <p class="a--Paragraf">– Rabbine, herkesten farklı ve fazlalık olarak sabahlara kadar ibadet eden bir âbid vs. idi.</p>

      <p class="a--Paragraf">Öyle ise bize düşen, O’nu daha yakından tanımak, açtığı aydınlık yolda yürümek ve bir tek ferdi dışarıda bırakmayacak şekilde bütün insanlığa getirmiş olduğu güzellikleri ulaştırmaktır.</p>

      <p class="a--Paragraf">Kendisine, O’ndan önce geçen enbiyaya, ehl-i beytine, ashabına ve kıyamete kadar onlara ihsanla uyanlara/uyacaklara salât ve selâm olsun.</p>

      <p class="b--Paragraf">_______________</p>
    </div>
  </div>
</body>
</html>