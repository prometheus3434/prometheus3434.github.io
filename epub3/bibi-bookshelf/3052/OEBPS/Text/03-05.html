<html xmlns="http://www.w3.org/1999/xhtml">
<head>
  <title>03-05.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x03-05.html" xml:lang="tr-TR">
    <div class="Basic-Text-Frame">
      <p class="x1--Ba-l-k" id="toc_marker-25">EFENDİMİZ’İN AİLESİYLE BİR GÜNÜ</p>

      <p class="a--Paragraf-7">Peygamber Efendimiz <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> bir beşer olması hasebiyle aile kurmuş, evlenmiş, çocuk sahibi olmuş ve bu yolla birçok akrabaları olmuştur. Her insan gibi aile ortamında acı-tatlı birçok olay yaşamış ve bunları aile fertleriyle paylaşmıştır. Ancak hemen işaret etmek gerekir ki, mübarek hayatının diğer alanlarında olduğu gibi, aile hayatı ile de insanlığa örnek olmuş ve eş, baba, kayınpeder, damat, kayınbirader, süt evlat, yeğen vs. nasıl olunur; akrabalara nasıl muamele edilir, bu ortamda oluşan problemlere nasıl çözüm bulunur, sıla-i rahim nasıldır ve benzeri konularda insanlığa rehberlik etmiştir. Ailenin diğer fertleri de; hem eş, baba ve akraba olarak Efendimiz’le ilişkilerinde, hem de evlat, anne, kuma ve akraba olarak birbirleriyle ilişkilerinde, aile mutluluğu ve bu ortamda meydana gelebilecek problemlerin çözümü adına insanlığa eşsiz ölçüler ve metotlar sunmuşlardır.</p>

      <p class="a--Paragraf-7">Efendimiz’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> gündelik aile hayatını öğrenmekle örnek bir hayattan haberdar olur; art niyetli kişilerin ortaya attığı kafa karıştırıcı bazı sorulara cevap bulur ve böylece farkına varmadan –Allah korusun– bizi iman konusunda bile sıkıntıya sokacak yanlış düşüncelerden (Efendimiz’in çok evliliği gibi) korunmuş oluruz.</p>

      <p class="a--Paragraf-7">Günümüzde iş yoğunluğu, zaman darlığı, eşlerin ikisinin de çalışması vb. sebeplerle, ailede eşlerin birbirlerini ihmal ettikleri; bu arada en çok ihmale uğrayanların da çocuklar ve akrabalar olduğu gözden kaçmaması gereken bir husustur. Kendilerini hak ve hakikati anlatmaya adayan mütedeyyin insanların ailelerinde de aynı huzursuzlukların yaşandığı gözlenmektedir. Oysa bundan sonraki sayfalarda misallerini göreceğimiz gibi, Efendimiz onca iş ve ibadetleri arasında ve birden fazla hanımı olmasına rağmen, aile fertlerini hiç ihmal etmemiş; eğlenme dahil onların her türlü ihtiyaçlarını karşılamış ve onlara özel vakitler ayırarak yakın ilgi göstermiştir. Eşlerin birbirlerinin dünyasına girmeleri; özellikler erkeğin kadının dünyasına girmesi, aile saadeti adına ciddi bir öneme sahip olduğu gibi, eşlerin birbirleri üzerindeki haklarından biridir de… Sabahtan başlayarak gecenin bir vaktine kadar işleriyle meşgul olan erkeğin eve döndükten sonra da, hangi amaçla olursa olsun, televizyon veya bilgisayar/internet başına oturması ciddi bir hak ihlâli sayılmalıdır. Çalışan, koşturan kadınların da, kadına fıtraten ve dinen görev olarak tevdi edilen bazı işlerini aksatmaları erkek adına bir hak ihlalidir. Beraber bir sıcak çorba içmekten, kadının bakım ve süslenmesine vakit ayırmasına; çocuklara şefkat pınarlarını akıtmaktan, gündelik sıkıntıları paylaşmaya; sıcak-samimi bir sohbetten, şakalaşmaya varıncaya kadar aile saadetini ve dinî-insanî ihtiyaçları ilgilendiren dikkat edilmesi gerekn pek çok nokta bulunmaktadır. Efendimiz’in hayatından verdiğimiz her tablodan sonra geniş değerlendirmeye gitmedik; ancak yukarıdaki mülahazaların unutulmaması gerekir.</p>

      <p class="a--Paragraf-7">Bu düşüncelerden yola çıkarak, o kutsî ailede gündelik hayatın akışı içerisinde yaşanmış bazı tablolar vermek istiyoruz. Öncelikle bu ailenin bazı karakteristik özelliklerinden söz etmek istiyoruz.</p>

      <p class="x2--Ba-l-k-6" id="toc_marker-26">Efendimiz’in Aile Ortamı ve Bu Ortamın Bazı Özellikleri</p>

      <p class="a--Paragraf-7">Bilindiği gibi Hz. Peygamber <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> daha dünyaya gelmeden önce, yaklaşık 25 yaşında olan babasını kaybetti. Dünyayı teşrif ettikten sonra iki yıl kadar sütannesi Hz. Halime’nin yanında kaldı. Altı yaşlarında iken dayılarını ziyaret etmek için annesiyle gittiği Medine dönüşü, Ebvâ denilen yerde annesi Hz. Âmine de hayata gözlerini yumdu. Küçük bir çocuk olmasına rağmen büyük bir insandan daha çok kendisine değer veren dedesi Abdulmuttalib’i de 8 yaşında kaybedince amcası ve Hz. Ali’nin babası olan Ebû Tâlib’in himayesine girdi. Yirmi beş yaşına girdiğinde kendisinden 15 yaş büyük ve iki defa evlenip dul kalan Hz. Hatice Validemiz’le evlendi. Bu evlilik, Hz. Hatice Validemiz’in vefatına kadar yaklaşık 23 yıl sürüdü ve Hz. İbrahim hariç diğer çocukları bu evlilikten dünyaya geldi.</p>

      <p class="a--Paragraf-7">Efendimiz <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span>, 50 yaşlarında iken müşriklerin baskısının zirveye çıktığı ve üç yıl süren ağır boykot yıllarının yeni kalktığı bir dönemde esbap açısından koruyucusu olan amcası Ebû Tâlib ve en büyük dayanağı olan eşi Hz. Hatice Validemiz’i üç gün gibi kısa aralıklarla kaybetti. Âdeta beşerî vasıtalar açısından tamamiyle korumasız kalmıştı.</p>

      <p class="a--Paragraf-7">Bu olaylardan sonra Allah’ın izni ile hicrete karar verdi ve amcasının maddi durumu iyi olmadığı için beş yaşından beri evinde baktığı müstakbel damadı Hz. Ali’yi yatağına yatırarak Hz. Ebû Bekir ile Mekke’den ayrılarak Medine’ye göç etti. Bir süre, şu anda bizim misafirimiz olarak İstanbul Eyüp’te medfun bulunan Ebû Eyyüb el-Ensarî’nin evinde misafir kaldıktan sonra, Medine’de inşa edilen mescidin âdeta bahçe duvarlarının bir kısmını oluşturacak şekilde, kendisi ve ailesi için küçük odalar yapıldı ve Efendimiz <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> buraya yerleşti. Önce Hz. Sevde ve Hz. Âişe Validelerimiz için birer oda yapıldı. Sonra, ihtiyaç oldukça yeni odalar yapıldı ve toplam dokuz oda oldu. Odalar, çevrenin geleneğine göre hurma dalından yapılmış ve odaların üstleri kıldan keçe ile örtülmüştü. Kerpiçten yapılmış olanı da vardı.</p>

      <p class="a--Paragraf-7">Odalar mescidin güney, kuzey ve doğu taraflarında idi. Çoğunun kapısı mescide açılırdı. Tavanlarının yüksekliği, orta boylu insan boyundan yaklaşık bir karış fazla idi. Hz. Fâtıma ile Hz. Âişe’nin odaları arasında bir geçiş kapısı vardı.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-1" id="footnote-234-1-backlink">1</a></span></p>

      <p class="a--Paragraf-7">Hz. Hatice Validemiz’den sonra yaklaşık iki buçuk yıl bekâr hayatı yaşayan Efendimiz, 53 veya 54 yaşında iken beş çocuk sahibi olarak dul kalan ve 50 yaşında olan Hz. Sevde Validemiz’le evlendi. Efendimiz’in de annelerini kaybeden öksüz çocukları vardı. Daha sonra da, her biri değişik ve ulvî hikmetler taşıyan evliliklerini yaptı. Hane-i Saadet’e dahil olan hanımlarından sadece Hz. Âişe Validemiz dul değildi. Bilindiği gibi başta müsteşrikler olmak üzere, bazı çevrelerin zihinleri bulandırmak için sık sık gündeme getirdikleri hususlardan biri de Hz. Peygamber’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> birden fazla evlenmiş olmasıdır. O dönemde ve ondan sonraki asırlarda hiçbir tenkide duçar olmayan bu konu, aile yapısının ciddi değişiklikler geçirdiği günümüzde gündeme getirilmekte ve sanki sadece Efendimiz çok evlilik yapmıştır hissi uyandırılmak istenmektedir. Bu konunun zihinleri bulandırmasını önlemek için bir iki mülahâzayı serdetmek istiyoruz.</p>

      <p class="a--Paragraf-7">1. Hz. Peygamber’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> yaşadığı dönem ve çevrede birden fazla hür kadınla evlilik çok yaygındı ve bunun için bir üst limit de bulunmuyordu. Tarihçi İbn Habîb, İslâm’ın doğduğu sırada on hanımla evli olan çok sayıda şahsın isimlerini kaydetmektedir.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-2" id="footnote-234-2-backlink">2</a></span> Ayrıca bir evde çok sayıda da cariye bulunurdu. İlk defa İslam dini, ancak dört kadınla evli olunabileceği hükmünü getirerek bir üst limit belirledi. Sahabe-i Kiram efendilerimiz bu hükme riayet ederek dörtten fazla olan hanımlarını boşadılar. Boşanacak hanımlarıyla bir başka kişinin evlenmesi caiz olmadığından, Efendimiz bu hükmün dışında tutuldu; zira hanımları Kur’ân’ın hükmüyle müminlerin anneleriydi <span class="x8--Ayet-adresi-6" xml:lang="tr-TR">(Ahzab, 33/6</span><span class="x8--Ayet-adresi-6" xml:lang="tr-TR">)</span>. Bu arada, bir başka kadınla evlenmesi Efendimiz’e de yasaklandı. Öyle ise sadece Hz. Peygamber <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> çok evlilik yapmadığına göre, tenkit edilecek bir husus da bulunmamaktadır.</p>

      <p class="a--Paragraf-7">2. Bu konuyu tenkit edenler Efendimiz’in – hâşâ- kadına düşkün bir insan olduğunu söylemek istemektedirler. Oysa,</p>

      <p class="a--Paragraf-7">– bulunduğu toplumun en edepli, en saygın, en yakışıklı ve en soylu genci olan bu Zat <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span>, evlenilecek çok sayıda genç ve güzel kız varken ve herkes ona kızını vermek için âdeta can atarken, ilk defa O kendisinden 15 yaş büyük ve iki kocadan dul kalmış 40 yaşındaki bir kadınla evlenmiş, biri hariç bütün çocukları bu kadından dünyaya gelmiş,</p>

      <p class="a--Paragraf-7">– gelenek ve imkânlar müsait olduğu hâlde vefatına kadar üstüne evlenmemiş,</p>

      <p class="a--Paragraf-7">– vefatından sonra yaklaşık iki buçuk yıl bekâr kalmış,</p>

      <p class="a--Paragraf-7">– ve sonra da yine dul olan beş çocuklu bir hanımla evlenmiştir. Daha önce belirttiğimiz gibi, biri hariç evlendiği diğer hanımları da hep dul kişilerdi. Bu davranışların sahibi olan bir kimse kadına düşkün olmakla itham edilebilir mi?</p>

      <p class="a--Paragraf-7">3. Bilindiği gibi, o günün sosyal hayatında bir de cariyeler vardı. Çok sayıdaki hür kadının yanında hemen her erkeğin çok sayıda cariyesi de bulunurdu. Kadına düşkün bir insanın cariyesiz olması âdeta imkânsız gibiydi. Ancak Efendimiz’in, Mısır’dan gönderilen ve kendisi tarafından azat edilen Hz. Mâriye Validemiz’den başka cariyesi olmamıştır.</p>

      <p class="a--Paragraf-7">4. Hz. Hatice Validemizden sonra yaptığı evliliklerin hemen hepsinde, çok sayıda hikmet bulunmaktadır. Bunlardan bir kaçını şöyle özetlemememiz mümkündür:</p>

      <p class="a--Paragraf-7">Mekke döneminde tek kadınla evli olan Hz. Peygamber <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span>, çok kadınla Medine döneminde evlendi. O zaman 53 veya 54 yaşlarındaydı. Bu evliliklerin dinî, sosyal, ekonomik ve ahlâkî pek çok sebebi vardır. Buna ek olarak, Kur’ân’ın çok evliliği sınırlayan hükümleri, <span class="x8--Ayet-adresi-6" xml:lang="tr-TR">(Nisâ, 4/3)</span> Medine döneminin sonlarına doğru ve Hz. Peygamber’in vefatından yaklaşık iki yıl önce nâzil olmuştur. Çok evliliği sınırlayan emirlerin gelmesinden önce evlilik konusunda eski örf geçerli idi. Arabistan’da çok kadınla evlilik bir hayat tarzıydı. Yukarıda da belirttiğimiz gibi, tarihçi İbn Habîb, İslâm’ın doğduğu sırada on hanımla evli olan çok sayıda şahsın isimlerini kaydetmektedir.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-3" id="footnote-234-3-backlink">3</a></span> Dolayısıyla O’nun evlilikleri değerlendirilirken dönemin siyasal, sosyal ve kültürel şartları da göz önünde bulundurulmalıdır. Çünkü kendi döneminde dostlarından ve düşmanlarından hiç kimse onu bu uygulamasından dolayı eleştirmemiştir. Kaldı ki dokuz rakamına birkaç yılda değil, vefatına kadar geçen bir zaman diliminde ulaşmıştır. Meselâ Zeyneb binti Cahş ile beşinci, Reyhâne ve Cüveyriye ile altıncı, Safiyye, Ümmü Habîbe ve Meymûne Validelerimizle yedinci hicrî yılda nikâhlanmıştır.</p>

      <p class="a--Paragraf-7">Çok evliliği Efendimiz getirmemiştir. Kur’ân-ı Kerîm inmeye başladığı zaman, dünyanın birçok yerinde ve bu arada Arabistan’da da birden fazla evlilik, yaygın bir adetti. Kişiler çok evli dahi olsa, evlilik bağı o çağın insanları arasında en etkili dostluk ve anlaşma yolu olarak algılanıyordu. İslâmiyet’in yayılması için de, bütün bu desteklere ihtiyaç vardı. Bunun için Hz. Peygamber’in bu amaca uygun eşler alarak âdeta fedakârlık yapması gerekiyordu. Toplumlarda nüfusun yarısı kadın olduğuna göre; İslâmiyet’i onlara anlatacak, öğretecek hanımlar seçilmeliydi. Bu evlilikler, dinin yayılmasında çok etkili olmuş, birçok düşman kabile bu yöntemle İslâmla müşerref olmuştur.</p>

      <p class="a--Paragraf-7">Başka bir yönden de, Allah Resûlü’nün hanesinde çok kadına ihtiyaç olduğu ortaya çıkmaktadır. Zira erkekler, her zaman mescitte oturup Efendimiz’i dinleyebiliyorlardı. Eğer biri o günkü sohbetleri kaçırdıysa, arkadaşları onun bu noksanını telafi edebiliyor ve o gün konuşulanları aynen ona nakledebiliyordu. Fakat kadınlar, ekseriyet itibarıyla böyle bir mazhariyetten mahrum kalıyorlardı. Çünkü onların, her an Allah Resûlü’nü dinleme imkânları yoktu. Bu durumda kadınlara, hususiyle de kadınlığa ait meseleleri kim anlatacaktı? Allah Resûlü’nün hususi hayatını, tabiatıyla ilgili durumları, yatak odasında yaşadığı edep ve ahlâkı ümmete kim intikal ettirecekti? Acaba, dini, bütün prensipleri, bütün esas ve disiplinleriyle anlatıp intikal ettirmeye bir kadının gücü yeter miydi?</p>

      <p class="a--Paragraf-7">Yukarıda anlatılanlara ek olarak; Yüce Allah’ın isteği doğrultusunda Hz. Peygamber’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem</span><span class="x1---c-c-----s-a-s-----a-s-----r-a-----r-anh---7" xml:lang="tr-TR">)</span> yaptığı evliliklerin hikmet ve nedenleri şu başlıklar altında toplanabilir.</p>

      <p class="x2--Ba-l-k-6" id="toc_marker-27">Efendimizin Çok Evliliğinin Hikmetleri</p>

      <p class="x3--Ba-l-k-4" id="toc_marker-27-1">İslâm Uğruna Çekilen Sıkıntılara Karşılık, Onları Ödüllendirme</p>

      <p class="a--Paragraf-7">Buna Hz. Sevde Validemiz misal olarak verilebilir. Hz. Sevde Hz. Peygamber’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> ikinci eşidir. İlk iman eden Müslümanlardandı. Mekke’deki putperestlerin Müslümanlara yaptıkları eziyetlere dayanamayarak kocası Sekrân ile Habeşistan’a sığındı. Orada, eşi bir müddet sonra vefat etti. İnançları hiçbir zaman değişmeyen Hz. Sevde, tekrar Mekke’ye dönmek mecburiyetinde kaldı. Müslüman saflarında savaşan 16 yaşındaki oğlunu da kaybetti. Allah’ın Elçisi, İslâmiyet uğruna çektiği bunca sıkıntılara karşılık Hz. Sevde’ye evlenme teklif etti. Bu sırada o, bir kadın için geçkin bir çağ olan 50 yaşında bulunuyordu ve yetim çocukları vardı.</p>

      <p class="x3--Ba-l-k-4" id="toc_marker-27-2">Kocası Savaşta Şehit Olan Kimsesiz Dul Hanımları Koruma Altına Alma</p>

      <p class="a--Paragraf-7">Misal olarak Hz. Ümmü Seleme ile Hz. Zeyneb Validelerimiz zikredilebilir. Hz. Ümmü Seleme. Hz. Peygamber’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> beşinci eşidir ve kendisine derin bağlılığı ile ünlüdür. Kocası Abdulesed ile İslâmiyet’i ilk kabul edenlerdendi. Putperestlerin zulmü ile Mekke’den Habeşistan’a ve sonra da Medine’ye hicret ettiler. Kocası, Uhud Savaşı’nda şehit olunca 4 çocuğu ile dul kaldı. Hz. Peygamber <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> kimsesiz kalan Ümmü Seleme ile evlenerek, onu ve çocuklarını koruması altına aldı. Ümmü Seleme de, Hz. Âişe gibi üstün dirayet ve fetanet sahibi bir kadındı. Bir mürşide ve mübelliğe olma istidadındaydı. Onun için bir taraftan şefkat eli onu himayesi altına alırken, diğer taraftan da, bilhassa kadınlık âleminin medyûn-u şükran olabileceği bir talebe daha ilim ve irşad medresesine kabul ediliyordu. Yoksa altmış yaşına yaklaşmış Efendimiz’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span>, bir sürü çocuğu olan dul bir kadınla evlenmesini ve onca işin arasında evlenip bir sürü külfet altına girmesini başka hiçbir şeyle izah edemeyiz. O, İslâmiyet’in azılı düşmanı, müşriklerin komutanı Halid’in de yakın akrabasıydı. Hâlid, bu evlilikten de etkilendi ve iki yıl sonra da İslâmiyet’i kabul etti.</p>

      <p class="a--Paragraf-7">Hz. Zeyneb, Efendimiz’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem</span><span class="x1---c-c-----s-a-s-----a-s-----r-a-----r-anh---7" xml:lang="tr-TR">)</span> sekizinci eşi ve Huzeyme’nin kızıydı. İlk kocası Bedir Savaşı’nda, ikinci kocası da Uhud Savaşı’nda şehit oldu. Böylece kimsesiz kalan Hz. Zeyneb, Allah’ın Resûl’ü tarafından nikâhlanarak koruma altına alındı. Ancak kendisi, bu evlilikten üç ay gibi çok kısa bir zaman sonra vefat etti.</p>

      <p class="x3--Ba-l-k-4" id="toc_marker-27-3">En Yakın Dostlarının Kızları ile Evlenerek Aileyi Onurlandırma</p>

      <p class="a--Paragraf-7">Hz. Âişe ve Hz. Hafsa Validelerimiz misal olarak verilebilir. Hz. Âişe, Hz. Peygamber’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> üçüncü eşi, Peygamber medresesinin en zeki ve genç talebesi ve en yakın dostu birinci hâlife Hz. Ebû Bekir’in kızıdır. Mekke’de doğup büyüdü, çok iyi bir terbiye alarak yetişti. Allah’ın Elçisi, Hz. Ebû Bekir ailesini şereflendirmek için daha çocuk yaşta olan Hz. Âişe ile nikâhlandı, onu ancak evlilik çağında evine aldı.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-4" id="footnote-234-4-backlink">4</a></span> Çok zeki ve akıllı bir kadındı, Hz. Peygamber’in eşi olarak gereken görevleri başarı ile yerine getiriyordu. 9 sene Hz. Peygamber’in en yakını olarak birçok hizmetlerde bulundu. Bazen Yüce Eşi’nin yanında askerî seferlere iştirak ediyor, hasta bakıcı olarak da görev yapıyordu. Çok sayıda hadisin günümüze kadar gelmesine de vesile oldu. O, İslâm’ın en büyük hukukçularından biri olarak kabul edilir.</p>

      <p class="a--Paragraf-7">Hz. Hafsa Efendimiz’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> dördüncü eşi ve yakın dostu ikinci hâlife Hz. Ömer’in kızıdır. Mekke putperestlerinin eziyetlerine dayanamayarak ilk Müslümanlardan olan kocası Huzâfe ile birlikte önce Habeşistan’a, daha sonra da Medine’ye hicret etti. Uhud Savaşı’nda kocası şehit olunca dul kaldı. Allah’ın Elçisi, Hz. Ömer’in isteği ile kızını eş olarak aldı ve böylece akrabalık bağı ile onları onurlandırdı.</p>

      <p class="x3--Ba-l-k-4" id="toc_marker-27-4">Cahiliye Adetlerinden Bazılarını Ortadan Kaldırma ve<br/>
      Yeni Bir İslamî Hükmü Topluma Kazandırma</p>

      <p class="a--Paragraf-7">Buna en iyi misal, Efendimiz’in hâlasının kızı Hz. Zeyneb’tir. Cahş Kızı Zeyneb Hz. Peygamber’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> öz hâlasının, güzelliği ve mağrurluğu ile ünlü kızı ve aynı zamanda Hz. Peygambern’in yedinci eşidir. Hz. Zeyneb’in ilk kocası Hz. Peygamber’in azatlı kölesi ve evlatlığı Hz. Zeyd b. Hârise idi. Hz. Peygamber, Zeyneb’i Zeyd ile bizzat kendisi evlendirmişti. Zeyd, azatlı bir köle idi. Eski Arap geleneğine göre asil bir kadın bir köle ile evlenemezdi. Hâlbuki İslâmiyet, bütün insanları yaratılış bakımından eşit sayıyordu. Bu sebeple Resûl-i Ekrem, eski gelenek ve anlayışın ortadan kaldırılmasını önce kendi akrabaları arasında uygulamaya başladı. Böylece eski gelenek yıkılmış oluyordu. Fakat Zeyd ile Zeyneb mutlu bir aile hayatı yaşayamadılar. Hz. Zeyd, Efendimize müracaat ederek hanımını boşamak istediğini söyledi. Efendimiz bundan çok müteessir oldu. Kur’ân-ı Kerim’de Hz. Zeyd ile Hz. Zeyneb arasında gerçekleşen bu evliliğin devamını sağlamak için Efendimiz’in gösterdiği gayret anlatılmaktadır. Nitekim o Zeyd’e “<span class="x2---talik-6" xml:lang="tr-TR">Hanımını tut (boşama) ve Allah’tan kork!</span>” <span class="x8--Ayet-adresi-6" xml:lang="tr-TR">(Ahzab, 33/37)</span> diyordu. Ancak, geçimsizlik son haddine vardığı için Zeyd hanımı Zeyneb’i boşamak zorunda kaldı. Diğer taraftan Cahiliye döneminde evlatlık, öz evlat gibi muamele görüyor ve öz evladın bütün haklarına sahip bulunuyordu. Geleneğe göre, evlatlığın boşadığı hanımla evlenmek babalığa yasaktı. İslâmiyet bu geleneği kaldırdı ve evlatlığı sadece din kardeşi olarak kabul etti. Evlatlığın boşadığı kadını nikâhlamayı manevî babalara helâl kıldı. İlk uygulamayı da Efendimiz <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> yapmış oldu.</p>

      <p class="a--Paragraf-7">Aslında bu evliliği Allah emretmişti. İlgili ayet şu şekildedir: “<span class="x2---talik-6" xml:lang="tr-TR">Hani sen Allah’ın nimetlendirdiği, senin de lütufta bulunduğun kişiye (eşini yanında tut, Allah’tan kork) diyordun ama Allah’ın açıklayacağı bir şeyi de içinde saklıyordun; insanlardan çekiniyordun. Oysaki kendisinden korkmana Allah daha lâyıktır. Zeyd o kadından ilişiğini kesince onu sana nikâhladık ki, evlâtlıkları eşleriyle ilişkilerini kestiklerinde, müminler için o kadınlarla evlenmede bir güçlük olmasın. Zaten Allah’ın emri yerine getirilmiştir.</span>” <span class="x8--Ayet-adresi-6" xml:lang="tr-TR">(Ahzab, 33/37)</span> Böylece hem Zeyneb Validemizin, korunma altına alınarak, mutsuzluğuna son verilmiş, hem de Arap geleneğine göre yanlış olan bir cahiliye geleneği sona ermişti. İddia edildiği gibi Hz. Peygamber <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> Zeyneb’in güzelliğine hayran kaldığı için evlenmiş değildir. Zira Zeyneb onun hâlasının kızıydı. Onu her zaman görüyordu. Şayet isteseydi henüz bakire iken onunla Zeyd’den önce kendisi kolaylıkla evlenebilirdi.</p>

      <p class="x3--Ba-l-k-4" id="toc_marker-27-5">Düşman Kabilelerden Evlenerek Onları İslâmiyet’e Kazandırma</p>

      <p class="a--Paragraf-7">Misal olarak Hz. Cüveyriye, Hz. Ümmü Habîbe, Hz. Safiy ye, Mısırlı Hz. Mâriye ve son eşi Hz. Meymûne verilebilir. Hz. Cüveyriye Efendimiz’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> altıncı eşidir. Cüvey riye, Mustalik kabilesinin başkanı Hâris b. Ebî Dırâr’ın kızı idi. Mustalikoğulları Gazvesi’nde kocası ölmüş ve kendisi de Müslümanların eline esir düşmüştü. Fidyesi ödendikten sonra Hz. Peygamber’le evlenmiş, bunu duyan Müslümanlar, Hz. Peygamber’in hısımları kabul et tikleri Mustalik kabilesine mensup diğer esirleri de serbest b ı rakmışlardır. Bu evliliğin Mustalik kabilesi ile Müslümanlar arasındaki düşmanlığı giderdiği ve bu evlilikteki asıl hedefin adı geçen kabileyi İslâm’a yaklaştırmak olduğu anlaşılmaktadır. Mustalikoğullarının bu evlilikten sonra İslâm’ı kabul etmeleri de bunu göstermektedir.</p>

      <p class="a--Paragraf-7">Mekke putperestlerinin lideri ve başkomutanı, Hz. Pey gam ber’ in baş düşmanı Ebû Süfyan’ın kızı Ümmü Habîbe Validemiz ise, Efendimiz’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> dokuzuncu eşidir.</p>

      <p class="a--Paragraf-7">Babasına rağmen kocası Cahş ile ilk Müslümanlardan olmuş, müşriklerin baskısına dayanamayarak Habeşistan’a hicret et miş ti. Orada eşi din değiştirerek Hıristiyanlığı kabul etmiş ve bir müddet sonra da ölmüştü. İlk evliliğinden bir çocuğu olan Hz. Ümmü Habîbe bütün varlığı ile İslâmiyet’e sadık kalmış ve babasının lideri olduğu Mekke şehrine de geri dönmemişti. İşte bu vefanın karşılığı olarak Allah’ın Resûl’ünden, Habeşistan’ın dost kıralı Necaşî’nin aracılığı ile evlenme teklifi alınca, sonsuz mutluluğa ermişti. Zira bu teklif, Müslüman bir kadının ulaşabileceği en büyük ödüldü. Şayet Hz. Peygamber böyle yapmayacak olsaydı, yalnız ve kimsesiz bu kadın, ya Mekke’ye dönerek babasının ve ailesinin şiddetli zulümleri karşısında dinini bırakacak, ya Hıristiyanlardan yardım dileyecek, ya da kapı kapı dilenip hayatını sürdürecekti. Ancak bu evlilikle en güzel yolu seçmiş oluyordu. Bu evlilik vesilesiyle, o gün için Müslümanların ve Peygamber’in azılı düşmanı olan Ebû Süfyan, inananlara yaptı ğı işkenceyi hafifletmiş; içinde Hz. Peygamber’e karşı olan azılı kini birazcık dahi olsa dinmişti. Daha geniş dairede ise, Emevîlerle bir akrabalık tesis edilmiş oldu ki, bu da onların Müslümanlığa girmelerini kolaylaştıran bir unsur oldu. Bundan sonra Ebû Süfyan hâne-i saâdete rahatlıkla girip çıkma avantajına sahip olarak, Müslümanlığı daha yakından tanıma fırsatını bulup, sonunda iman dairesine girmiş oldu.</p>

      <p class="a--Paragraf-7">Hz. Safiyye Validemiz, Efendimiz’in onuncu eşidir. Hayberli Yahu di başkanlarından Huyey b. Ahtab’ın kızıdır. Müslümanlarla Yahu diler arasında geçen Hayber Savaşı’nda kocası öldü. Kendisi de esir düşerek Hz. Peygamber’e ganimet payı olarak ayrıldı. Allah’ın Resûlü’nün: “İstersen kendi dininde kal, seni memleketine göndereyim. Eğer istersen İslâmiyet’i kabul et, seninle nikâhlanayım.” teklifine hemen olumlu cevap verdi ve İslam’ı seçti. Bu evlilik; harpte mağlup olan Yahudiler arasında etkisini göstermiş, bir kısmının İslâmiyet’i kabul etmesine vesile olmuştu.</p>

      <p class="a--Paragraf-7">Mısırlı Hz. Mâriye Validemiz, Hz. Peygamber’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> on birinci eşidir. Mısır Kralı Mukavkıs tarafından hediye olarak gönderildi. Allah’ın Resûlü de onu cariye değil, eş olarak kabul etti ve nikâhladı. Bu evlilik Mısır halkının İslâmiyet’e sıcak bakmasında çok etkili olmuştur.</p>

      <p class="a--Paragraf-7">Hz. Meymûne Validemiz Efendimiz’in son ve on ikinci eşidir. Allah’ın Elçisi, putperest Mekkeliler ile münasebetlerinde düşmanlığın ortadan kalkmasını istiyordu. Hudeybiye Antlaşması’ndan bir yıl sonra Hz. Peygamber’le Müslümanlar, Mekke’ye tavaf ziyaretine gitmişlerdi. Bu sırada Efendimiz’in amcası Hz. Abbas, Allah Resûlü’ne Meymûne’yle evlenmesini teklifi etti. Zira Meymûne, Hz. Abbas’ın baldızı olup, nikâh yetkisini ona vermişti. Peygamberimiz de bu teklifi kabul buyurarak, onunla nikâhlandı. Bu durum karşısında Mekkeliler: “Demek ki, Muhammed hemşerilerine hâlâ dostluk ve hayır duyguları besliyor.” yorumunu yaptılar. Bu evliliği yaptığında Allah Resûlü’nün yaşı altmış yaşları civarındadır. Gayesi, yine dul kalan bir kadına yardım elini uzatmak, Müslüman olduğu hâlde Mekke’de müşriklerin içinde kalan birini bu sıkıntıdan kurtarmak ve Mekkelilere karşı bir jest yapmaktı. Ayrıca Hz. Meymûne’nin, muhtelif kabilelerin hatırlı kişileri ile evli 8 kız kardeşi bulunuyordu. Bunların kocaları Mekke’de geniş bir etki sahasına sahiptiler. Bu evlilik, Mekke hâlkı ile gerginliğin azalmasına da vesile olmuştur.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-5" id="footnote-234-5-backlink">5</a></span></p>

      <p class="x2--Ba-l-k-6" id="toc_marker-28">Mutlu Ailenin Mutlu Çocukları</p>

      <p class="a--Paragraf-7">Efendimiz’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> Hz. Hatice’den iki erkek ve dört kız çocuğu dünyaya gelmiştir. İlk çocuğu Kâsım iki yaşında, Abdullah da küçük yaşta iken vefat etmiştir. Abdullah adlı çocuğuna aynı zamanda Tayyib ve Tâhir denildiği nakledilmektedir.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-6" id="footnote-234-6-backlink">6</a></span> Bunların dışında, Medine döneminde Mısırlı Mâriye’den İbrahim adlı oğlu olmuştur. Kızlarının doğum sırası konusunda ihtilâf bulunmakla birlikte genellikle, bu sıranın Zeyneb, Rukıye, Ümmü Gülsüm ve Fâtıma şeklinde olduğu kabul edilmektedir. Kısaca Kerimelerinin hayat hikâyesini arz etmek istiyoruz.</p>

      <p class="x3--Ba-l-k-4" id="toc_marker-28-1">Zeyneb</p>

      <p class="a--Paragraf-7">Hz. Peygamber’in ikinci çocuğu ve kızlarının en büyüğüdür. Efendimiz otuz yaşında iken dünyaya geldiği nakledilmektedir. Hz. Hatice’nin arzusu üzerine Hz. Peygamber <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> Zeyneb’i teyzesinin oğlu Ebü’l-Âs b. Rebi’ ile evlendirdi. Bu evlilikten Zeyneb’in Ali ve Ümâme adlı iki çocuğu dünyaya geldi. Zeyneb, babasına peygamberlik gelince annesi ile birlikte İslâmiyet’i kabul etti. Kocası Ebü’l-Âs o dönemde iman etmedi, ancak Müslüman olan hanımı ile beraber yaşamaktan da vazgeçmedi. Bu şekilde evlilikleri Bedir Savaşı’na kadar devam etti. Efendimiz Medine’ye hicret edince, ailesi ile birlikte kızı Zeyneb’i de Mekke’den getirtmek istedi, fakat kocası ayrılmak istemedi.</p>

      <p class="a--Paragraf-7">Bu arada Ebü’l-Âs, müşrikler safında katıldığı Bedir Savaşı’nda esir düştü ve Medine’ye getirildi. Ancak serbest kalmak için gereken fidye parasını veremedi. Bu paranın gönderilmesi için evine, Mekke’ye haber gönderdi. Hz. Zeyneb evde başka bir para olmadığından olsa gerek, gerdanlığını fidye olarak Medine’ye gönderdi. Bu gerdanlığı, annesi Hz. Hatice evlenirken ona çeyiz olarak vermişti. Hz. Peygamber <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> gerdanlığı görünce gerdanlığın asıl sahibi olan Hz. Hatice’yi ve onunla geçen günleri hatırladı. Ciddi şekilde duygulandı ve göz lerinden yaşlar süzülmeye başladı. Sonra Sahabe-i kirama; “Eğer razı olursanız, bu ger danlığı Zeyneb’e geri göndereyim!” buyurdu. Hepsi bunu memnuniyetle kabul et tiler. Efendimiz de hiç unutmadığı vefakâr eşinin, kızına verdiği hatırayı Mekke’ye kendisine geri gönderdi ve damadını da serbest bıraktı. Bu arada, kızını çocukları ile birlikte Medine’ye gönderme sözünü aldı. Ebü’l-Âs sözünü tutarak Zeyneb’i ve çocuklarını Medine’ye göndermek üzere yola çıkardı. O sırada hamile olan Zeyneb, Mekke’de Zî Tuvâ adlı yerde, henüz İslam’ı kabul etmemiş bulunan Hebbâr b. Esved’in saldırısı sonucu deveden düştü ve çocuğunu düşürdü. (Bu olay sonucu yakalandığı hastalık ilerleyerek hicrî 8. yılda onun şehit olmasına sebep olmuştur.)<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-7" id="footnote-234-7-backlink">7</a></span> Olaydan sonra yola devam edemeyip Mekke’ye dönen Hz. Zeyneb’i getirmek üzere Efendimiz, <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> Zeyd b. Harise’yi ve Ensardan bir şahsı Bedir Savaşı’ndan bir ay kadar sonra Mescid-i Haram’a 10 km. uzaklıkta bulunan Batn-ı Ye’cec’e kadar gönderdi, Hz. Zeyneb de yanında çocukları olduğu hâlde bu iki zatla birlikte Medine’ye geldi ve Hz. Peygamber’in yanında yaşamaya başladı.</p>

      <p class="a--Paragraf-7">Diğer taraftan Ebü’l-Âs, hicretin 6. yılında müşriklere ait bir kervanla gittiği Suriye’den dönerken İs mevkiinde karşılaştığı İslâm askerî birliği tarafından Medine’ye getirildi ve İslâmiyet’i kabul etti. Bunun üzerine Hz. Peygamber <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span>, Hz. Zeyneb’i eski kocası ile tekrar evlendirdi.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-8" id="footnote-234-8-backlink">8</a></span> Hz. Zeyneb, Ebü’l-Âs’la gerçekleşen bu ikinci evliliğinden kısa süre sonra hicretin 8. yılında vefat etti. Çocuklarından Ali, Mekke’nin fethinden sonra vefat etti. Kızı Ümâme ise, teyzesi Fâtıma’nın vefatından sonra Hz. Ali ile, onun şehit edilmesinden sonra da Muğîre b. Nevfel ile evlendi ve onun nikâhında iken vefat etti. Ümâme’nin bu kocasından Yahya adında bir çocuğunun dünyaya geldiği söylenir.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-9" id="footnote-234-9-backlink">9</a></span> Diğer iki kız kardeşi Rukiye ve Ümmü Gülsüm gibi Zeyneb’in nesli de devam etmemiştir.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-10" id="footnote-234-10-backlink">10</a></span></p>

      <p class="x3--Ba-l-k-4" id="toc_marker-28-2">Rukiye (Rukayye)</p>

      <p class="a--Paragraf-7">Rukıye’nin Efendimiz <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> otuz üç yaşındayken dünyaya geldiği kaydedilir. Rukiye, Ebû Leheb’in oğlu Utbe ile, Ümmü Gülsüm de Uteybe ile nikahlandı. Hemen bütün güvenilir kaynaklar, Hz. Peygamber’in bu iki kızının Ebû Leheb’in oğullarıyla zifafa girmedikleri konusunda müttefiktirler. Ebû Leheb ve hanımı, kendilerinin İslâm’a karşı tutumlarını yeren Tebbet Sûresi’nin nâzil olması ve aynı zamanda Rukiye ve Ümmi Gülsüm’ün İslâm’ı kabul etmeleri üzerine, oğullarını Hz. Peygamber’in kızlarından ayrılmaya zorladılar. Neticede ikisi de ayrıldı. Bundan sonra, Hz. Peygamber <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> Rukiye’yi Hz. Osman ile evlendirdi. Rukiye kocasıyla birlikte Habeşistan hicretine katıldı. Daha sonra Mekke’ye dönerek Medine’ye hicret etti ve burada yaşamaya başladı. Hicretin 2. yılında Bedir seferi hazırlıkları esnasında kızamığa yakalandı. Hz. Peygamber <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span>, Hz. Osman’ı sefere götürmedi ve hasta hanımıyla ilgilenmesi için Medine’de bıraktı. Ancak Rukiye, Hz. Peygamber seferde iken vefat etti. Hz. Osman’dan dünyaya gelen Abdullah adındaki oğlu da, iki veya altı yaşında iken vefat etti.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-11" id="footnote-234-11-backlink">11</a></span></p>

      <p class="x3--Ba-l-k-4" id="toc_marker-28-3">Ümmü Gülsüm</p>

      <p class="a--Paragraf-7">Rukiye’den küçük olduğuna göre, Efendimiz’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> yaşı otuz dörtdün üzerinde iken dünyaya gelmiş olmalıdır. Yukarıda da geçtiği gibi Ebû Leheb’in oğullarından Uteybe ile nikâhlandı. Anne ve babasının zorlaması sonucu Uteybe Ümmü Gülsüm’ü boşadı. Ümmü Gülsüm hicrete kadar babasının evinde yaşadı. Kız kardeşi Fâtıma ve Hz. Peygamber’in diğer aile fertleriyle birlikte Medine’ye hicret etti. Ablası Rukiye’nin vefatından bir müddet sonra hicretin 3. yılında Hz. Osman’la evlendirildi. Hicretin dokuzuncu yılında vefat etti. Ümmü Gülsüm’ün çocuğu olmadı. Onun vefatı üzerine Hz. Peygamber “Bir üçüncü (bazı rivayetlerde on) kızım olsaydı yine Osman’la nikâhlardım.” demiştir.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-12" id="footnote-234-12-backlink">12</a></span></p>

      <p class="x3--Ba-l-k-4" id="toc_marker-28-4">Fâtıma</p>

      <p class="a--Paragraf-7">Hz. Peygamber’in kızlarının en küçüğüdür. Doğum tarihi konusunda ihtilaf bulunmakla birlikte, genel kabul, birincisi ağırlıklı olmak üzere 609 ve 605 yıllarında yoğunlaşmaktadır. Kaynaklarımızda onun çocukluk ve gençlik yıllarıyla ilgili bilgiler azdır. Başından geçen olaylardan birisi şöyledir: Bir gün Hz. Peygamber Kâbe’nin yanında namaz kılarken secdeye vardığında müşrikler bir koyunun iç organlarını sırtına koyarlar. Hz. Peygamber secdeden başını kaldıramaz. Bu sırada Hz. Fâtıma gelip babasının üzerindekileri atar ve müşriklere çıkışır.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-13" id="footnote-234-13-backlink">13</a></span></p>

      <p class="a--Paragraf-7">Hz. Fâtıma, Efendimiz’in hicretinden bir müddet sonra, içlerinde kız kardeşi Ümmü Gülsüm ve Hz. Ebû Bekir’in ailesinin de bulunduğu bir kafile ile birlikte Medine’ye hicret etti. Bir müddet sonra, Hz. Peygamber kızının görüşünü alarak<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-14" id="footnote-234-14-backlink">14</a></span> hicretin 2. yılında onu Hz. Ali ile evlendirdi. Hz. Fâtıma, evlendikten bir yıl kadar sonra ilk çocuğu Hasan’ı, ondan bir yıl sonra da ikinci çocuğu Hüseyin’i dünyaya getirdi. Daha sonraki yıllarda Ümmü Gülsüm ve Zeyneb adlı kızları ile Muhsin (veya Muhassin) adlı oğlu dünyaya geldi. Ancak bu sonuncusu küçükken vefat etti. Hz. Fâtıma’nın İslâm kültüründe ünlü olduğu hususlardan birisi sağlık ve sosyal yardım alanlarındaki hizmetleridir. Nitekim Uhud Savaşı’nda gazilere su ve yiyecek taşımış, yaralıları tedavi etmiş, babasının yüzündeki kanları temizlemiştir. Hz. Peygamber’in vefatına çok üzülmüş ve ondan altı ay kadar sonra vefat etmiştir. Hz. Peygamber’in nesli Fâtıma’nın çocukları vasıtasıyla devam etmiştir.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-15" id="footnote-234-15-backlink">15</a></span></p>

      <p class="x3--Ba-l-k-4" id="toc_marker-28-5">İbrahim</p>

      <p class="a--Paragraf-7">Hz. Peygamber’in Mısırlı Mâriye’den olma oğludur. Hicrî 8. yılda dünyaya geldi. Efendimiz, İbrahim’in doğumu üzerine Mâriye’yi hürriyetine kavuşturdu ve çocuğu da sütanneye verdi. İbrahim, henüz iki yaşını doldurmadan hicretin onuncu yılında hastalanarak vefat etti.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-16" id="footnote-234-16-backlink">16</a></span></p>

      <p class="a--Paragraf-7">Görüldüğü üzere Efendimiz’in çocukları çocukken veya genç yaşta vefat etmişlerdir. Başta kızları olmak üzere çocuklarının vefatları esnasındaki yaşları konusunda kaynaklarda farklı kayıtlar mevcuttur. Bu husus, Endülüslü ünlü âlim İbn Hazm’ın da ilgisini çekmiş ve Peygamber’in kızlarından hiçbirinin 35 yaşını geçmediğini, Fâtıma’nın vefat ettiğinde 25 yaşında, Rukiye’nin de o civarda, Ümmü Gülsüm’ün 22 yaşında olduğunu belirtmiş, Zeyneb’in de genç yaşta vefat ettiğini kaydetmekle yetinmiştir.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-17" id="footnote-234-17-backlink">17</a></span></p>

      <p class="x2--Ba-l-k-6" id="toc_marker-29">Ev İçindeki Bazı Davranışları</p>

      <p class="a--Paragraf-7">Bir gün birisi Hz. Âişe validemizden, ev içinde Pey gam beri miz’in davranışlarını sordu. O şu bilgiyi verdi: “Allâh Resûlü, evine girdiği zaman herhangi bir fevkalâdelik ve inziva hâli göstermeden, insanlardan herhangi biri gibi tevazu ile davranırdı. Kendi elbisesinin söküğü ile meşgul olur, koyunları eli ile sağar, eşlerine ev işlerinde gerekli hâllerde yardımcı olurdu. Çarşıya, pazara gider, bizzat alışveriş yapar ve aldığı şeyleri kendisi taşırdı. Ashab-ı Kiram; ‘İzin verin de biz taşıyalım.’ dediklerinde, “Herkes kendi yükünü kendi taşısın.”<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-18" id="footnote-234-18-backlink">18</a></span> buyururdu.</p>

      <p class="a--Paragraf-7">Gelen misafirlerine de kendisi hizmet ederdi. Habeş kralı tarafından bir heyet gönderilmişti. Onlara bizzat hizmet etmeye başladığını gören ashabı: “Ey Allah’ın Resûlü! Siz bırakın biz hizmet edelim!” dediler. Hz. Peygamber <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> şu cevabı verdi: ‘Bunlar bizim ashabımıza ikram ettiler. İlk muhacirleri hoş karşıladılar. Ben onlara bunun karşılığını bizzat vermek isterim.’ O, işte böyle vefalı idi. Ve herkesi de daima hayırla anardı.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-19" id="footnote-234-19-backlink">19</a></span></p>

      <p class="x3--Ba-l-k-4" id="toc_marker-29-1">Aile Reisinin Sorumluluğu</p>

      <p class="a--Paragraf-7">Peygamberimiz, ev hâlkına karşı taşıdığı ağır mesuliyetleri hissederek sık sık endişelenirdi. Daima onları, bu dünyadakilere kıyasla öteki dünyanın mükâfat ve güzelliklerine teşvik ederdi. Gece namazına kalktığında, hanımlarının da bu ulvî ve faziletli amele katılmalarını isterdi. Sevgi ve yumuşaklıkla bu tür ibadetle re teşvik ederdi. Nitekim bu Rabbimizin de emriydi. “<span class="x2---talik-6" xml:lang="tr-TR">Ailene namazı emret, kendin de namaza sabırla devam et…</span>” <span class="x8--Ayet-adresi-6" xml:lang="tr-TR">(Tâhâ, 20/132)</span> ayetiyle Allah, Peygamberinden aile hâlkına namaz kılmayı emretmesini, onlarla beraber namaza sarılmasını, sabır ve azimle ona devam etmesini istiyordu. Ayetteki hitap, Hz. Peygamberin şahsınadır. Bu hitabın içine umumi olarak bütün ümmeti, hususi olarak da Hz. Peygamber’in aile hâlkı girmektedir.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-20" id="footnote-234-20-backlink">20</a></span> Bu ayetin hükmü gereği Peygamberimiz, altı ay müddetle Messid-i Nebevi’ye sabah namazına gitmeden önce, Hz. Fâtıma ve Hz. Ali’nin evlerine de uğrar ve kapılarının önünde durarak: “Ey Ehl-i Beyt namaza kalkınız!” buyururdu.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-21" id="footnote-234-21-backlink">21</a></span></p>

      <p class="x3--Ba-l-k-4" id="toc_marker-29-2">Çocuklar Arasında Ayırım Yapmazdı</p>

      <p class="a--Paragraf-7">Anne babanın çocukları arasında ayırım yapması, aile mutluluğunu zedeler. Efendimiz de bir baba olarak, aile bireylerine eşit davranmış, aile bireylerinin aralarında ayrım yapmamıştır. Bilindiği gibi o dönemde, erkek çocukları, kız çocuklarından üstün tutulurdu. Aslında bir cahiliye adeti olan bu durum, günümüzde de kısmen sürmektedir. Oysa Efendimiz, erkek çocukların üstün görülme anlayışının yanlışlığına dikkat çekmiş ve aralarında bir fark olmadığını hükme bağlamıştır. Efendimiz’in kız ve erkek ayrımı konusunda getirdiği en büyük yeniliklerden biri, kadınların da mirasçı olmalarıdır. Çünkü, o dönemde ölen kişilerin varlıkları sadece erkeklere kalıyordu.</p>

      <p class="a--Paragraf-7">Kalpteki sevgi ve ilgi de aynı şekilde eşit olmalıdır. O, şöyle buyurur: “Allah’tan korkun, çocuklarınız arasında adaletli davranın.” Bu konu üzerinde o kadar durmuştur ki, bir defasında şöyle buyurmuştu: “Şüphesiz ki Allah, çocuklarınız arasında öpücüklerinizde de eşit davranmanızı sever.” <span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-22" id="footnote-234-22-backlink">22</a></span></p>

      <p class="a--Paragraf-7">Efendimiz’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> aile bireyleri arasındaki davranışlarına şu olay çok güzel bir misaldir. Hz. Ali şöyle anlatır: “Bir gün Allah Resûlü bizi ziyarete gelmişti. Yanımızda geceledi. Hasan ve Hüseyin de uyuyorlardı.Bir ara Hasan, su istedi. Derhâl kalkan Allah Resûlü, su kabından su aldı. Çocuğa vermek için getirmişti ki, o sırada uyanmış olan Hüseyin, hemen bardağı alıp su içmek istedi. Allah Resûlü ona vermeyip önce Hasan’a verdi. Bunun üzerine, Fatma dayanamayarak, ‘Hasan’ı Hüseyin’den çok seviyorsun.’, deyince, Allah Resûlü, ‘Hayır, ilk defa o istedi.’ cevabını verdi.”<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-23" id="footnote-234-23-backlink">23</a></span></p>

      <p class="a--Paragraf-7">Efendimiz, hayatın her safhasında torunlarının eğitimiyle yakından meşgul olmuştur. Bilindiği gibi Efendimiz ve ailesi ne zekât malı yemek haramdı. Bir gün torunu Hz. Hasan’ın Beytülmal’e ait zekât hurmalarından bir tane ağzına aldığını gördü. Hemen onu ağzından çıkarttırdı ve “Muhammed ailesinin ze kât yemediğini bilmiyor musun?” buyurdu.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-24" id="footnote-234-24-backlink">24</a></span></p>

      <p class="a--Paragraf-7">Efendimiz’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> torununa “Onu yeme!” demekle kalmayarak hurmayı eliyle alıp atması ve ardından sebebini izah etmesi, terbiyenin bir başka mühim yönüdür. Zira çocuk bir şeyin kendisine neden yasaklandığını merak eder. Yasağın sebebi kendisine anlatılınca tatmin olur. Bu tür hususlarda çocuğa büyük muamelesi yapmak önemlidir. Böyle yapıldığında şahsiyet gelişimi daha sağlıklı olur. Diğer bir mühim nokta da, ‘”Canım, bu daha çocuktur, büyüyünce öğrenir.” gibi yanlış ve silinmez izler bırakan bir tavır içinde olmamaktır. Hatanın görüldüğü yerde, uygun bir şekilde hemen düzeltilmesi gerekir. Meselâ Allah Resûlü, maiyetinde yetişen üvey oğlu Ömer bin Ebî Seleme’nin, yemek yerken elini tabağın her tarafına götürdüğünü gördüğünde, tatlı bir dille: “Yavrum, besmele çek, sağ elinle ve hep önünden ye! ” diye ikaz etmiştir.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-25" id="footnote-234-25-backlink">25</a></span></p>

      <p class="x3--Ba-l-k-4" id="toc_marker-29-3">Torunlarıyla Oynardı</p>

      <p class="a--Paragraf-7">Torunları Hz. Hasan ve Hüseyin’i çok severdi. Torunları, onun sırtına çıkarak binek oyunu oynarlardı. Peygamberimiz, onları omuzlarına alarak gezdirirdi. Bir gün Sevgili Peygamberimiz, cemaate namaz kıldırırken secde anında torunlarından biri gelip sırtına binmişti. Torunu sırtından kalkana kadar Peygam berimiz secdeden kalkmamıştı.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-26" id="footnote-234-26-backlink">26</a></span></p>

      <p class="a--Paragraf-7">Kısacası Efendimiz aile fertlerinin eğlenme ve dinlenme gibi ihtiyaçlarını karşılar, meşrû eğlencelerden yararlanmalarına engel olmazdı. Meselâ Ramazan ve Kurban Bayramı merasimlerine kızlarını ve hanımlarını da götürürdü.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-27" id="footnote-234-27-backlink">27</a></span></p>

      <p class="x3--Ba-l-k-4" id="toc_marker-29-4">Hanımlarıyla İstişare Ederdi</p>

      <p class="a--Paragraf-7">Allah Resûlü, hanımları ile oturur, sohbet eder, hatta bir arkadaş gibi onlarla bazı meselelerin müzakeresini bile yapardı. Peygamberin, onların fikir ve düşüncelerine ihtiyacı yoktu, Çünkü o vahiy ile destekleniyordu. Ancak bu hareketiyle, üm metine bir şeyler öğretmek istiyordu.</p>

      <p class="a--Paragraf-7">Hz. Peygamber, hanımları ile istişare etmiştir. Kaynaklarda bu konuyla ilgili bol miktarda bilgi bulunmaktadır. Bir misal vermek istiyoruz: İlk başta Hudeybiye Anlaşması Müslümanlara çok ağır gelmişti. Müslümanların hiç mecalleri kalmamış gibiydi. Anlaşmayı reddederek Mekke’ye girmek, muhtemel sonuçlarıyla karşılaşmak istediler. Allah Resûlü kendisiyle birlikte olanlara kurbanlarını kesmelerini ve ihramdan çıkmalarını emretti. Ancak bazıları kararsızdı. Kararının değişmesini beklediler. Efendimiz <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span>, emrini bir kere daha tekrarladı. Fakat bu emir onların gönülsüzlüğünü değiştirmedi. Onlar Allah Resûlüne karşı gelmiyorlardı, fakat kararını değiştireceğini ümit ediyorlardı. Çünkü Kâbe’yi tavaf etmek üzere yola çıkmışlardı, yarı yoldan dönmek istemiyorlardı.</p>

      <p class="a--Paragraf-7">Sahabenin bu durumunu sezince, Efendimiz, üzgün bir şekilde çadırına döndü ve hanımı Ümmü Seleme’nin fikrini sordu. Bu büyük kadın, Allah Resûlü’nün görüşüne katiyen ihtiyacı olmadığının şuurundaydı, ama sorulduğu için kendi görüşünü açıkladı. Allah Resûlü böyle yapmakla bize içtimaî bir ders veriyordu. Böyle mühim meselelerde dahi kadınlar ile görüş alış-verişinde bulunmanın hiçbir yanlış yanının olmadığını öğretiyordu. Validemiz Efendimiz’e şöyle dedi: “Ey Allah’ın Resûlü! Emrini bir daha tekrar etme. Belki muhalefet ederler ve bu yüzden mahvolurlar. Fakat sen kurbanlarını kes ve ihramdan çık. Onlar verdiğin emrin kesinliğini anlayınca ister istemez sana itaat edeceklerdir.”Bunun üzerine, Efendimiz hemen eline bir bıçak alarak dışarı çıktı ve kendi kurbanlarını kesmeye başladı. Bunu gören sahabîler de kendi kurbanlarını kesmeye başladılar. Zira verdiği karardan dönmeyeceğini herkes anlamıştı.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-28" id="footnote-234-28-backlink">28</a></span></p>

      <p class="x3--Ba-l-k-4" id="toc_marker-29-5">Aile İçinde Yaşanan Bazı Durumlar</p>

      <p class="a--Paragraf-7">Efendimiz, sevgili eşi Hz. Hatice’nin saygı ve fedakârlığını, onun sağlığında olduğu gibi, vefatından sonra da unutmamış; her fırsatta onu sevgi ve saygı ile anmıştır. Yine onun hatırasını andığı bir günde Hz. Âişe Validemiz, “O yaşlı kadını ne anıp duruyorsun? Allah onun yerine sana daha hayırlısını verdi.” deyince Efendimiz durumun öyle olmadığını şu sözleriyle ifade etmişti: “Allah bana ondan daha hayırlısını vermedi. O, hiç kimsenin kabul etmediği bir zamanda bana iman etti. Herkesin beni yalanladığı bir zamanda o beni tasdik etti. Kimsenin bana bir şey vermediği esnada; o, malını benim için kullandı ve o çocuklarımın annesiydi” diye cevap verdi.”<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-29" id="footnote-234-29-backlink">29</a></span></p>

      <p class="a--Paragraf-7">Hz. Peygamber’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> mübarek eşleri için Benû Nadîr kabi lesinin hurmalığının mahsullerinden bir pay belirlenmişti. Bu hurma geliri satılır ve karşılığı sene bo yun ca yapılacak masraflara yeterdi. Hayber fethedilince Hz. Peygamber’in mübarek eşlerine buradan bir pay verildi. Bunlar da kişi başına seksen vesak hurma ve yirmi vesak arpadan ibaretti.</p>

      <p class="x3--Ba-l-k-4" id="toc_marker-29-6">Aile Mahremiyetine Dikkat</p>

      <p class="a--Paragraf-7">Hz. Ebû Bekir’in <span class="x1---c-c-----s-a-s-----a-s-----r-a-----r-anh---7" xml:lang="tr-TR">(radıyallahu anh)</span> kızı ve Efendimiz’in baldızı olan Hz. Esma, kendi işlerini bizzat kendisi yapardı. Medine’den üç kilometre uzaklıktaki bahçeden hur ma salkımlarını tepesine koyarak eve taşımak da bu işlerden biriydi. Bir gün, yine böyle hurma salkımlarını tepesine koymuş gelirken Efendimiz devesine binmiş hâlde ona rastladı. Onu bindirmek için deveyi çöktürdü. Ancak Hz. Esma bu durumdan utandı. Hz. Pey gamber onun mahremiyetten dolayı utandığını görünce hiçbir şey demedi ve onu orada bırakarak yoluna devam etti. Hz. Esma der ki: “Daha sonra Hz. Ebû Bekir seyislik yapıp atlara bakan bir hizmetçi gönderdi de sanki kölelikten kurtulmuş gi bi, o sıkıntıdan ve yük taşımaktan kurtuldum.”<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-30" id="footnote-234-30-backlink">30</a></span></p>

      <p class="a--Paragraf-7">Mahremiyet insanlarda fıtrî olan bir duygudur. İslam bu duygunun korunmasına özen göstermiş; avret, hâlvet, ihtilat, tesettür mefhumları çerçevesinde pek çok değerin korunmasını öngörmüştür. “Bir eve girerken izin istemek göz içindir.”<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-31" id="footnote-234-31-backlink">31</a></span> hadisi bu konuyu aydınlatmaktadır. Meskenin geniş tutulması prensibi de, mahremiyetin daha kolay korunması gayesiyle konmuştur. Sünnet açısından ev, sadece soğuk ve sıcağa karşı sığınılacak bir yer değildir. Aynı zamanda mahremiyeti sağlama yeridir. Bu yüzden eve haram denmiş ve sahibinin izni olmadan buraya girilmesi yasaklanmıştır. Modern hukukta buna mesken ve özel hayatın korunması denmektedir. Mahremiyeti ihlâl sadece girmek, saldırmak ve kundaklamakla tahakkuk etmez; bakmak, dinleme cihazı yerleştirmek, telefon dinlemek vb. yollarla da bu ihlâl gerçekleşir. “Hiç kimse izin almadan başkasının evinin içine bakmasın, kim izinsiz bakarsa aynen girmiş gibidir.” hadisi bunu açıklamaktadır. “Bir başkasının evinin içine bakarken, (ev sahibi tarafından) gözü çıkarılan kişi diyet istemeye kalkışmasın. Bilsin ki, hiçbir hak talep etme durumunda değildir.” hükmü, bu meselenin ciddiyetini vurgulamaktadır. Hz. Peygamber, pencereden kendi evine izinsiz bakmış olan bir adama, elindeki tarağı göstererek, “İçeriye baktığını bilseydim şu tarağı gözüne sokardım.”<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-32" id="footnote-234-32-backlink">32</a></span> buyurmuştur. İbn Abbas’ın bildirdiğine göre, Hakem b. Ebi’l-As’ı içeriye bakarken gören Hz. Peygamber, “Ben sağ olduğum müddetçe Medine’de oturmayacaksın.” diyerek onu Taif’e sürmüştür. Hz. Peygamber, “Bir kimse kapısı açık bırakılmış (veya giriş kısmında perde olmayan) bir eve uğrar da (içeri) bakarsa kabahat onda değildir, ev sahibindedir.” sözleriyle, korumanın ev sahibi tarafından yapılması gerektiğine parmak basmıştır. Günümüzde moda hâline gelen perdesizlik veya mahremiyeti sağlamayan kısa perdeler düşündürücüdür.</p>

      <p class="a--Paragraf-7">Ancak mahremiyet sadece dışarıya karşı değildir. Ev içinde de aile fertleri bir birlerine karşı dikkatli olmalı, mümkünse herkese bir oda ayrılmalı ve birbirlerinin odalarına izinsiz girmemelidirler. Anne-baba çocuklarına bu terbiyeyi vermeli ve onları değişik hislere sürükleyebilecek söz, davranış ve kıyafete dikkat etmelidirler. Kur’ân-Kerim şu ayetlerle konuyu açıklamaktadır: “<span class="x2---talik-6" xml:lang="tr-TR">Ey müminler! Ellerinizin altında bulunan (köle ve cariyeleriniz) ve içinizden henüz ergenlik çağına girmemiş olanlar, sabah namazından önce, öğleyin soyunduğunuz vakit ve yatsı namazından sonra (yanlarınıza girecekleri zaman) sizden üç defa izin istesinler. Bunlar, mahrem (kapanmamış) hâlde bulunabileceğiniz üç vakittir. Bu vakitlerin dışında ne sizin için ne de onlar için bir mahzur yoktur. Birbirinizin yanına girip çıkabilirsiniz. Allah, (herşeyi) bilendir, hüküm ve hikmet sahibidir. Çocuklarınız erginlik çağına girdiklerinde, kendilerinden öncekiler (büyükler) izin isteği gibi onlar da izin istesinler. İşte Allah, ayetlerini böyle açıklar. Allah alimdir, hakimdir.</span>” <span class="x8--Ayet-adresi-6" xml:lang="tr-TR">(Nûr, 24/58– 59)</span> Bu ifadelerden, İslam’ın ideal meskeninin, büluğ çağına ermiş her ferde bir oda tahsis etmeye imkan verecek genişlikte bir mesken olduğu da anlaşılmaktadır. Konuyu, diğer nass ve uygulamaları da hesaba katarak inceleyen âlimler izinsiz olarak birinin evinin içine bakmanın caiz olmadığında görüş birliğine varmışlardır.</p>

      <p class="x3--Ba-l-k-4" id="toc_marker-29-7">Aile İçi Tartışmalar</p>

      <p class="a--Paragraf-7">Aile ortamında zaman zaman bazı tartışmaların olması kaçınılmaz gibidir. Farklı fıtratta ve farklı çevrelerin insanı iki kişinin tartışmadan bir ömür sürmeleri kolay değildir. Her tartışma, dikkat edilmez, aşırıya kaçılır ya da bir taraf konuyu yumuşatmazsa ciddi problemlerin başlangıcı olabilir. Aile içinde cereyan eden tartışmaların ve ortaya çıkan pürüzlerin dışarıya aksettirilmeden orada hâlledilmesi bir esastır ve aile mahremiyetinin mühim bir boyutunu oluşturmaktadır. Bazı konular ise kangrene dönüşmeden aile büyüklerine açılmalı ve çözüm yoluna gidilmelidir. Efendimiz’in bu konuya ışık tutan davranışlarından biri şu şekildedir:</p>

      <p class="a--Paragraf-7">Efendimizle sevgili eşi Hz. Âişe Validemiz arasında, mahiyetini bilemediğimiz bir tartışma yaşanmıştı. Aileden olan Hz. Ebû Bekir <span class="x1---c-c-----s-a-s-----a-s-----r-a-----r-anh---7" xml:lang="tr-TR">(radıyallahu anh)</span> hakem tayin edildi. Hakem, eşler arasındaki olayı dinlemeye başladı. Konuyu ilk anlatan, Efendimiz oldu. Hz. Âişe bir ara eşini ikaz eder ifadelerde bulundu ve “Anlatımında adaletli ol!” dedi. Bu cümle, hakemi hakemlikten çıkartan dav ranışı yaptırdı. Hz. Ebû Bekir kızına bir tokat atarak “Sen Allah’ın Resûlü’yle nasıl böyle konuşursun.” dedi. Hz. Âişe korkup hemen Efendimiz’in arkasına sığındı. Duruma üzülen Hz. Peygamber <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> Hz. Ebû Bekir’e “Seni hakem tayin etmekten maksadımız bu değildi.” dedi.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-33" id="footnote-234-33-backlink">33</a></span></p>

      <p class="a--Paragraf-7">Bir gün Efendimiz, Hz. Âişe Validemize:</p>

      <p class="a--Paragraf-7">– Bana kızdığın za man, hemen anlıyorum, buyurdu. Hz. Âişe:</p>

      <p class="a--Paragraf-7">– Nasıl, deyince, Efendimiz,</p>

      <p class="a--Paragraf-7">– Eğer bir şeyden dolayı yemin edecek olursan, bana kızgın olmadığın zaman ‘Muhammed’in Rabbine yemin ederim ki’ di yor sun. Eğer bana kızgın isen, ‘İbrahim’in Rabbine yemin ederim ki’, diyorsun, buyurdu. Bunun üzerine Hz. Âişe Validemiz:</p>

      <p class="a--Paragraf-7">– Evet, Ey Allah Resûlü! Sadece öyle zamanlarda adınızı bırakıyorum dedi.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-34" id="footnote-234-34-backlink">34</a></span></p>

      <p class="x3--Ba-l-k-4" id="toc_marker-29-8">Hanımlarıyla Arkadaş Gibiydi</p>

      <p class="a--Paragraf-7">Aşağıda sunacağımız tablolar, Efendimiz’in hanımlarına karşı ne kadar müsamahalı ve hoşgörülü olduğunu göstermektedir. Hz. Âişe Validemizin anlattığına göre Hz. Peygamber <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> Tebük ya da Hayber Gazvesi’nden dönmüştü. Hz. Âişe’nin eşyalarını koyduğu rafların üzerinde örtü vardı. Rüzgâr esti ve oyuncaklarının üzerinde bulunan örtüyü bir kenarından açtı. Bunun üzerine Efendimiz,</p>

      <p class="a--Paragraf-7">– Ey Âişe bunlar nedir, buyurdu. Hz. Âişe:</p>

      <p class="a--Paragraf-7">– Kızlarım, diye cevap verdi. Hz. Peygamber oyuncakların ara sında iki kanatlı at gördü.</p>

      <p class="a--Paragraf-7">– Oyuncakların arasında gördüğüm bu şey nedir, diye sordu. Hz. Âişe</p>

      <p class="a--Paragraf-7">– At, diye cevap verdi.</p>

      <p class="a--Paragraf-7">– Üzerindekiler nedir, deyince,</p>

      <p class="a--Paragraf-7">– Kanatlarıdır, diye cevap verdi. Hz. Peygamber:</p>

      <p class="a--Paragraf-7">– Atın kanatları olur mu, dediğinde Hz. Âişe,</p>

      <p class="a--Paragraf-7">– Süleyman’ın atlarının kanatlarının olduğunu işitmedin mi? dedi. Hz. Âişe Validemiz der ki: “Allah Resûlü bu cevabım üzerine ciddi şekilde güldü. Hatta azı dişlerini gördüm.”<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-35" id="footnote-234-35-backlink">35</a></span></p>

      <p class="a--Paragraf-7">Bir başka olay da şöyle cereyan etmişti. Yine Hz. Âişe Vali demiz anlatıyor: “Bir bayram günün Allah Resûlü odama geldi. Yanımda Buas olayıyla ilgili olarak söylenmiş kahramanlık şiirlerini def çalarak terennüm eden iki cariye bulunuyordu. Allah Resûlü bir şey demeden yatağına uzanıp yüzünü öbür tarafa çevirdi. Bir süre sonra Hz. Ebû Bekir içeri girdi. ‘Bu ne hâl, Allah Resûlü’nün huzurunda şeytanın mizmârı ha!…’ diyerek beni azarladı. Bunun üzerine Allah Resûlü ona dönüp: ‘Bırak onları, her milletin bir bayramı vardır, bu da bizim bayramımızdır.’ buyurdu. Babam başka şeyle meşgul olunca cariyelere işaret et tim, dışarı çıktılar.”<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-36" id="footnote-234-36-backlink">36</a></span></p>

      <p class="a--Paragraf-7">Mu’avviz b. Afrâ’nın kızı Rebî’nin düğünü olurken Hz. Pey gamber <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> evlerine gitti ve gelin için hazırlanan yere oturdu. Evin kızları çev resine toplandılar ve defler çalarak Bedir şehitlerine mersiye okumaya başladılar. Okumaya devam ederlerken “Aramızda bir Peygamber var ki, yarın ne olacağını bilir.” diye bir mısra okudular. Bunun üzerine Efendimiz <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span>: “Bunu bırakın da daha önce söylediklerinizi söyleyin.” buyurdu.”<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-37" id="footnote-234-37-backlink">37</a></span></p>

      <p class="a--Paragraf-7">Bu olaylardan bayram, düğün gibi günlerin eğlence ve sevinç günleri olduğu, meşru daire içerisinde çalgılar eşliğinde bazı oyunların veya sportif faaliyetlerin icra edilebileceği anlaşılmaktadır. İslam’ın genel prensiplerine aykırı olmayan yerel veya bölgesel gelenek ve âdetlerin icra edilerek muhafaza edilmesi kültürel bir zenginliktir. Aslında insan fıtratının, özellikle delikanlılık çağında bulunan gençlerin enerjilerini meşru bir şekilde harcayabilecekleri oyun ve eğlencelere ihtiyaç duyduğu bir gerçektir. Meşru alternatiflerle bu ihtiyaç karşılanmasa, günümüzde olduğu gibi gayr-i meşru olana kapı aralanacaktır. Zira fıtratla savaşılamaz.</p>

      <p class="x3--Ba-l-k-4" id="toc_marker-29-9">Aile Fertlerinin Gönüllerini Alırdı</p>

      <p class="a--Paragraf-7">Hz. Enes b. Mâlik şu olayı anlatıyor: “Allah Resûlü’nün Farisi bir komşusu vardı, güzel et yemeği yapardı. Bir gün Efendimiz için yemek hazırladı ve evlerine gelerek O’nu davet etti. Allah Resûlü (Hz. Âişe’yi göstererek): ‘Onu da davet ediyor musun?’ diye işaret etti. Adam: ‘Hayır’ deyince Efendimiz: ‘Ben de gelmiyorum!’ dedi. Adam geri döndü ve bir süre sonra tekrar gelip davetini yeniledi. Allah Resûlü de aynı şekilde Hz. Âişe’yi işaret etti. Ancak adam yine kabul etmeyince Efendimiz de aynı şekilde daveti reddetti. Sonra adam üçüncü defa davet etmeye geldi. Allah Resûlü de aynı şekilde davranınca adam ikisini beraber kabul etti. Bunun üzerine kalktılar, adamın evine yemeğe gittiler.”<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-38" id="footnote-234-38-backlink">38</a></span></p>

      <p class="a--Paragraf-7">Hz. Âişe Validemiz, Efendimiz’le yeni evlenmişti. Eşinin ken disini sevip sevmediğini merak etmekteydi. Ya da kendisini ne kadar ve nasıl sevdiğini… Bu düşüncesini Hz. Peygamberle <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> konuşmadan edemedi ve:</p>

      <p class="a--Paragraf-7">– Ey Allah’ın Resûlü, beni seviyor musun, diye sordu.</p>

      <p class="a--Paragraf-7">– Evet, yâ Âişe tabi seviyorum, cevabını aldı.</p>

      <p class="a--Paragraf-7">Hz. Âişe, fazlasını da merak ediyordu. Acaba nasıl seviyordu? Hemen sordu:</p>

      <p class="a--Paragraf-7">– Beni nasıl seviyorsun? Peygamberimiz sevgi şeklini tanımladı eşine:</p>

      <p class="a--Paragraf-7">– Kördüğüm gibi. Bu cevap Hz Âişe’yi çok sevindirdi. Çünkü kördüğüm açılmazdı. Açılmayan, bitmeyen sırlı bir sevgi demekti. Alacağı cevap onu çok mutlu ettiği için, Hz Âişe kadınca bir ihtiyaçla sık sık sorardı:</p>

      <p class="a--Paragraf-7">– Ey Allah’ın Resûlü, kördüğüm ne âlemde? Peygamberimiz, her defasında sevgili eşini memnun eden cevabı verirdi:</p>

      <p class="a--Paragraf-7">– İlk günkü gibi...<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-39" id="footnote-234-39-backlink">39</a></span></p>

      <p class="x3--Ba-l-k-4" id="toc_marker-29-10">Hatıralar</p>

      <p class="a--Paragraf-7">Evde zaman zaman hatıralar da anlatılıyordu. Bir gün, Hz. Âişe Validemiz Efendimiz’e, “Uhud gününden daha fazla sıkıntıya düştüğünüz bir gününüz oldu mu?” diye sordu. Efendimiz şu cevabı verdi: “Ey Âişe! Hayatımda Kureyş’in sebebiyet verdiği çok zorluklarla karşılaştım. Fakat Akabe günü karşılaştığım zorluk hepsinden daha zordu. Kureyş’ten gördüğüm baskı üzerine Taif’e gitmiş; korunmam için İbn Abdi Ya’lîl’e teklifte bulunmuştum. Ancak teklifimi kabul etmedi. Ben de kederli ve nereye gideceğimi bilemez bir hâlde Mekke’ye dönüyordum. Karn-ı Seâlib denilen yere gelince başımı kaldırıp gökyüzüne baktım, bir bulutun beni gölgelediğini gördüm. Dikkatle bakınca bulutun içinde Cebrail’in olduğunu fark ettim. Cebrail bana:</p>

      <p class="a--Paragraf-7">– Ey Muhammed! Allah, milletinin senin için söylediklerini duydu ve şu dağlar meleğini gönderdi. Onlar hakkında ne yapılmasını istersen emret, dedi. Bunun üzerine dağlar meleği selam verdi ve sonra:</p>

      <p class="a--Paragraf-7">– “Ey Muhammed! Cebrail doğru söyledi. Ne emredersen yapmaya hazırım. Şu iki yaşçın dağın (Ebû Kubeys ve Kayakan) Mekkeliler üzerine çökerek birbirine kavuşmasını (ve müşrikleri topluca mahvetmesini) emret yerine getireyim, dedi. Bunun üzerine şöyle dedim:</p>

      <p class="a--Paragraf-7">– Hayır! Ben Allah’ın müşriklerin soyundan, hiçbir şeyi ortak koşmayıp yalnızca Allah’a ibadet edecek nesiller yaratmasını dilerim.”<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-40" id="footnote-234-40-backlink">40</a></span></p>

      <p class="a--Paragraf-7">Evet Allah Resûlü’nün, ulvî risalet vazifesini yüklendikten sonraki bütün hayatı dini tebliğle geçti. O, kapı kapı dolaşıyor ve mesajını kendilerine tebliğde bulunabileceği âşina sima ve gönüller arıyordu. Karşı cephenin infiali evvela, ilgisizlik ve boykot şeklinde oldu. Daha sonra istihza ve alayla devam etti. Son safhada ise işkencenin her çeşidiyle sürüp gitti. Geçeceği yollara dikenler serpiliyor, namaz kılarken başına işkembe konuyor ve kendisine her türlü hakaret reva görülüyordu. Ne var ki, Allah Resûlü bunların hiçbiriyle yılmadı ve usanmadı. Çünkü O’nun dünyaya geliş gayesi buydu. Can alıcı hasımları dâhil herkese defalarca uğradı. Ve ilâhî mesajı sundu. Ebû Cehil ve Ebû Leheb gibi din ve iman düşmanlarına bile kim bilir kaç defa gitti, hak ve hakikati anlattı!.. O panayırları dolaşıyor, bir kişinin hidâyetine vesile olabilmek için çadır çadır geziyor; gittiği her kapı yüzüne kapanıyor; fakat O bir başka sefer yine aynı kapıya varıyor, aynı şeyleri tekrar ediyordu.</p>

      <p class="a--Paragraf-7">Resûl-i Ekrem <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> bütün bu olanlardan sonra ellerini açıp Rabbine şöyle niyazda bulunuyordu: “Allah’ım! Güçsüzlüğümü, zaafımı ve insanlar nazarında hakir görülmemi Sana şikâyet ediyorum. Ya Erhamerrahimîn! Sen hor ve hakir görülen biçarelerin Rabbisin. Benim de Rabbimsin, beni kime bırakıyorsun? Kötü sözlü, kötü yüzlü uzak kimselere mi, yoksa işime müdahil düşmana mı? Eğer bana karşı gazabın yoksa çektiğim mihnetlere, belâlara hiç aldırmam. Ancak afiyetin arzu edilecek şekilde daha ferah-feza, daha geniştir. İlâhî, gazabına giriftar yahut hoşnutsuzluğuna duçar olmaktan, Senin o zulmetleri parıl parıl parlatan dünya ve ahiret işlerinin medar-ı salâhı Nûr-u Vechine sığınırım. İlâhî, Sen razı olasıya kadar Senin affını muntazırım! İlâhî, bütün havl ve kuvvet sadece Senin elindedir.”</p>

      <p class="a--Paragraf-7">O böyle dua ederken, yanlarına sessizce biri yaklaştı. Bir tabağa koyduğu üzüm salkımını Allah Resûlü’nün önüne uzattı ve “Buyurun, bundan yiyin.” dedi. İki Cihan Serveri elini tabağa uzatırken, Allah’ın adıyla manâsına “Bismillah” dedi. Üzümü ikram eden Addâs ismindeki köle için bu, beklenmedik bir hadise idi. Hayretle sordu: “Sen kimsin?” Allah Resûlü cevap verdi: “Son Peygamber ve son Nebî’yim!” Addâs üzerine abandı ve öpmeye başladı. Senelerce gökte aradığını şimdi yerde, hem de hiç beklemediği bir anda karşısında bulmuştu ve iman etti.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-41" id="footnote-234-41-backlink">41</a></span></p>

      <p class="x3--Ba-l-k-4" id="toc_marker-29-11">Aile Fertlerinin Eğlenme ve Dinlenmelerine İmkân Verirdi</p>

      <p class="a--Paragraf-7">Hz. Âişe Validemiz bir bayram günü camide kılıç-kalkan oyu nu oynayan Habeşlilerin gösterisini seyretmek ister. (Bir rivayette Efendimiz seyretmek isteyip istemediğini sorar; o da seyretmek istediğini söyler.) Neticede Efendimiz <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> camiye bakan pencerenin önünde ayakta durur. Hz. Âişe Validemiz de, arkasında durarak çenesini mübarek omuzlara koyar, yüzünü de Efendimiz’in yüzüne yapıştırır ve öylece seyrederler. Hatta Efendimiz daha iyi oynamaları için “Ey Erfideoğulları göreyim sizi.” diyerek bir nevi tezahürat da yapar. Bir müddet beraber oyuncuları seyrederler. Allah Resûlü bir iki sefer “Yeter mi ya Âişe?” demesine rağmen “Biraz daha ey Allah’ın Resûlü’” diyerek süreyi uzatır. Ve daha sonra bu olayı şöyle anlatır: “Aslında Habeşlilerin oyunu uzun süre seyredecek kadar ilgimi çekmiyordu. Fakat Allah Resûlü’nün ilgisini çekmek için uzun süre izledim.” Daha sonra bunu kendilerine ifade ettiğinde, “Ben bunu fark etmiştim, fakat senin gönlünü hoş tutmak için öyle davrandım.” der.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-42" id="footnote-234-42-backlink">42</a></span> İşte ashabına, ailesine Efendimiz’i sevdiren insanî yönü… Evet, O bütün insanlığa örnek bir ahlâk âbidesidir.</p>

      <p class="a--Paragraf-7">Bu olayı şu şekilde yorumlayanlar da bulunuyor: “Hz. Pey gam ber’in Hz. Âişe Validemizi adeta kılıç kalkan oyununu seyre davet etmesinin perde arkasında, bu husustaki sünneti bellemesi, gelecek bazı Müslüman çocukla rına sağlam bilgiler nakletmesi ve onlara bunu öğretmesi gibi hedeflerin olduğu da düşünülebilir. Diğer taraftan Allah Resûlünün <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> oyuncuları onaylamaya ilave olarak kendilerini teşvikte bulunması bu hadis-i şerifin, sportif faaliyetlerin yanı sıra ölçülü raksın da mubah olduğuna dair delil olduğu belirtilmiştir.”<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-43" id="footnote-234-43-backlink">43</a></span></p>

      <p class="x3--Ba-l-k-4" id="toc_marker-29-12">Yumuşak Huyluluğu</p>

      <p class="a--Paragraf-7">Hz. Âişe Validemiz anlatıyor: “Allah Resûlü <span class="x1---c-c-----s-a-s-----a-s-----r-a-----r-anh---7" xml:lang="tr-TR">(sallallahu aleyhi ve sellem)</span> Bâdiye’de zekât develerinin içine çıktı ve ben den başka hanımlarına birer deve verdi. Ben, ‘Ey Allah’ın Resûlü, benden başka hanımlarına birer deve verdin!’ dedim. Bana böğüren çetin bir deve verdi ki zaptedilemiyordu. Arkasından şöyle buyurdu: ‘Ey Âişe ona yumuşak davran, şüphesiz yumuşaklığın (rıfk) karıştığı her şey güzelleşir; uzak durduğu her şey de lekelenir.”<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-44" id="footnote-234-44-backlink">44</a></span></p>

      <p class="a--Paragraf-7">O hanımlara karşı çok yumuşak ve müsamahalı davranırdı. Bir gün, Hz. Ömer, Hz. Peygamber’in huzuruna girmek için izin istedi. Hz. Peygamber’in yanında Kureyş kadınları vardı. Ona bir şeyler soruyor ve yanında yüksek sesle konuşuyorlardı. Hz. Ömer <span class="x1---c-c-----s-a-s-----a-s-----r-a-----r-anh---7" xml:lang="tr-TR">(radıyallahu anh)</span>, Efendimiz’in yanına girmek için izin isteyince, perdenin arkasına gizlendiler. Hz. Peygamber ona izin verdi. Buradan ötesini Hz. Ömer şöyle anlatıyor: “Allah Resûlü’nün yanına girdim. Baktım; Allah Resûlü durmadan tebessüm ediyor. ‘Ey Allah’ın Resûlü! Allah seni ebediyen güldürsün’ dedim. Yine tebessümle şu cevabı verdi: “Şu kadınların hâline gülüyorum. Oturmuş benim yanımda konuşuyorlardı. Senin sesini duyunca her biri bir yere saklandı.’ Allah Resûlü’nün bu cevabı üzerine sesimi yükselttim ve ‘Ey nefislerinin düşmanları! Demek benden korkuyorsunuz, Allah Resûl’ünden korkmuyor ve onun yanında saygısızlık yapıyorsunuz öyle mi?’ dedim. Bana şu cevabı verdiler: ‘Sen katı ve şiddetlisin.’”<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-45" id="footnote-234-45-backlink">45</a></span></p>

      <p class="x3--Ba-l-k-4" id="toc_marker-29-13">Acaba, Kıyamet Günü Ehlini Hatırlar mısın?</p>

      <p class="a--Paragraf-7">Hz. Âişe Validemiz anlatıyor: “Bir gün, cehennemi hatırlayarak ağlıyordum. Allah Resûlü:</p>

      <p class="a--Paragraf-7">– Senin neyin var, niye ağlıyorsun ey Âişe, dedi. Ben de:</p>

      <p class="a--Paragraf-7">– Cehennemi hatırladım da... Acaba kıyamet günü aileni ha tırlar mısın, dedim. Şöyle buyurdu Allah Resûlü:</p>

      <p class="a--Paragraf-7">– Üç yerde kimse kimseyi hatırlayamaz: Mizanın başında, erkesin, amel defterinin sağından mı solundan mı verileceğini öğrendiği an ve sırat köprüsünden geçilirken.”<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-46" id="footnote-234-46-backlink">46</a></span></p>

      <p class="x3--Ba-l-k-4" id="toc_marker-29-14">Son Anlarındaki Nezaketi</p>

      <p class="a--Paragraf-7">Vefatından birkaç gün evvel: “Kul, Rabbiyle dünya arasında muhayyer bırakıldı. O, Rabbini seçti.” demişti. Fetanet insanı Hz. Ebû Bekir, bu sözü duyunca hıçkırıklarını tutamamış ve hüngür hüngür ağlamıştı.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-47" id="footnote-234-47-backlink">47</a></span> Zira anlamıştı ki, o kul, bu sözü söyleyenin ta kendisiydi. Rahatsızlığı fazla sürmedi. Gün geçtikçe hastalığı şiddetleniyor ve şiddetli baş ağrılarıyla kıvrım kıvrım kıvranıyordu. İşte bu esnada dahi, hanımlarına karşı incelik ve nezaketini terk etmedi. Hanımları arasında gezecek hâli olmadığından bir odada kalmasına müsaade edilmesini talep etti. Bütün hanımları O’nun bu arzusuna ‘evet’ dediler. Allah Resûlü de son günlerini Hz. Âişe’nin odasında geçirdi.<span class="x7--Dipnot-Ba-vurusu-6" xml:lang="tr-TR"><a class="footnote-link" href="#footnote-234-48" id="footnote-234-48-backlink">48</a></span> Evet, en ağır şartlar altında bile O, hanımlarının hak ve hukukuna riayetkâr davranıyordu. İşte O, böyle incelerden ince bir ruh insanıydı.</p>

      <p class="b--Paragraf-7">_______________</p>

      <div class="footnotes">
        <div class="footnote">
          <p class="b--Paragraf-7"><a class="footnote-anchor" href="#footnote-234-1-backlink" id="footnote-234-1">1</a> İbn Sa’d, <span class="italic-dipnot-6">Tabakat</span>, I, 499.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-2-backlink" id="footnote-234-2">2</a> İbn Habib, el-<span class="italic-dipnot-6">Muhabber</span>, 50.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-3-backlink" id="footnote-234-3">3</a> İbn Habîb, <span class="italic-dipnot-6">el-Muhabber</span>, 50.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-4-backlink" id="footnote-234-4">4</a> Hz. Âişe Validemizin evlendiği zamanki yaşı hep tartışma konusu yapılmıştır. Bilindiği gibi Peygamberliğin gelişinden on yıl sonra, 50 yaşındayken eşi Hz. Hatice’yi kaybeden Peygamberimiz’in <span class="x1---c-c-----s-a-s-----a-s-----r-a-----r-anh---7" style="font-size:1em;" xml:lang="tr-TR">(sallallahu aleyhi ve sellem)</span> kendisine hem ev işleri ve çocuklarının bakımında yardımcı olacak, hem de İslâm’a davet faaliyetlerinde destek olacak eşlere ihtiyacı vardı. Bunun için bir yandan yaşlı ve dul bir kadın olan Hz. Sevde’yi, öte yandan da en yakın arkadaşı olan Hz. Ebûbekir’in kızı Hz. Ayşe’yi istetti. Hz. Peygamberin bu isteği, vahyin başlangıcından 10 yıl sonradır. Hz. Ayşe vahiy başlangıcından beş altı yıl önce doğmuştur. Dolayısıyla Hz. Ayşe’nin peygamberimizle evlendiği yaşın 17-18 olduğu ortaya çıkar. Bu konu, daha detaylı bir şekilde Mevlana Şibli’ nin Asr-ı Saadet kitabında geçmektedir. <span class="x8--Ayet-adresi-6" style="font-size:0.89em;" xml:lang="tr-TR">(İst. 1928. 2/ 997)</span> Hz. Ayşe’nin evlendiği zaman yaşının büyük olduğunu, ablası Hz. Esma’nın biyografisinden kesin olarak anlıyoruz. Biyografi kitapları Hz. Esma’dan bahsederken diyorlar ki: “Esma 100 yaşındayken, hicretin 73. Yılında vefat etmiştir. Hicret vaktinde 27 yaşındaydı. Hz. Ayşe ablasından 10 yaş küçük olduğuna göre, onun da hicrette tam 17 yaşında olması icap eder. Ayrıca Hz. Ayşe, Hz. Peygamber’den önce Cübeyr’le nişanlanmıştı. Demek evlenecek çağda bir kızdı. Diğer bir izah tarzı da şudur: Hz. Âişe Validemiz Peygamberimiz’le dokuz yıl evli kalmıştı. Peygamberimiz’in vefatı esnasında ise 27 yaşında idi. Efendimiz’den sonra da 48 yıl yaşamış ve hicri 58’de 74 yaşında vefat etmiştir. Sondan başa doğru gidersek 74’ten 48’i çıkartıp kalandan da evli olduğu yılı çıkartınca evlendiği yaşı bulmuş oluruz. 74 – 48 = 26; 26 – 9 = 17 kalır ki yaklaşık 17 veya 18 yaşında evlendiği gerçeği ortaya çıkar” (Bkz: A. H. Berki-O. Keskioğlu, Hatemü’l Enbiya Hz. Muhammed ve Hayatı, 210)</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-5-backlink" id="footnote-234-5">5</a> Bkz. İbn Sa’d, VIII, 53-221; M. Hamidullah, <span class="italic-dipnot-6">İslam Peygamberi</span>, II, 715-746; Ziya Kazıcı, <span class="italic-dipnot-6">Hz. Muhammed’in Eşleri ve Aile Hayatı</span>, İstanbul 1991; İbrahim Canan, <span class="italic-dipnot-6">Aile Reisi ve Baba Olarak Hz. Peygamber, Hz. Peygamber ve Aile Hayatı</span>, İstanbul 1989, s. 284-342.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-6-backlink" id="footnote-234-6">6</a> İbn Habîb, <span class="italic-dipnot-6">Muhabber</span>, s. 79; Belâzürî, I, 405.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-7-backlink" id="footnote-234-7">7</a> İbn Seyyidinnâs, II, 238.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-8-backlink" id="footnote-234-8">8</a> İbn Hişâm, I, 657-659; İbn Sa’d, VIII, 32-33; Taberî, II, 470-472; Belâzürî, I, 398-400.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-9-backlink" id="footnote-234-9">9</a> İbnü’l-Esîr, <span class="italic-dipnot-6">Üsdü’l-Ğabe</span>, VII, 22.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-10-backlink" id="footnote-234-10">10</a> Zeyneb’in biyografisi için bk. İbn Hişâm, I, 651-658; İbn Sa’d, VIII, 31-36; Taberî, II, 469-472.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-11-backlink" id="footnote-234-11">11</a> İbn Sa’d, VIII, 36-37; İbnü’l-Esîr, <span class="italic-dipnot-6">Üsdü’l-Ğabe</span> VII, 113-115.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-12-backlink" id="footnote-234-12">12</a> İbn Sa’d, VIII, 37-39; İbnü’l-Esîr, <span class="italic-dipnot-6">Üsdü’l-Ğabe</span>, VII, 384.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-13-backlink" id="footnote-234-13">13</a> Buhârî, I, 67.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-14-backlink" id="footnote-234-14">14</a> İbn Sa’d, VIII, 19, 20.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-15-backlink" id="footnote-234-15">15</a> İbn Sa’d, VIII, 19-30; İbnü’l-Esîr, <span class="italic-dipnot-6">Üsdü’l-Ğabe</span>, VII, 220-226.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-16-backlink" id="footnote-234-16">16</a> İbn Sa’d, I, 134-144; İbnü’l-Esîr, <span class="italic-dipnot-6">Üsdü’l-Ğabe</span>, I, 49-51.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-17-backlink" id="footnote-234-17">17</a> İbn Hazm, 16-17.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-18-backlink" id="footnote-234-18">18</a> Tirmizî, <span class="italic-dipnot-6">Şemail</span>, İst. 1300 H. 57.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-19-backlink" id="footnote-234-19">19</a> A. H. Berki, O. Keskioğlu, <span class="italic-dipnot-6">Hz. Muhammed ve Hayatı</span>, 215.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-20-backlink" id="footnote-234-20">20</a> Kurtubi, <span class="italic-dipnot-6">Ahkâmu'l-Kur’ân</span>, VI, 174.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-21-backlink" id="footnote-234-21">21</a> Tirmizi, <span class="italic-dipnot-6">Tefsir</span>, 34.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-22-backlink" id="footnote-234-22">22</a> İ. Canan, <span class="italic-dipnot-6">Kütüb-i Sitte</span>, <span class="italic-dipnot-6">Muhtasarı Tercüme ve Şerhi</span>, II, 498.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-23-backlink" id="footnote-234-23">23</a> İ. Canan, <span class="italic-dipnot-6">Hz. Peygamberin Sünnetinde Terbiye</span>, 176– 177.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-24-backlink" id="footnote-234-24">24</a> Buhârî, <span class="italic-dipnot-6">Zekât</span>, 57.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-25-backlink" id="footnote-234-25">25</a> Buhârî, <span class="italic-dipnot-6">Et’ime</span>, 2.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-26-backlink" id="footnote-234-26">26</a> Afzalur Rahman, <span class="italic-dipnot-6">Sîret Ansiklopedisi</span>, II, 262.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-27-backlink" id="footnote-234-27">27</a> İbn Mace, I, 415.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-28-backlink" id="footnote-234-28">28</a> Buhârî, <span class="italic-dipnot-6">Şurut</span>,15; <span class="italic-dipnot-6">Vâkıdî</span>, II, 613.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-29-backlink" id="footnote-234-29">29</a> <span class="italic-dipnot-6">Müsned</span>, VI, 117-118.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-30-backlink" id="footnote-234-30">30</a> Buhârî, I, 786.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-31-backlink" id="footnote-234-31">31</a> Buhârî, <span class="italic-dipnot-6">Libas</span>, 75, <span class="italic-dipnot-6">Diyat</span>, 23; Neseî, <span class="italic-dipnot-6">Kesame</span>, 47; Ebû Dâvûd, <span class="italic-dipnot-6">Edeb</span>, 136.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-32-backlink" id="footnote-234-32">32</a> Buhârî, <span class="italic-dipnot-6">Diyat</span>, 15, 23, <span class="italic-dipnot-6">İstizan</span>, 11; Müslim, <span class="italic-dipnot-6">Âdâb</span>, 42; Ebû Dâvûd, <span class="italic-dipnot-6">Edeb</span>, 136.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-33-backlink" id="footnote-234-33">33</a> İbn Fazlullah, <span class="italic-dipnot-6">Ravdatu’l-Ahbab</span>, 360.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-34-backlink" id="footnote-234-34">34</a> Buhârî, <span class="italic-dipnot-6">Nikâh</span>, 108; Müslim, <span class="italic-dipnot-6">Fedâilu’s-Sahâbe</span>, 80.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-35-backlink" id="footnote-234-35">35</a> Ebû Dâvûd, <span class="italic-dipnot-6">Edeb</span>, 62.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-36-backlink" id="footnote-234-36">36</a> Buhârî, <span class="italic-dipnot-6">İdeyn</span>, 2, 3, 25; Müslim, <span class="italic-dipnot-6">Salatu’l-İdeyn</span>, 16.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-37-backlink" id="footnote-234-37">37</a> Müslim, <span class="italic-dipnot-6">Nikâh</span>, 116.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-38-backlink" id="footnote-234-38">38</a> Müslim, <span class="italic-dipnot-6">Eşribe</span>, 199; Nesaî, <span class="italic-dipnot-6">Talâk</span>, 23.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-39-backlink" id="footnote-234-39">39</a> <span class="italic-dipnot-6">Müsned</span>, VI, 210. Bkz: N. Çeleğen, <span class="italic-dipnot-6">Peygamberimiz Kadınlara Nasıl Davranırdı</span>, 11.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-40-backlink" id="footnote-234-40">40</a> Buhârî, <span class="italic-dipnot-6">Bed’u’l-Halk</span>, 7; Müslim, <span class="italic-dipnot-6">Cihad</span>, 11.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-41-backlink" id="footnote-234-41">41</a> Buhârî, <span class="italic-dipnot-6">Bed’u’l-Halk</span>, 7; Müslim, <span class="italic-dipnot-6">Cihad</span>, 11.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-42-backlink" id="footnote-234-42">42</a> Buhârî, <span class="italic-dipnot-6">İdeyn</span>, 2; <span class="italic-dipnot-6">Cihad</span>, 81; Müslim, <span class="italic-dipnot-6">İdeyn</span>, 19.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-43-backlink" id="footnote-234-43">43</a> Geniş bilgi ve kaynaklar için bkz: Kettani, <span class="italic-dipnot-6">Hz. Peygamber’in Yönetimi</span>, <span class="italic-dipnot-6">et-Teratibu’l-İdariyye</span>, II, 209.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-44-backlink" id="footnote-234-44">44</a> <span class="italic-dipnot-6">Müsned</span>, VI, 112.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-45-backlink" id="footnote-234-45">45</a> Buhârî, <span class="italic-dipnot-6">Edeb</span>, 68.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-46-backlink" id="footnote-234-46">46</a> Hâkim, <span class="italic-dipnot-6">Müstedrek</span>, IV, 622.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-47-backlink" id="footnote-234-47">47</a> Buhârî, <span class="italic-dipnot-6">Salât</span>, 80; <span class="italic-dipnot-6">Fezâilü’l-Ashab</span>, 3.</p>
        </div>

        <div class="footnote">
          <p class="b--Paragraf-7"><a class="footnote-anchor" href="#footnote-234-48-backlink" id="footnote-234-48">48</a> İbn Sa’d, <span class="italic-dipnot-6">Tabakat</span>, 2, 231; İbn Hişâm, <span class="italic-dipnot-6">Sîre</span>, 4, 298.</p>
        </div>
      </div>
    </div>
  </div>
</body>
</html>