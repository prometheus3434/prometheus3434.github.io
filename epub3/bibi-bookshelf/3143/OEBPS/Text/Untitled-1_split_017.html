<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Untitled-1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik1" id="calibre_toc_16">16.Gelin Evde</h1>

    <p class="normal">(Bayan Gibson’un onları adlandırdığı gibi) Ona gelin diyen “bölge halkının” arasında iki genç Bay Hamley de vardı. Onların babası olan Toprak Sahibi, bunu yapmayı planlar planlamaz Malikâne’ye geldiği zaman Bay Gibson’un kendisine tebriklerini sunmuştu. Gidip ziyaretlerini kendi yapamayan Bayan Hamley, nazik doktorunun yeni eşine ilgisini göstermek isteyerek ve belki de Molly ile üvey annesinin nasıl geçineceği konusunda biraz meraklı bir sempatiyle, oğullarını kartları ve özürleriyle beraber Hollingford’a gönderdi. Atla yaptıkları yolculuğun sonucunda parlak ve canlı görünerek, yeni döşenmiş oturma odasına girdiler; her zamanki gibi ziyaret için mükemmel bir şekilde giyinmiş olarak ve ona çok yakışan bir çeşit davranış biçimiyle Osborne ilk olarak girdi. Roger kuvvetli, neşeli, akıllı bir taşra çiftçisi gibi görünerek ağabeyini izledi. Bayan Gibson ziyaretçileri kabul etmek için giyindi ve her zaman ortaya koymaya çalıştığı gibi, artık ilk gençliğinde olmayan ama insanlara onun gerçek yaşının ne olabileceğini merak etmeyi unutturacak kadar yumuşak bir davranış biçimi ve okşayıcı bir sesi olan çok güzel bir kadın etkisi yarattı. Molly eskiden olduğundan daha iyi giyiniyordu; üvey annesi bununla ilgilenmişti. Eski, yıpranmış ya da onun zevkine uymayan her şeyden nefret ediyordu. Bunlar onun gözüne iyi gözükmüyordu; ve daha şimdiden elbiselerini giyme, saçını düzenleme, eldivenlerini takma ve pabuçlarını giyme şekli konusunda, yeni bir miktar ilgiyle Molly’yi huzursuz etmişti. Bayan Gibson, onu güneş yanığı tenini iyileştirmek için bir dizi biberiye banyosu ve krem sürme işleminden geçirmeye çalışmıştı; ama Molly bu konuda ya unutkanlık yapıyordu ya da isyankârdı ve Bayan Gibson her gece kızın yatak odasına gelip yüzüne ve boynuna dikkatli bir şekilde onun için alınmış olan kozmetiklerden sürüp sürmediğine bakamazdı. Yine de görünüşü, Osborne’nun eleştirel gözleri için bile, son derece iyileşmişti. Roger daha çok, onun görünüşü ve ifadelerinden mutlu olup olmadığını çıkarmaya çalışıyordu; annesi ona özellikle bu işaretleri not etme görevini vermişti.</p>

    <p class="normal">Osborne ve Bayan Gibson, genç bir adam, orta yaşlı bir gelini ziyaret ettiği zaman uygun bulunan davranış biçimine göre birbirleriyle anlaşmaya hazırdılar. Londra konuları hakkındaki bilgilerini birbirleriyle yarıştırarak, o günün “Shakespeare ve müzik yapmakta kullanılan bardakları”<a href="../Text/Untitled-1_split_063.html#footnote-256-38" id="footnote-256-38-backlink">[38]</a> konularından konuşuyorlardı. Roger ve kendisi arasındaki sessizlik duraklamalarında, onların konuşmalarının bölümlerini duyuyordu. Kahramanı tamamen yeni bir karakter olarak ortaya çıkıyordu; artık edebî, şiirsel, romantik ya da eleştirel değildi, o şimdi son yeni oyunla, operadaki şarkıcılarla doluydu. Bunları sadece söylentilerden, Kuleler’deki konuşmalardan dinlediklerinden öğrenen Bayan Gibson’a karşı, sezonun harikasını dinlemek ya da görmek için iki veya üç defa Cambridge’den gelmiş olan Osborne’ nun üstünlüğü vardı. Ama Bayan Gibson’un da onun üzerinde gerçeklerini idareli kullanmak amacıyla daha büyük bir uydurma cesareti olduğu için üstünlüğü vardı; ve üstelik sanki gerçek alıntılar olan düşüncelerin, kendisi tarafından gerçek deneyim ve kişisel gözlemlerden oluşturulmuş gibi görünmesini sağlamak için kelimelerini seçme ve düzenlemede, ondan daha yetenekliydi. Böylece ünlü bir İtalyan şarkıcının kişisel özelliklerinden bahsederken şunu soruyordu:</p>

    <p class="normal">“Yüksek bir notaya çıkmadan önce sürekli yaptığı omuzlarını kaldırma ve ellerini birbirine kenetleme numarasına dikkat ettiniz mi?” Bu sözler, Bayan Gibson’un bu numarayı kendisinin gördüğünü sezdirecek şekilde söyleniyordu. Bu arada, üvey annesinin hayatının son yılını nasıl geçirmiş olduğu konusunda çok iyi bir fikir edinmiş olan Molly, bu konuşmayı hiç şaşkınlık duymadan dinledi; ama en sonunda Roger’ın soru ve sözlerine cevap verme gereksinmesi yüzünden kayıp bağlantıları bir araya getiremediği için, onların söylediklerini yanlış anlamış olması gerektiğine karar verdi. Osborne, Malikâne’de annesiyle olan aynı Osborne değildi.</p>

    <p class="normal">Roger, Molly’nin ağabeyine baktığını gördü.</p>

    <p class="normal">Sesini alçaltarak, “Ağabeyimin hasta göründüğünü mü düşünüyorsun?” dedi.</p>

    <p class="normal">“Hayırtam değil.”</p>

    <p class="normal">“O, iyi değil. Hem ben, hem de babam onun için endişeleniyoruz. Kıtaya yaptığı yolculuk iyi gelmek yerine ona zarar verdi; ve korkarım, sınavı konusundaki hayal kırıklığı ona söylendi.”</p>

    <p class="normal">“Onun hasta göründüğünü düşünmüyordum; sadece biraz değişmiş.”</p>

    <p class="normal">“Kısa bir süre sonra Cambridge’e dönmesi gerektiğini söylüyor. Belki de bu ona iyi gelebilir; ve ben de gelecek hafta gideceğim. Bu, Bayan Gibson’un tebriklerini iletmek için olduğu kadar aynı zamanda sana yapılmış bir veda ziyareti.”</p>

    <p class="normal">“Anneniz, ikinizin de gitmesine üzülecek değil mi? Ama kuşkusuz genç adamların her zaman evden uzak yaşaması gerekecek.”</p>

    <p class="normal">“Evet,” diye cevap verdi. “Yine de annem buna çok üzülüyor; ve ben onun sağlığı konusunda da tatmin olmadım. Bazen gidip onu görürsün, değil mi? O seni çok seviyor.”</p>

    <p class="normal">Molly, bilinçsizce üvey annesine bakarak, “Eğer yapabilirsem,” dedi. Bayan Gibson’un kendi sürekli kelime akışına rağmen, Molly’nin dudaklarından dökülen her şeyi işitebileceği ve işittiği konusunda rahatsız edici bir içgüdüsü vardı.</p>

    <p class="normal">Roger, “Başka kitap istiyor musun?” dedi. “Eğer istiyorsan gelecek Salı ben gitmeden önce bir liste yap ve anneme gönder. Ben gittikten sonra, kütüphaneye gidip onları çıkaracak kimse olmayacak.”</p>

    <p class="normal">Onlar gider gitmez Bayan Gibson, ayrılan ziyaretçiler hakkında her zamanki yorumlarına başladı.</p>

    <p class="normal">“Osborne Hamley’i çok sevdim! Ne kadar hoş bir adam! Bir şekilde her zaman en büyük oğlanları severim. Mülke o sahip olacak, değil mi? Sevgili babana onu eve gelme konusunda cesaretlendirmesini söyleyeceğim. Sen ve Cynthia için çok iyi, çok hoş bir arkadaş olacaktır. Diğeri, bence kaba bir genç adam; onun hiç aristokratik bir duruşu yok. Sanırım bunu sonradan görme olan annesinden almış, Kuleler’de böyle söylendiğini duymuştum.”</p>

    <p class="normal">Molly, şunu söylemekten zevk alırken, kasten onu kızdırmak istiyordu:</p>

    <p class="normal">“Onun babasının bir Rus tüccarı olduğunu ve donyağı ile kenevir ithal ettiğini işittiğimi zannediyorum. Bay Osborne Hamley tamamen onun gibi.”</p>

    <p class="normal">“Gerçekten! Ama bu gibi şeylerin hesabı olmaz. Her neyse, o görünüş ve davranış olarak mükemmel bir beyefendi. Arazi, vâris tarafından satılamaz,<a href="../Text/Untitled-1_split_063.html#footnote-256-39" id="footnote-256-39-backlink">[39]</a> değil mi?”</p>

    <p class="normal">Molly, “Bu konuda bir şey bilmiyorum,” dedi.</p>

    <p class="normal">Kısa bir sessizlik oldu. Sonra Bayan Gibson şöyle söyledi:</p>

    <p class="normal">“Biliyor musun, neredeyse sevgili babana bir gece partisi verdirmeyi ve Bay Osborne Hamley’i çağırtmayı düşünüyorum. Burada kendini evinde hissetmesini istiyorum. Hamley Malikânesi’nin sıkıcılığı ve yalnızlığından sonra bu, onun için neşeli bir şey olacaktır. Çünkü yaşlı insanların fazla ziyaret yapmadığına inanıyorum.”</p>

    <p class="normal">Molly, “Gelecek hafta Cambridge’e gidecek,” dedi.</p>

    <p class="normal">“Öyle mi? O zaman küçük akşam yemeğimizi, Cynthia gelene kadar erteleyeceğiz. Sevgili kızım geldiği zaman onun için bazı genç arkadaşlar bulmak hoşuma gidecek.”</p>

    <p class="normal">Cynthia’nın dönüşü için her zaman güçlü bir merak duyan Molly, “Ne zaman geliyor,” dedi.</p>

    <p class="normal">“Ah! Emin değilim; belki yeni yıldabelki Paskalya’ya kadar değil. Önce bu oturma odasını yeniden döşemeliyim; sonra ikinizin odalarını birbirine uygun şekilde düzenlemeliyim. Onlar aynı büyüklükte sadece koridorun zıt taraflarında.”</p>

    <p class="normal">Molly hiç bitmeyen değişikliklere şaşırarak, “O odayı yeniden döşeyecek misiniz?” dedi.</p>

    <p class="normal">“Evet; ve seninkini de; bu yüzden kıskanç olma.”</p>

    <p class="normal">Molly ilk defa fikrini söyleyerek “Of, lütfen anne benimkini yapmayın,” dedi.</p>

    <p class="normal">“Evet, canım! Seninki de pekâlâ yapılacak. Küçük bir Fransız yatağı, yeni bir kâğıt, güzel bir halı, süslü bir tuvalet masası ve ayna onu tamamen farklı gösterecek.”</p>

    <p class="normal">“Ama onun farklı görünmesini istemiyorum. Onu olduğu gibi seviyorum. Yalvarırım ona bir şey yapmayın.”</p>

    <p class="normal">“Bu ne saçmalık, çocuğum! Bundan daha gülünç bir şey işitmedim! Kızların çoğu, ancak sandık odasına uyacak olan mobilyalardan kurtulduğu için memnun olur.”</p>

    <p class="normal">Molly yavaş bir sesle, “Evlenmeden önce anneminmiş,” dedi; bu son mazereti isteksizce ama karşı çıkılamayacak bir kesinlikle ileri sürmüştü.</p>

    <p class="normal">Bayan Gibson cevap vermeden önce bir an durdu:</p>

    <p class="normal">“Böyle duygulara sahip olman, eminim senin için bir onur kaynağıdır. Ama bu duyarlılığı çok uzun süre taşıdığını düşünmüyor musun? Neden hiç yeni mobilyamız olmasın ve modası geçmiş korkulara katlanmak zorunda olalım? Üstelik canım, Hollingford, Cynthia’ya güzel, neşeli Fransa’dan sonra çok sıkıcı görünecek ve ilk izlenimlerin çekici olmasını istiyorum. Onu buraya yerleştirebileceğimi düşünüyorum; ve onun buraya keyifle gelmesini istiyorum; çünkü canım bizim aramızda o küçük, küçük bir inatçıdır. Babana bundan bahsetmen gerekmez.”</p>

    <p class="normal">“Ama Cynthia’nın odasını yapıp benimkini yapmasanız olmaz mı? Lütfen benim odamı rahat bırakın.”</p>

    <p class="normal">“Gerçekten olmaz! Bunu kabul edemem. Herkesin benim hakkımda ne diyeceğini düşün; kendi çocuğumu sevdiğimi ve kocamın çocuğunu ihmal ettiğimi söyleyecekler! Buna katlanamam.”</p>

    <p class="normal">“Kimsenin bilmesi gerekmez.”</p>

    <p class="normal">“Hollingford gibi dedikoducu bir yerde! Gerçekten Molly sen ya aptalsın, ya inatçısın ya da benim hakkımda ne kadar sert şeyler söyleyeceklerine aldırmıyorsun: ve bunların hepsi senin bencilce düşünmen yüzünden! Hayır! Bu meselede kendi istediğim gibi davranma dürüstlüğünü kendime borçluyum. Herkes benim sıradan bir üvey anne olmadığımı bilecek. Cynthia’ya harcadığım her peniyi sana da harcayacağım; bu yüzden bu konuda daha fazla konuşmanın yararı yok.”</p>

    <p class="normal">Böylece Molly’nin beyaz, pamuklu kumaş kaplı küçük yatağı, eski moda konsolu ve annesinin genç kızlık günlerinden kalan diğer hatıralar sandık odasına konuldu; ve bir süre sonra Cynthia ile onun Fransa’dan gelen büyük sandıkları eve gelince, yeni gelen kutuların yerleşmesi için gereken yeri doldurmuş olan eski mobilyalar, aynen odada olduğu gibi ortadan kalktı.</p>

    <p class="normal">Bütün bu zaman boyunca Kuleler’deki aile yoktu; Leydi Cumnor kışın ilk günlerini geçirmek için Bath’e gönderilmişti ve ailesi onun yanındaydı. Sıkıcı, yağmurlu günlerde Bayan Gibson “Cumnorlar’ı” özlediğini aklına getirirdi; böylece onun durumu onlarınkinden daha bağımsız hâle geldiği için onları çağırmayı üstlenmişti. Bu, aile içindeki yakınlığı ile şehir halkının “kont ve kontesten” bahsederken alışkın olduğu hürmetkâr davranış arasında bir ayrıma yol açtı. Hem Leydi Cumnor, hem Leydi Harriet zaman zaman “sevgili Clareleri’ne” mektup yazıyorlardı. Birincisinin, genel olarak Kuleler’de ya da şehirde yapmayı istediği bazı işler vardı, ve hiç kimse onları kontesin zevklerine ve davranışlarına alışık olan Clare kadar iyi yapamazdı. Bu işler, George’un otelinden gelen çeşitli gezi ve araba faturalarının nedeniydi. Bay Gibson, bu sonucu eşine gösterdi; ama o cevap olarak Leydi Cumnor’un isteklerinin tatmin edici bir şekilde uygulamasını, kesinlikle bir armağan verilmesinin izleyeceğini söyleyerek cevap verdi. Bir şekilde Bay Gibson da bu sonucu tamamen beğenmemişti; ama ne olursa olsun, bu konuda sessiz kaldı. Leydi Harriet’in mektupları kısa ve eğlendiriciydi. Eski mürebbiyesine karşı onu zaman zaman mektup yazmaya ve yarı gönüllü olduğu bu görev bitince memnuniyet hissetmeye iten bir ilgi duyuyordu. Böylelikle gerçekten taşan bir güven duygusu yoktu ama aileden gelen yeterince haber ve bulunduğu yerle ilgili dedikodu vardı. Bunun, ılımlı ama içten bir ilgi ifadesiyle karışarak, Clare’in eski öğrencileri tarafından unutulmadığını hissetmesine yol açacağını düşünüyordu. Bayan Gibson, Hollingfordlu bayanlarla konuşurken, bu mektuplardan nasıl alıntılar ve başvurular yapılıyordu! Onların Ashcombe’daki etkisini keşfetmişti; ve Hollingford’daki de bundan az değildi. Ama daha çok Molly’ye gönderilen nazik notlara ve Bayan Browningler’in yollamış olduğu çayı beğenip beğenmedikleri konusundaki sorulara şaşırıyordu. Molly önce açıklamak, sonra Ashcombe Malikânesi’ndeki o öğleden sonra ve bunun sonucunda Leydi Harriet’in Bayan Browningler’de ona uğraması sırasında geçen tüm olayları, ayıntılarıyla anlatmak zorunda kalmıştı.</p>

    <p class="normal">Bayan Gibson biraz rahatsız olarak, “Ne saçmalık!” dedi. “Leydi Harriet seni sadece bir eğlence isteğinin sonucu olarak görmeye geldi! Sadece Bayan Browningler’le eğlenecekti, o ikisi onun sözlerini aktaracaklardı ve sanki onların yakın arkadaşlarıymış gibi onun hakkında konuşacaklardı.”</p>

    <p class="normal">“Onlarla eğlendiğini zannetmiyorum. Gerçekten çok nazikmiş gibi görünüyordu.”</p>

    <p class="normal">“Ve sen, onun davranışlarını, onu on beş yıldır tanıyan benden daha iyi bildiğini düşünüyorsun? Sana, onun kendi sınıfına ait olmayan herkesi alay konusu yaptığını söyleyeyim. Her zaman Bayan Browningler’den “Pecksy ve Flapsy” diye bahsederdi.”</p>

    <p class="normal">Molly zor durumda kalarak, “Bana böyle söylemeyeceğine dair söz verdi,” dedi.</p>

    <p class="normal">“Söz verdi!Leydi Harriet! Ne demek istiyorsun?”</p>

    <p class="normal">“Sadece onlardan Pecksy ve Flapsy olarak bahsetti onların evinde bana uğramaktan bahsettiğinde ondan eğer onlarla alay edecekse gelmemesini istedim.”</p>

    <p class="normal">“Eyvah! Leydi Harriet’i bu kadar uzun süredir tanımama rağmen hiçbir zaman böyle bir saygısızlık yapmaya cesaret etmedim.”</p>

    <p class="normal">Molly azimli bir şekilde, “Bunu saygısızlık olsun diye yapmadım,” dedi. “Ve Leydi Harriet’in bunu o şekilde aldığını zannetmiyorum.”</p>

    <p class="normal">“Sen bunun hakkından bir şey bilemezsin. Herhangi bir tavır takınmış olabilir.”</p>

    <p class="normal">Tam o sırada, Toprak Sahibi Hamley içeri girdi. Bu, onun ilk ziyaretiydi; ve Bayan Gibson onu zarif bir şekilde buyur etti. Geç kaldığı için ileri sürdüğü mazeretleri kabul etmeye ve kendi toprağında çiftçilik yapan her toprak sahibi üzerindeki iş baskısını anladığı konusunda onu temin etmeye tamamen hazırdı. Ama böyle bir mazeret söylenmedi. Arkadaşı Gibson gibi bir armağanı güvence altına alma konusundaki iyi şansı için bir kutlama işareti olarak, içten bir şekilde elini sıktı ama bu görevi uzun süre ihmal etmiş olması hakkında bir şey söylemedi. Bu arada onun yüz ifadesindeki bazı kuvvetli işaretleri tanıyan Molly, bir sorun olduğundan ve onun çok rahatsız olduğundan emin oldu. Bayan Gibson’un açtığı akıcı konuşmaya zorlukla katılıyordu; çünkü o daha şimdiden kendi uygunluğunun yanı sıra, bir mülkün vârisi olan yakışıklı genç adamın babası üzerinde olumlu bir etki yapmaya kararlıydı. Ama o Molly’ye döndü ve ona hitap ederek neredeyse alçak sesle ona Bayan Gibson’un duymasını istemediği bir itirafta bulunuyormuş gibi şunu söyledi:</p>

    <p class="normal">“Molly, evde hepimiz kötüyüz! Osborne, tekrar denemek için gittiği Trinity’deki bursu kaybetti. Sonra her şeye rağmen onun ve annesinin dediği gibi gitmiş ve üzücü bir şekilde derecesini kaybetmiş; ben de bir aptal gibi akıllı oğlumla övündüm. Bunu anlayamıyorum. Roger’dan hiçbir zaman olağanüstü bir şey beklemedim; ama Osborne! Bu, madamın kötü hastalık krizlerinden birini geçirmesine yol açtı; ve o seni istiyormuş gibi görünüyor, çocuğum! Baban bu sabah onu görmeye geldi. Zavallı şey, korkarım o çok zayıf; babana seni ne kadar çok yanında görmek istediğinden bahsetti ve baban da seni getirebileceğimi söyledi. Geleceksin, değil mi, canım? O, bir çok insanın nezaketen söylediği gibi zayıf bir kadın değil, ama sanki zayıfmış gibi kadınların ilgisini arıyorsanırım bu daha da kötü.”</p>

    <p class="normal">Molly, Toprak Sahibi’nin sözleri ve davranışlarından çok etkilenerek, babasının onaylamış olduğunu işittiği için, üvey annesinin onayını sormayı düşünmeden, “On dakika içinde hazır olacağım,” dedi. Odadan çıkmak için kalkınca, Toprak Sahibi’nin söylediklerinin sadece yarısını duymuş ve ona güven duyulmamasından biraz rahatsız olan Bayan Gibson şöyle söyledi:</p>

    <p class="normal">“Nereye gidiyorsun, canım?”</p>

    <p class="normal">Molly, “Bayan Hamley beni istiyor ve babam gidebileceğimi söylüyor,” dedi; ve neredeyse aynı zamanda Toprak Sahibi cevap verdi:</p>

    <p class="normal">“Eşim hasta ve kızınızı çok sevdiği için, Bay Gibson’a onun kısa bir süre için Hamley’e gelmesine izin vermesi konusunda ricada bulundu. O da nazik bir şekilde gelebileceğini söyledi ve ben de onu götürmeye geldim.”</p>

    <p class="normal">Bayan Gibson Molly’ye, “Dur bir dakika canım,” dedi –okşayıcı bir kelime yerine yüzünde hafif bir bulut vardı. Toprak Sahibi’ne hitap ederek, “Eminim sevgili baban senin bu gece benimle insanları ziyaret etmek için dışarı çıkacağını tamamen unuttu,” diye devam etti, “O insanları fazla tanımıyorum ve Bay Gibson’un bana eşlik etmek için zamanında dönüp dönemeyeceği belirsiz böylece görüyorsunuz, Molly’nin sizinle gelmesine izin veremem.”</p>

    <p class="normal">“Bunun önemli olduğunu bilemezdim. Sanırım gelinler her zaman gelindir, utangaç olmak onlara düşer; ama bu durumda bunu düşünmemeliydim. Ve eşim hasta insanların yaptığı gibi bazı olaylara gönül koyuyor. Peki, Molly,” (önceki sözler alçak sesle söylendiği için bunları yüksek sesle söylemişti), “Bunu yarına kadar erteleyelim; ve bu bizim kaybımız, senin değil,” diye devam etti, isteksiz bir şekilde yavaşça yerine döndüğünü görmüştü. “Sanırım bu gece olabildiğince mutlu olacaksın.”</p>

    <p class="normal">Molly, “Hayır olmayacağım,” diye araya girdi. “Ben hiç gitmek istemedim ve şimdi daha da az isteyeceğim.”</p>

    <p class="normal">Bayan Gibson, “Sus canım,” dedi; Toprak Sahibi’ne hitap ederek, “Buradaki ziyaretler insanın bu kadar genç bir kız için isteyeceği şeyler değilgenç insanlar yok, dans yok, eğlence yok; ama Molly, anladığım kadarıyla senin babanın kibar arkadaşları olan bu Cockerelller’e karşı konuşman doğru değil. Kendin hakkında Toprak Sahibi’ne kötü bir izlenim verme.”</p>

    <p class="normal">“Onu bırak! Onu bırak!” dedi. “Onun ne demek istediğini anlıyorum. Bu gece ziyarete gitmektense gelip eşimin hasta odasında olmayı tercih ediyor. Onu götürmemenizin hiç yolu yok mu?”</p>

    <p class="normal">Bayan Gibson, “Hiç yok,” dedi. “Benim için söz sözdür, ve bana göre o, sadece Bayan Cockerell’e değil ama bana da babasının yokluğunda bana eşlik edeceği konusunda söz vermişti.”</p>

    <p class="normal">Toprak Sahibi bozulmuştu; ve o bozulduğu zaman ellerini dizlerine koyup kendi kendine yavaşça ıslık çalardı. Molly, onun hoşnutsuzluğunun bu aşamasını biliyordu ve sadece kendini, sıkıntısının bu sözsüz ifadesiyle sınırlandırmasını ümit ediyordu. Gözyaşlarının boşalmaması için uğraşmak çok zor bir işti; pişmanlığı ve sıkıntıyı yaşamamak için başka şeyleri düşünmeye çalıştı. Bayan Gibson’un tatlı bir şekilde tekdüze konuşmasını işitiyordu ve onun dediklerini dinlemeye çalıştı ama Toprak Sahibi’nin görünür sıkıntısı aklını daha keskin bir şekilde etkiliyordu. Sonunda, uzun bir sessizlikten sonra o, kalktı ve şunu söyledi:</p>

    <p class="normal">“Evet, faydası yok. Zavallı madam; bundan hoşlanmayacak. Hayal kırıklığına uğrayacak! Ama bu sadece bir akşam için!Ama bir akşam için! Yarın gelebilir değil mi? Yoksa onun tarif ettiği gibi bir akşamın israf edilmesi onun için çok fazla mı olur?”</p>

    <p class="normal">Davranışında, Bayan Gibson’u korkutarak iyi davranmaya iten vahşi bir istihza duygusu vardı.</p>

    <p class="normal">“Söylediğiniz herhangi bir zamanda hazır olacak. Çok üzgünüm; sanırım hata benim aptalca utangaçlığımda; ama yine de kabul etmelisiniz ki söz sözdür.”</p>

    <p class="normal">“Sözün bir fil olduğunu hiç söyledim mi, madam? Ama bundan daha fazla bahsetmenin yararı yok, yoksa kendimi kaybedeceğim. Ben yaşlı bir zorbayım ve o yatağında yatan zavallı kız bana her zaman istediğim gibi davranmıştı. Bu yüzden beni mazur görürsünüz Bayan Gibson, değil mi; ve Molly’nin yarın sabah saat onda benimle gelmesine izin verecek misiniz?”</p>

    <p class="normal">Bayan Gibson gülümseyerek, “Kesinlikle,” dedi. Ama o arkasını dönünce Molly’ye şunu söyledi:</p>

    <p class="normal">“Şimdi canım, senin bir daha beni böyle bir adamın kötü davranışlarıyla karşı karşıya bırakmana izin vermemeliyim! Ben ona bir Toprak Sahibi demem; ona kaba bir adam ya da en iyisi küçük bir çiftçi derim. Molly, bağımsız bir genç bayan gibi davetleri kabul etmeye ya da reddetmeye devam etmemelisin. Eğer istersen, bir dahaki sefere benim isteklerimi dikkate alma saygısını göster, canım!”</p>

    <p class="normal">Molly biraz tıkanarak, “Babam gidebileceğimi söylemiş,” dedi.</p>

    <p class="normal">“Şimdi senin annen olduğuma göre, gelecekte bana danışmalısın. Ama gideceğine göre, iyi giyinmiş olmalısın. Eğer istersen, bu ziyaret için sana yeni şalımı ve yeşil kurdele takımımı ödünç vereceğim. Bana gereken saygı gösterildiği zaman her zaman hoşgörülü olurum. Ve Hamley Malikânesi gibi bir evde, ailede hastalık olsa bile kimin gelip gideceği belli olmaz.”</p>

    <p class="normal">“Teşekkür ederim. Ama şalı ve kurdeleleri istemiyorum; orada aile dışında kimse yok. Sanırım hiçbir zaman da olmayacak; ve şimdi o çok hasta;” Molly arkadaşının hasta ve yalnız olarak yattığını ve onun gelişini beklediğini düşününce ağlama noktasına geldi. Üstelik Toprak Sahibi’nin onun gelmek istemediğini Cockerelller’deki o aptal partiyi tercih ettiğini düşünerek gitmiş olmasından çok korkuyordu. Bayan Gibson da üzgündü; bir yabancının, hem de dostluğunu kazanmayı düşündüğü bir yabancının önünde öfkelenmeye yol açtığı için rahatsızlık duyuyordu; ve aynı zamanda Molly’nin gözlerinin yaşlı olması yüzünden de sıkıntılıydı.</p>

    <p class="normal">“Moralini tekrar düzgün hâle getirmek için ne yapabilirim?” dedi. “Önce Leydi Harriet’i benden daha iyi tanıdığın konusunda ısrar ettinhem de ben onu en az on sekiz ya da on dokuz yıldır tanıyorum. Sonra bana hiç danışmadan ya da benim için tek başına bir oturma odasına girmemin ne kadar uygunsuz olacağını düşünmeden, davetlerin üstüne atlıyorsun. Ben her zaman, yeni ismime yakışır davranma konusunda kendimi rahatsız hissederken, bu davranış Kirkpatrick olmamdan sonra üzücü bir hayal kırıklığı oldu! Ve sonra sahip olduğum en güzel şeylerden bazılarını sana önerdiğim zaman, nasıl giyindiğinin önemi olmadığını söylüyorsun. Seni memnun etmek için ne yapabilirim, Molly? Bir ailede huzurdan başka bir şeye önem vermeyen ben, seni orada yüzünde ümitsizlik ifadesiyle otururken görüyorum.”</p>

    <p class="normal">Molly artık daha fazla dayanamıyordu; yukarı, kendi odasına artık tanıdık bir yer olarak görünmeyen kendi yeni, şık odasına gitti; o kadar içten bir şekilde ağlamaya başladı ve ağlaması o kadar uzun sürdü ki, sonunda çok yorularak durdu. Bayan Hamley’in ondan bıktığını; Malikâne’nin hasta bir insan için iç karartıcı olabilecek olan sessizliğini; Toprak Sahibi’nin doğruca onunla geleceği konusunda ona duyduğu güveni düşündü. Ve bütün bunlar, onu üvey annesinin şikâyetçi sözlerinden çok daha fazla bunalttı.</p>
  </div>

  <div class="calibre1" id="calibre_pb_34"></div>
</body>
</html>
