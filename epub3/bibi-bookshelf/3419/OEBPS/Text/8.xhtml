<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>8</h1>
<p>Buz gibi su onu kucakladı ve bedeninin her bir gediğinden içeri sızdı. Bu, Dimitriy gibi bir vampire rahatsızlık vermezdi ama o yine de bir şeylerin içine işlediğini hissetmişti. Soğuk onu öldüremezdi fakat onu yavaşlatabilir ve güçten düşürebilirdi. Ortam onun vücut sıvılarının donacağı kadar soğursa, Dimitriy uyku durumuna geçerdi fakat bir noktada kanında buz kristalleri oluşmaya başlar, uzuvları -ve zihni- kaskatı olurdu.</p>
<p>Yuda'nın nereye gitmiş olabileceğini anlamaları ancak birkaç saniye sürmüştü. Onun boynuna bağlamış oldukları tel halat yere fırlatılmıştı. Mahzenin ortasındaki havuzun donmuş yüzeyinde daha önce yalnızca Dimitriy'in yumruğuyla meydana gelmiş olan çatlak varken, şimdi binlerce ufacık buz parçacığı yüzüyordu. Camı andıran bu mozaik, Dimitriy'e biraz önce bakmış oldukları aynayı hatırlattı fakat orada kendi yansımasını görebilmesi için buzdan daha fazlasının gerekli olduğunu biliyordu.</p>
<p>Dimitriy takip etmek için suya dalarken Zimeyeviç de katedralden geçip dışarı çıkmak üzere harekete geçti. Havuz bir yanılsama değildi; derinliği sadece mahzenin zeminine kadarmış gibi görünüyordu ama gerçekte onun altına iniyordu. Oradan da yatay, dar bir tünel başlıyordu. Tünel Dimitriy'in kollarını etkili kullanamayacağı kadar dardı ama o, ayaklarından yardım alarak kendisini ileri itti. Nefesini uzun süre tutabilirdi ama tünel bir noktada sona ermezse havasızlık onu aynı soğuk gibi boyunduruğu altına alabilirdi. Ama Yuda da aynı sorunla karşı karşıyaydı - ve o bu yolu, sonrasında ne olduğunu tamamen bilerek seçmişti.</p>
<p>Dimitriy, Yuda'yı yepyeni bir hırsla, bir vampire dönüştüğünden beri kimseye karşı hissetmeyi başaramamış olduğu bir nefretle takip etti. Eskiden hep bir üzüntü eşlik etmişti ona - Raisa'nın, Dimitriy'i bir vampire dönüştüren kadının, ölmüş olmasının verdiği üzüntü. Ona karşı hissettikleri, yaşadığı zamanlardaki gibi romantik bir aşk veya kendisini cezp eden bir bedensel çekim değildi. Daha çok bir içgüdüydü, bir köpeğin kendi türüne karşı duyduğu sadakat hissiydi. Bunun pratik bir yanı da vardı -yeni varoluşu hakkında ondan çok şey öğrenebilirdi- ama Raisa'yı kaybetmek, onu mantıklı bir açıklamayla geçiştiremeyeceği kadar derinden etkilemişti. Hâlâ da etkiliyordu.</p>
<p>Çünkü Dimitriy'i o yaratmıştı, zihninin bir kısmı Dimitriy'in içine yerleşmiş, onu yönetmiş ve eğitmişti. Onun ölümüyle birlikte hepsi sona ermiş, bir arının soktuğu yerde bıraktığı iğneye benzeyen ufacık bir şey kalmıştı geriye; intikam arzusu. Ölümünün intikamının alınması Raisa'ya bir şey kazandırmazdı ama Dimitriy'in içinde kalan küçücük bir parçası onun adına bunu hâlâ talep ediyordu. Bu, diğerleri için bir uyarı olurdu; mezarın ötesinden bile cezalandırılabilirlerdi.</p>
<p>Ama Dimitriy aynaya baktığı bugüne kadar Raisa'nın başına ne gelmiş olduğunu bilmiyordu. Ölümünden önceki saatlerde Raisa'nın zihni Dimitriy'in anlayamayacağı kadar karışmış ve dengesizleşmişti. Ve Dimitriy bugün bir an için aynı şeyi hissetmişti. Raisa'nın son saatlerindeki karmakarışık görüntüler aniden bir araya gelmişti. Onun nasıl öldüğünü hâlâ bilmiyordu ama onun da kendisi gibi gerçek görüntüsünü yansıtabilen bir aynaya bakmış olduğunu biliyordu. Bu, Dimitriy veya Zimeyeviç'i nasıl etkilemiş olursa olsun, kendi güzelliğine âşık bir kadın olan Raisa'nın üzerinde yıkıcı bir etkisi olmuştu. Belki doğrudan onun ölümüne neden olmamıştı ama en çok gereksinimi olduğu anda kendini savunmasına engel olmuştu.</p>
<p>Bütün bunlara bir aynaya bakmak neden olmuştu. Dimitriy'in bugün gördüğü aynayı Yuda yapmıştı ve Yuda onları o aynaya bakmaları için oyuna getirmişti. Raisa'nın zihnini mahveden aynayı Yuda yapmış ve ona bakması için Raisa'yı aldatmış, ayartmış veya kandırmıştı. Onun ölümüne Yuda neden olmuştu ve şimdi Dimitriy -Zimeyeviç onun hayatta kalması gerektiğine dair ne söylerse söylesin- Yuda'yı öldürecekti.</p>
<p>Dimitriy ayaklarıyla kendisini daha kuvvetle öne doğru itti. Biraz ileride tıpkı bir bulutun içinden sıyrılıp çıkmaya çalışan aya benzeyen loş bir ışık halkası fark etti. Bir an sonra aniden üşüdü. Kollarının hareket etmesine engel olan tüneli hissedemedi ve artık ayaklarıyla kendisini ileri itemediğini fark etti. Yüzerek yapabileceğinden çok daha hızlı bir şekilde yana doğru itildiğini hissetti.</p>
<p>Neva'ya ulaşmıştı. Bu, kuşkulandığı gibi, Yuda'nın yalnızca bu devasa suyoluna ulaştırması durumunda mantıklı olabilecek olan kaçış yoluydu. Dimitriy'in Ladoga Gölü'nden Finlandiya Körfezi'ne günde kaç milyon varil su boşaldığı hakkında bir fikri yoktu ama artık akıntının bir parçası olduğundan onun için fark etmezdi.</p>
<p>Vücudunu ne kadar kontrol edebildiğini denedi ve yukarı doğru yüzmeye başladı. Birkaç saniye sonra sualtı dünyasının tavanına çarptığında ve parmakları buz tabakasının alt kısmına değdiğinde ne kadar hızlı yol aldığını anladı. Bir <i>vurdalak</i> olarak en düzgün yüzeyli duvarlara bile tırmanabilme yetisine sahip olduğunu keşfetmişti ama burada tutunabileceği bir şey yoktu. Bunu başarsa bile fazla bir yararının olacağı kuşkuluydu. Üstündeki örtü içine dalmış olduğu havuzu kaplayan örtü kadar ince değildi. Onu ne kadar tekmelese ya da yumruklaşa da hiçbir şey elde edemeyecekti. Tek yapabileceği kendisini akıntıyla ilerideki körfezde buzların parçalanmaya başladığı bir yere kadar sürüklenmeye bırakmaktı. Yuda çoktan uzaklaşmış olacaktı ama şansı yaver giderse bilinci yerinde olurdu çünkü daha önce nefes alabilme şansı yoktu. Ciğerlerindeki havayı en iyi şekilde kullanmalıydı. Gevşemeye çalıştı.</p>
<p>Bir yere çarparak durdu ve canı yandı, akciğerlerinde biriktirdiği hava darbenin etkisiyle ağzından dışarı boşaldı. Dimitriy bunu engellemeye çalıştı ama önünde hava kabarcıklarının yükseldiğini gördü. Bir köprünün ayağına çarpmıştı - bu sadece Nikolayevskiy olabilirdi. Şimdi artık biraz umudu vardı. Sırtında hâlâ kendisini sürüklemeye çalışan Neva'nın baskısını hissederek taş yapıya tırmandı. Çok geçmeden önüne tekrar buz tabakası çıktı ama burada artık önceki kadar kalın değildi. Köprünün ayaklarının civarında buzlar kırılmış ve parçalanmıştı. Dimitriy buzların içinden sıyrılıp yüzeye çıktığında yüzüne soğuk gece havası çarptı. Nehir hâlâ bacaklarından aşağı çekiyor, buz parçaları vücuduna çarpıyor, kafatasını kırmakla tehdit ediyordu.</p>
<p>Minyatür buzdağlarından oluşan bir setin arasından yüzüp buz katmanının kenarına ulaştı. Kendisini yukarı çekip sudan çıktı ve derin bir nefes alıp bedenini etkilemeye başlamış olan soğuğa direnmeye çalıştı. Soğuğun, havasızlığın ve belki de Yuda'nın aynasının henüz tamamen geçmemiş olan etkisiyle başı dönüyordu. Ayna Raisa'nın aklını yitirmesine yetmişti, kendisi üzerinde de etki gösterebilirdi.</p>
<p>Ama daha kendini toplayamadan biraz ileride buzun üzerinde koşmakta olan bir siluet gördü. Bu sadece Yuda olabilirdi. Aynı Dimitriy'in izlediği yolu takip etmiş olmalıydı ve onun sadece birkaç saniye önündeydi.</p>
<p>Dimitriy ayağa kalktı ve izlemeye devam etti. Yuda nehir boyunca yukarı, gelmiş oldukları yöne doğru gidiyor fakat kuzey rıhtımına doğru dönüyordu. Menşikov Sarayı'nın önünde, Senato Meydanı'nın neredeyse tam karşısında, oraya ulaştı. Dimitriy, Zimeyeviç'in de takibe katılıp katılmamış olduğunu görmek için bakma zahmetine girmedi. Kaygan yüzeye dikkat ederek uzun adımlarla koşuyordu ama gerçek sorunun durmak veya keskin bir dönüş yapmak olduğunun farkındaydı. Yuda taş rıhtıma tırmanmayı tercih etmiyor, suyun kenarına inen bir sonraki merdiveni arayarak rıhtım boyunca koşuyordu. Dimitriy merdivenin bulunduğu yeri görebiliyordu ve hemen oraya yönelerek avıyla arasındaki mesafeyi kısaltmaya başladı.</p>
<p>Ama Yuda merdivene ulaştığında tereddüt etti. Dimitriy bağrışmalar duydu ve rıhtıma baktığında Yuda'yı fark etmiş olan küçük bir asker grubu gördü ama Yuda, onlarla uğraşmaya istekli görünmüyordu. Karaya çıkma planını değiştirdi ve donmuş nehir boyunca koşmaya devam etti. Hızlanmaya çalışırken ayağı kaydı ve tekrar hız kazanabilmesi için birkaç saniyenin geçmesi gerekti. Dimitriy için bu yine ona yaklaşabilirle şansı demekti. Askerler -toplam altı kişiydiler- iki gruba ayrıldı. Bir kısmı aşağı inip buz tabakasına çıktı, diğerleri rıhtım boyunca aşağıdaki Yuda'ya paralel koşmaya başladı. Dimitriy onların kendisinin üstündeki üniformayı görmüş ve gecenin bu saatinde bir kaçağı takip etmek için iyi bir nedeninin olması gerektiğini fark etmiş olduklarını tahmin edebiliyordu. Kalın parkasını mahzende çıkarmıştı ama onun kıdemli bir subay olduğunu fark edebilmeleri için üstündeki ceket de yeterli olurdu.</p>
<p>Yuda rıhtımdan uzaklaşarak hızla nehrin ortasına doğru koşuyordu. Biraz ilerisinde Kış Sarayı'ından Borsa'ya kadar uzanan dubalı köprü vardı. Bu köprü yaz aylarında Vasiliyevskiy Adası'na götüren uygun ama biraz dalgalanan bir ulaşım yolu sağlardı fakat şimdi buz nedeniyle hareketsiz durumdaydı. Dimitriy Dekabrist Ayaklanmasının olduğu gün onun bir ayağının Senato Meydanında olduğunu anımsadı ama çok uzun zaman önce yerini değiştirerek nehrin yukarısına taşımışlardı. Yuda, ortasındaki açıklıklardan birinin arasından geçerek köprünün altında kayboldu.</p>
<p>Dimitriy artık ona yaklaşmıştı ve nehre inen üç asker de çok gerisinde değildi ama karada kalan askerler buz yerine karların üzerinde koştuklarından çok daha hızlı ilerlemişlerdi. Birazdan Büyük ve Küçük Neva'nın ayrıldığı çatallanma noktasına geleceklerdi ve önlerindeki yol bitecekti. Bunun yerine dubalı köprüye yöneldiler ve tam Yuda altında kaybolduğu sırada köprüyü geçmeye başladılar.</p>
<p>Birkaç saniye sonra Dimitriy de köprünün altına ulaştı ve biraz ilerisinde nehrin en geniş yerine doğru koşan ve onun iki kolu arasında yapacağı seçimi olabildiğince geciktirmeye çalışan Yuda'yı gördü. Fakat orası buz tabakasının en zayıf olduğu yerdi ve kolaylıkla suya düşebilirdi. Belki de planı, yine, kendisini tekrar yakalamalarının imkânsız olduğu suya geri dönmekti.</p>
<p>Dimitriy üstündeki köprüde bağrışmalar duydu. Silah sesleri çınladı ve Yuda düştü. Dimitriy baktığında köprüde hâlâ tüfekleriyle nişan almış durumda olan üç asker gördü. Mermiler Yuda'da kalıcı bir hasara yol açmazdı ama onu yere yıkmışlardı ve şimdi kaygan zeminde yeniden ayağa kalkmaya çalışıyordu. Birkaç saniye sonra Dimitriy onun üstüne çullanmıştı bile.</p>
<p>İki <i>vurdalak</i> Dimitriy'in ivmesiyle buzda ileriye doğru kaydı. Dimitriy Yuda'nın yüzüne baktı - bir zamanlar hem sevgi hem de kayıtsızlıkla baktığı yüze. Şimdiyse tek hissettiği nefretti. Bu, zihninin neredeyse ayrı bir kısmı, Raisa'nın onun içinde kalmış olan bir parçasıydı. İntikam isteyen oydu ve Dimitriy buna razı olduğu için mutluydu.</p>
<p>Bir <i>vurdalak</i>'ın diğerini öldürmesi nadir görülen bir şeydi. Dimitriy bunu hiç görmemişti ama bahsedildiğini duymuştu. O ve Zimeyeviç, Yuda'yı nasıl bir akıbetin beklediğini biliyorlardı ve bundan söz etmişlerdi. Birçok çeşidi vardı ama mevcut koşullarda bir tanesi aşikâr görünüyordu.</p>
<p>Yuda, yüzü Dimitriy'e dönük, sırtüstü yatıyordu. Dimitriy dizlerini Yuda'nın omuzlarına bastırdı, sonra bir eliyle çenesinin altından, diğeriyle de arka tarafından tutarak Yuda'nın başım sıkıca ellerinin arasına aldı. Kafasının kesilmesi bir vampiri öldürürdü ama bu işin keskin bir bıçağın yapacağı gibi tertemiz, klinik bir işlem olması gerekmezdi. Yuda debeleniyor ve mücadele ediyordu ama Dimitriy gücü olduğunu biliyordu; Raisa'yla birlikte bu güce sahipti.</p>
<p>Fakat sonra durdu. Nedenini bilemiyordu. Sanki zihnindeki üçüncü bir varlık, "Hayır," demiş ve bu üçüncü ses onu ele geçirmişti. Dimitriy ona aldırmamaya çalıştı ama artık çok geçti. Askerlerden üçü onların yanına kadar gelmişti. Diğer üçüyse dubalı köprünün alt kısmına inmişti ve yaklaşıyorlardı.</p>
<p>Aralarından yüzbaşı olduğu anlaşılan bir tanesi, "Lanet olsun, ne oluyor burada!" diye bağırdı ve bir an düşünüp hemen ardından, "Efendim," diye ekledi.</p>
<p>Dimitriy Yuda'ya bakarak isteksizce ama sakin ve ağırbaşlı görünmeye gayret ederek ayağa kalktı. Kovalamacadan, soğuk ve havasızlıktan kalbi çarpıyor, başı dönüyordu.</p>
<p>"Bu adam benim gözetimimdedir," dedi, ne kadar zor nefes aldığını fark ederek. "Onun yeniden yakalanmasına sağladığınız katkıyı takdir ediyorum ama onu buradan götüreceğim."</p>
<p>Böylesi tuhaf koşullarda bile bir yüzbaşının bir albaya soru sormaya cesaret etmesi zamane işiydi. Dimitriy'in gençliğinde böyle şeyler olmazdı.</p>
<p>"Gerçekten emin misiniz, efendim?" dedi yüzbaşı. "Sırılsıklam ıslanmışsınız ve donmuşsunuz. Tanrı bilir yaralı olup bunu hissetmiyor bile olabilirsiniz."</p>
<p>"Ben çok iyiyim, teşekkürler yüzbaşı," diyerek rütbesini anımsattı ona Dimitriy.</p>
<p>"Bakın efendim," diye ısrar etti yüzbaşı, buz tabakasına doğru işaret ederek. "Kale hemen şuracıkta. Bir gece için bile olsa, onun için bundan daha iyi bir yer olamaz."</p>
<p>Dimitriy oraya baktı. Yüzbaşı çok haklıydı. Petro'nun şehrinin tam merkezinde bulunan ve en iyi korunan yeri olan Petro-Pavel Kalesi ve hapishanesi oradaydı. Dimitriy boyun eğmek zorunda değildi. Bu altı adamla rahatlıkla başa çıkabilir ve Yuda'yla ne isterse yapabilirdi. Ama bu altı tane ceset demekti ve Dimitriy kendisinin ve Zimeyeviç'in şehirde bulunduğunun gizli kalmasının daha iyi olacağını biliyordu. Ama kafası hâlâ karışıktı.</p>
<p>"Pekâlâ," diye homurdandı.</p>
<p>Askerlerden biri Yuda'yı ayağa kaldırdı. Yuda bir kaçma şansı arar gibi etrafına bakındı. Dimitriy'in uzağında olursa, bu o kadar zor olmazdı. Dimitriy elini cebine sokup yarım saat önce katedralde Yuda'nın bileklerinden çıkarmış olduğu kelepçeyi aldı.</p>
<p>"Bunu kullanın" dedi.</p>
<p>Yüzbaşı itaat etti.</p>
<p>"Ve ona dikkat edin. Ne kadar tehlikeli olabileceğini bilmiyorsunuz. Onu en dipteki hücrelerden birine koyun. Kelepçesini de çıkarmayın. Hatta bir pencereye bile yaklaştırmayın." Dimitriy söylediklerinin kulağa sıradan gelmesini ümit etti.</p>
<p>"Kesinlikle, efendim." İsteği yerin gelmiş olan yüzbaşı artık haddini biliyordu.</p>
<p>"Havalandırma için dışarı çıkarmayacaksınız ve benim iznim olmadan kimse sorgulamayacak, anlaşıldı mı? Albay Otrepyev."</p>
<p>"Efendim. Yanınıza muhafız ister misiniz, efendim?"</p>
<p>"Hayır. Böyle iyiyim. Siz devam edin."</p>
<p>Yüzbaşı selam verdi ve arkasına döndü. O ve beş adamı Yuda'yı Dimitriy'in babasının elli yıl önce sürgüne gönderilirken geçtiği Neva Kapısı'na götürmek üzere yola çıktılar. Buzlan geçip kaleye ulaşmaları sadece birkaç dakika sürerdi. Kendilerini kimsenin duymayacağı kadar uzaklaştıklarına kanaat getirdiklerinde aralarından biri bir şey söyledi ve kahkahalar yükseldi. Yüzbaşı onlara bağırdı ve yeniden düzen sağlandı. Bu kadar disiplinle ancak bu kadar kısa bir yolculukta hayatta kalabilirlerdi. Kalırlarsa da bunun doğru bir hareket olduğu ispatlanmış olacaktı. Yuda'yı esir olarak tutmak Zimeyeviç ve Dimitriy için bir yüktü - ve sorumluluğu majesteleri alıyorsa, onlar kimdi ki şikâyet edeceklerdi? Eğer hücreye kadar götürebilirlerse, Yuda bile kaçamazdı.</p>
<p>Yine de Dimitriy, Zimeyeviç'e olanlarla ilgilenmekten hoşlanmıyordu. Dönüp geri yürümeye başladı. Rıhtımda, Kış Sarayı'nın tam yanında, karanlık bir siluet onu bekliyordu.</p>
<p class="orta">***</p>
<p>Mihail'in nerede olduğunu anlaması uzun sürmemişti. Annesi ona buradan söz etmişti - o burada çalışmıştı. Burası Fontanka 16'ydı; zincirli köprünün yanındaki bina; gizli polisin karargâhı. Onun yaşadığı devirdeki adı Üçüncü Şube'ydi, şimdiyse <i>Ohrana</i> ama ikisi de aynı kapıya çıkıyordu.</p>
<p>Mihail dinlenmeye çalışmış ve ince döşeğinde yatarken saatler geçmişti. Ona getirdikleri şey yemeğe bile benzemiyordu ama bir daha ne zaman bir şeyler vereceklerini bilmediği için zorla yutmuştu hepsini. Ordu onu bu konuda iyice eğitmişti. Başına ne geleceğini merak ediyordu. En iyi akıbeti düşünmeyi denedi, ona inanmaya çalıştı; inanmak onun gerçek olmasını sağlayacağından değil, en kötüsünü beklemek kendisini ümitsizliğe sürükleyeceğinden. Tamara orada nasıl çalıştıklarını anlatmıştı; ilk görevleri insanın iradesini kırmaktı.</p>
<p>Mihail'in silahı yoktu; bu onun lehineydi. Yanında bir kılıcı vardı ama üniformalı her subayın kılıcı olurdu. Ve o Gök Tepe'de bir kahramandı, aldığı yarayı hâlâ gösterebilirdi. Eli artık neredeyse iyileşmişti ama hâlâ sanlıydı ve sargının altındaki yara izinin görüntüsü hissettirdiklerinden daha kötüydü. Yine de onlara anlatabileceği bir öyküye ihtiyacı vardı. Grandüke bu kadar yakın olmanın sevincine yenik düşerek hemen onun yanına koşup ailesinin orduya verdiği destekten dolayı teşekkür etmek istemiş olduğunu söyleyebilirdi. Böyle yaparsa belki de çok ileri gitmiş olurdu; askerlere daha iyi tayın verilmesi için ricada bulunmak istiyormuş gibi davranmak daha inandırıcı olabilirdi. İkisi de tamamen mantıklı değildi - Konsantin'in gücü daha çok donanma üzerindeydi, kara ordusunun değil ama Mihail'in elinde daha iyisi yoktu. Gününü öyküsüne başka ayrıntılar uydurmaya çalışarak geçirdi ama kimse onu sorgulamaya gelmedi.</p>
<p>Not ve safir hâlâ elindeydi. Değerli taşı ne yapacağını bilmiyordu ama annesinin yazdığı mektubu ortadan kaldırmanın mı kaldırmamanın mı daha iyi olacağına karar vermeye çalışıyordu. O, Mihail'in hikâyesini çürütürdü ama bulurlarsa onu grandüke götürebilirlerdi ve sonunda Mihail amacına ulaşmış olurdu. Ayrıca, ne kadar kısa olursa olsun, annesiyle babası arasındaki bu son haberleşmeyi yok etmeyi kendine yediremiyordu.</p>
<p>Mihail kilidin içinde dönen anahtarın tıkırtısını duydu ve kapı açıldı. Bir nöbetçi içeri bakıp geri çekildi. Mihail dışarıda bir ses duydu.</p>
<p>"Tamamen güvende olacağım. Onunla yalnız konuşmak zorundayım."</p>
<p>Mihail sorgusuna başlamaya fazla hevesli görünmemek için sandalyesini çevirip duvara bakmaya başladı. Kapı çarpılarak kapatıldı ve bir an sessizlik oldu, bunu hafif bir öksürük takip etti. Mihail arkasına döndü.</p>
<p>Bu, -babası- Grandük Konstantin Nikolayeviç'ti. Mihail ayağa fırlarken sandalyesini devirdi. Konuşmaya çalıştı fakat dili tutulmuş gibiydi. Bunun babasıyla ilk kez yüz yüze geldiği için mi, yoksa böylesine yüksek konumdaki bir Romanov'un karşısında olduğu için mi olduğunu bilemedi. Notu çıkarmak için elini cebine soktu.</p>
<p>"Bunu... bunu okumalısınız," diye kekeledi.</p>
<p>Konsantin başını salladı. "Hayır, herhangi bir şey okumam gerekmiyor. Gözlerinde anneni görmediğimi mi sanıyorsun? Senin her şeyinde... kendimi görmediğimi mi sanıyorsun? Oğlum olduğunu biliyorum."</p>
<p>Mihail'i kucaklamak üzere kollarını açtı ama hareketi rahatlatıcı değildi. Mihail duraksadı. Yetiştirilme tarzı ne kadar alışılmışın dışında olsa da, o hâlâ bir Rus'tu ve bir Rus -piç oğlu bile olsa- bir grandükü kucaklamazdı. Mihail bir anda, hiç yanında olmamış olan babasına aslında ne kadar az önem verdiğini fark etti; o ilgisini çekiyordu ve ileride ondan hoşlanabilirdi ama yüreğindeki acı boşluğu doldurmasını beklemiyordu. Konstantin'in de aynı şeyi hissettiğinden şüphelendi.</p>
<p>Babası kıkırdadı ve Mihail'e elini uzattı. Mihail onun elini sıkıca kavrayıp tokalaştı.</p>
<p>"Görünüşe göre birbirimize çok benziyoruz," dedi Konstantin. "Ama anlat bana. Her şeyi anlat. Daha adını bile bilmiyorum."</p>
<p>Mihail sandalyeyi yerden kaldırıp Konstantin'e yaklaştırdı, o da oturdu. Mihail şiltenin üzerine oturup duvara yaslandı. İzin almadan oturmaması gerektiğini anladığında artık çok geçti ama babası bunu sorun etmedi. Mihail ellilerinin başında görünen adama baktığında kendisinden ufak bir şeyler görebildi ama hâlâ duygusal yakınlıktan çok heyecan hissediyordu. Derin bir nefes aldı, anlatılacak çok şey vardı.</p>
<p>"Adım," diyerek başladı, "Mihail Konstantinoviç Lukin."</p>
<p>"Mihail." Konstantin biraz bunu düşündü. "Başmeleğin adı."</p>
<p>"Aslında değil." Tamara bu konuda her zaman oldukça net olmuştu. "Mihail Maleinos'un ismi olduğu için."</p>
<p>Konstantin yine kıkırdadı. "Romanov'ların koruyucusunun mu? Bunu iyi düşünmüş. Ya Lukin, o nereden geliyor? Annen bir daha mı evlendi?"</p>
<p>Lukin adının anlamı büyüktü: Saratov'a geldiklerinde Tamara ve Mihail'e bakan ailenin adıydı; Aleksey'in en yakın arkadaşının adıydı. Ama Konstantin'in bunu bilmesine gerek yoktu.</p>
<p>"Asıl adım Lukin değil. Ve hayır, annem bir daha hiç evlenmedi."</p>
<p>Konstantin bu son sözlerin ardındaki imayı tahmin etti. "Yani?.."</p>
<p>Mihail babasının gözlerine bakmaktan kaçınarak hızlı hızlı konuştu. "O öldü. Geçen yılın sonunda."</p>
<p>Konstantin ayağa kalkıp odada dolaşmaya başladı. "Anlıyorum. Bana daha önce gelmiş olmanı isterdim."</p>
<p>"Bu kolay değil."</p>
<p>"Biliyorum. Biliyorum. Peki, neden şimdi geldin? Bir şey mi istiyorsun? Para?"</p>
<p>Mihail başım salladı. "Öyle bir şey değil. Bu hâlâ bende, bakın."</p>
<p>Çizmesini çıkardı ve içinden pembe safiri aldı.</p>
<p>Onu Konstantin'e uzattı, o da taşa daha yakından bakmak için burnunun üzerinden gözlüğünü yukarı itti.</p>
<p>"Hatırlıyorum/'dedi yumuşak bir sesle. "Kolyeyi bozmak zorunda mı kaldı?"</p>
<p>"Onu ne zaman takabilirdi ki?"</p>
<p>Konstantin özlemle başını salladı. "O da tam böyle söylemişti." Safiri geri verdi ve âna geri döndü. "Paran olabilir. Onun da olabilirdi. Anna Vasilyevna ve çocukların Pavlovsk'da bir <i>daça</i>'sı<span style="font-size: 13px;"> </span><a id="dipnot12" href="../Text/dipnotlar.xhtml#sonnot12">[12]</a> var."</p>
<p>Mihail, Anna Vasilyevna'nın kim olduğunu bilecek kadar söylenti duymuştu. Babasının tek sevgilisinin Tamara olmadığını biliyordu.</p>
<p>"Gerçekten, hayır," diye ısrar etti. "Hâlâ param var -ve orduda bir kariyerim."</p>
<p>Konstantin başını salladı. "Anlıyorum, teğmensin," dedi, Mihail'in üniformasını işaret ederek, "bombacı." "Grandük Petro Nikolayeviç Taburu. Gök Tepe'deydim."</p>
<p>"Büyük bir zafer. General Skobyelev büyük bir ün kazandı." Konstantin'in sesi generalin yaptığının iyi bir şey olmadığını ima eder gibiydi. Sessizlik oldu. Baba ve oğulun söyleyeceklerinin bu kadar çabuk tükenmesi şaşırtıcıydı. Sessizliği Mihail bozdu.</p>
<p>"Sizden isteyeceğim şey -elbette, tanışmak dışında- biraz bilgiydi."</p>
<p>"Sorman yeterli."</p>
<p>"Üvey erkek kardeşimle ilgili bir şeyler biliyor musunuz diye merak ediyordum."</p>
<p>"Korkarım bu bağlamda biraz daha özgül konuşman gerektiğini biliyörsündür. Birden fazla üvey erkek kardeşin var. Onlardan ikisi grandük."</p>
<p>Mihail bu sözlerde bir sataşma olduğunu biliyordu ama grandüklerin sayısının az olduğunu fark etti. Konstantin'in -Tanrı bilir diğer kaç tane piçle birlikte- dört meşru oğlunun olduğunu herkes biliyordu ama en küçükleri birkaç yıl önce daha on altı yaşındayken ölmüştü. En büyükleri olan Nikolay Konstantinoviç hâlâ hayattaydı fakat bir skandal sonrasında imparatorluğun ücra köşelerinden birine sürülmüştü. Yasal anlamda hâlâ grandüktü ama babasının gözünde, mevcudiyetini olmasa bile, bu unvanını çoktan yitirmişti.</p>
<p>"Anne tarafımdan olanı kastetmiştim," diye cevap verdi Mihail. "Adı Luka; Luka Miroslaviç Novikov."</p>
<p>"Biliyorum. Biliyorum," dedi Konstantin yatıştırıcı bir ifadeyle, aptalı oynama çabasının yersiz olduğunu fark ederek. "Annen bana ondan bahsetmişti. Ona göz kulak olabilmeyi umuyordum ama korkarım başaramadım." "Öldü mü?"Yuda ve Dimitriy'in söyledikleri göz önünde bulundurulduğunda, bu sürpriz olurdu.</p>
<p>"Hayır. Hayır." Konstantin cebine uzanıp katlanmış bir kâğıt çıkardı. "Dün seni görür görmez bunu soracağını anlamıştım. Adresi burada."</p>
<p>Mihail kâğıda baktı. Ondan bir şey anlayabilecek kadar iyi bilmiyordu Petersburg'u ama kolayca bulurdu.</p>
<p>"Nasıl göründüğünü bile bildiğini sanmıyorum," dedi Konstantin.</p>
<p>Mihail başını salladı. Konstantin elini cebine soktu ve çıkardığı fotoğrafı ona verdi.</p>
<p>Mihail, Luka'yı pek kendisine benzetemedi ama Tamara'dan biraz bir şeyler vardı. Fotoğraftaki adam otuzlanndaydı, saçları o zamanın modasına göre biraz uzuncaydı fakat düzgünce taranmıştı. Bıyıklıydı ama sakalı yoktu. Yakışıklıydı. Asıl tuhaf olan Konstantin'de onun bir fotoğrafının olmasıydı; fakat fotoğrafın tarzı, geldiği yeri belli ediyordu. <i>Ohrana</i>'nın dosyalarından alınmıştı.</p>
<p>"O bir suçlu mu?" diye sordu Mihail.</p>
<p>"Bir şüpheli, kanıtlanmış bir şey yok."</p>
<p>"Neden kuşkulanılıyor?"</p>
<p>"Halkın İradesi'ni duymuş muydun?"</p>
<p>Mihail başını salladı.</p>
<p>"Kardeşimin trenini havaya uçurmaya çalışanlar onlardı; Kış Sarayı'nda bir bomba patlatanlar da." Konstantin yükselen sesindeki öfkeyi bastırmaya çalıştı. "Bir düzine muhafız öldü; sıradan insanlar; tam onların, uğruna savaştıklarını söyledikleri insanlar yani."</p>
<p>"Üzgünüm," dedi Mihail sakin bir sesle.</p>
<p>"Tepki vermemizi istiyorlar ama vermeyeceğiz. Onlara özgürlük vereceğiz -hatta verdik bile- ama kendilerinin almasına izin vermeyeceğiz."</p>
<p>"Yani Luka onlardan biri mi?"</p>
<p>"Onlardan olan bazı kişileri tanıyor; polisler ise Luka konusunda pek emin değil."</p>
<p>"Sanırım onu görmemi istemiyorsunuz."</p>
<p>"O senin kardeşin," dedi Konstantin."Sana engel olmazdım. Ama tedbirli ol. Bizim kadar çok casusları var, burada bile." Paranoya ima eden bir tavırla etrafına bakındı.</p>
<p>"Burada mı?"</p>
<p>Konstantin ciddi bir ifadeyle başını salladı. "Daha dün bir tanesini tutukladılar, Kletoçnikov adında bir memur. Bu kadar az kişiyi tutuklayabilmiş olmamıza şaşmamalı, onları tam zamanında uyarıyormuş."</p>
<p>"Başkaları da mı var?"</p>
<p>"Kim bilir? Belki de kardeşin sana bunu söyleyebilir." Bir an durdu, sonra konuyu değiştirdi. "Neden aniden çekip gitti?"</p>
<p>Tamara'yı kastettiği açıktı. "Sizinle bir ilgisi yoktu," diye açıkladı Mihail. "Aile sorunu."</p>
<p>"Anne ve babasını bulabildi mi?" diye sordu Konstantin. "Bana onları aradığım söylemişti."</p>
<p>"Buldu." Sadece bundan bahsetmek ve -ne kadar kısa sürmüş ve ne kadar trajik koşullarda gerçekleşmiş olursa olsun- annesinin tattığı mutluluğu anımsamak bile içini ısıtıyordu. "Ama onlarla tanışması çok zaman aldı."</p>
<p>"Gitmesinin nedeni bu mu?"</p>
<p>Mihail başıyla onayladı. Konsantin'in bilebileceği başka bir konuda nabız yoklamanın sırası gelmişti. "Asıl adımın Lukin olmadığından söz etmiştim," dedi. "Gerçek adımı büyükbabamdan aldım. Danilov. Onun ismi Aleksey İvanoviç Danilov'du." Konsantin boş boş bakıyordu. "Aleksandr Pavloviç'in emrindeki bir albaydı."</p>
<p>"Bonaparte'a karşı mı?"</p>
<p>"Ve sonrasında da. Ama sürgüne gönderildi, 14 Aralık'tan sonra."</p>
<p>"Ah! Ve ağabeyimin çıkardığı aftan sonra da geri döndü. Bu, meseleyi açıklar."</p>
<p>"Ondan hiç haberiniz yok muydu?"</p>
<p>Konstantin başını salladı. "Üzgünüm."</p>
<p>Mihail içinde ona karşı bir öfkenin kabardığını hissetti. Büyükbabası Romanov'ları korumak için çok şey yapmış, sürgüne gitmekten kurtulabilmek için açıklayabileceği onca sır varken, yine de sadık kalmıştı. O sırada bu gerekliydi fakat şimdi, aradan yıllar geçtikten sonra, Nikolay'a gerçekten karşı duranlardan farksız kabul edilerek unutulmuştu. Bu utanç vericiydi ama Mihail bir şey söyleyebilecek durumda değildi.</p>
<p>Konstantin ayağa kalktı. "Gitmeliyim. Ama sonra yine konuşuruz."</p>
<p>"Beni burada mı bırakacaksınız?"</p>
<p>Konstantin çok şaşırmış görünüyordu. "Tanrım, hayır. Birkaç saat sonra serbest bırakılacaksın. Anlıyorsun değil mi? Aradan biraz zaman geçmeli."</p>
<p>Mihail başını salladı.</p>
<p>"Nerede kalıyorsun?" diye sordu Konstantin.</p>
<p>Mihail kaldığı otelin adresini verdi.</p>
<p>"Temas halinde olacağım," dedi babası. Kapıya doğru yürüdü ve tam nöbetçiye seslenecekti ki tekrar arkasına döndü. "İçeri girdiğimde okumamı istediğin şey neydi?"</p>
<p>Mihail notu çıkarmak için elini cebine soktu. "Siz arabadayken vermek istediğim şeydi," diye açıkladı ve notu babasına uzattı.</p>
<p>Konstantin onu okudu; uzun sürdüğüne göre, muhtemelen birkaç kez. Sonra başını kaldırıp Mihail'e baktı. "Sence bu onun duygularının adil bir özeti mi? Çok sayıda sevgi dolu anının?"</p>
<p>Mihail başını salladı. "Gerçekte siz daha farklı mı hissetmiştiniz?" diye sordu.</p>
<p>Konstantin başını yana eğdi ve düşündü. "Peki, bir evlat olarak seni sevdi mi?"</p>
<p>Mihail böyle olduğuna inanıyordu ama tanıdığı kadarıyla annesinin sevme yetisi asla nefret etme yetisi kadar fazla değildi. Fakat bunun nedeni Konstantin değildi ve onu bu konuyla meşgul etmenin gereği yoktu.</p>
<p>"Sevdiğini biliyorum."</p>
<p>Konstantin hafifçe gülümsedi. "Kayıp bir baba ancak bu kadarını sorabilir."</p>
<p>Arkasını döndü ve çıktı.</p>
<br/>
<p>Doğru yöne atılmış bir adımdı; Zimeyeviç'ten uzağa. Üç hafta önce Yuda, bir <i>vurdalak</i>ı hapsetmek için inşa edilmiş bir zindandaydı. Şimdiki hücresiyse sadece bir insanı hapsetmek için yapılmıştı. Oradan çıkmak pek zor olmamalıydı.</p>
<p>Dimitriy ve Zimeyeviç'ten kaçışı tam zihninde tasarladığı gibi gerçekleşmişti. Senato Meydanı'nın altındaki o mahzende gerçekten değerli hiçbir şey yoktu, her şeyi yine başkentte bulunan ama çok daha uygun bir yere taşımıştı. Oradaki aynayı, tam yapmış olduğu şeyi yapabilecek şekilde yerleştirmişti. Dolabı kendisinin ya da başka bir vampirin açmasının pek bir önemi yoktu. Eğer açan kendisi olsaydı sadece gözlerini kapar ve Zimeyeviç ve Dimitriy'in bakmak için oraya gelmesini beklerdi. Aynanın o ikisinde Raisa'daki kadar büyük bir yıkıma yol açabileceğinden kuşkuluydu ama bir an için yönelim kaybına yol açmış ve bu da yeterli olmuştu.</p>
<p>Yuda'nın bir vampirin neden aynada görünmediğini anlaması uzun zaman almıştı; gerçekte bir aynanın o canavarın gerçek, korkunç görüntüsünü yansıttığını, insan ve vampir zihninin benzer şekilde hiçbir şey görmemeyi tercih ederek o görüntüyü engellemeye zorlandığını anlaması. Bir zihni bu kadar korkulan bir gerçeği algılaması için oyuna getirmeyi sağlayan bir aynayı nasıl yapabileceğini akıl etmesi ise daha da uzun sürmüştü. Bunun için gereken kristali, İzlanda Sp atını, ithal etmek ve onca büyük bir miktarını bir araya getirebilmek o zaman bile zor ve pahalı bir girişimdi. Kendi yansımasını bir anlığına bile olsa görebileceği olasılığından duyduğu korku nedeniyle işin son evrelerinin hiçbirini kendisi yapamazdı. Fakat kendi yüzünü gördüğünde Raisa'nın verdiği tepkiyi izledikten sonra artık bunun verdiği zahmete değdiğini öğrenmişti. Ve bunun doğru olduğu da kanıtlanmıştı.</p>
<p>Zimeyeviç ve Dimitriy'in aynaya baktıkları zaman ne gördükleri hakkında hiçbir fikri yoktu. Kendi yansımasına bakma cesaretini hiç bulamamıştı. Belki bir gün.</p>
<p>İşlerin yolunda gitmemesinin nedeni Neva'nın hızlı akmasıydı. Yuda sudan en kısa zamanda çıkabilmek için köprüye ulaşması gerektiğini biliyordu ve oraya yönelmeye çalışmıştı. Dimitriy köprünün ayaklarına sürüklenmiş olmalıydı. Akıntının onu tam da Yuda'nın yoluna çıkarmış olması tamamen kötü şanstı. O devriyenin tam o sırada orada olması da kötü şanstı. Ama sonuçta belki de onun hayatını kurtarmışlardı. Dimitriy'in saldırısını beklemiyordu; hayatta tutmak için onca çaba sarf ettikten sonra Dimitriy onu neden öldürmek istemişti ki?</p>
<p>Özgürlüğüne kavuşabilmek için son şansı kaleye giderlerken karşısına çıkmıştı ama muhafızlar dikkatliydi ve soğuk onu güçsüzleştirmişti. Tam Dimitriy'in emrettiği gibi aşağılarda karanlık bir hücreye atmışlardı onu. Duvarın tavana yakın olan üst kısmında sadece bir tuğla boyutlarında küçücük bir pencere vardı ama bir tehlike oluşturmuyordu. Güneş alçalmıştı ve içeri yansıyan ışık hücreyi her gün en fazla birkaç saat için ziyaret ediyor ve odadaki yolculuğu sırasında Yuda'nın oldukça yukarısında kalıyordu.</p>
<p>Hücre eskiydi -Petersburg'daki en yaşlı yapının içindeydi- ama sağlam inşa edilmişti. Kapısı daha yeniydi ve Yuda onu kırabileceğinden kuşkuluydu. Bu durum onu endişelendirmiyordu; sadece tedbirsiz bir nöbetçinin içeri girmesini beklemesi gerekiyordu, sonra özgür olurdu. Hücrenin bir duvarı boyunca yerden sadece birkaç santim yükseklikte iki su borusu vardı ve duvar boyunca devam ediyorlardı. Birileri düzenli aralıklarla hafifçe borulan tıkırdatıyordu ama şu anda ortalık sessizdi; bu tıkırtının bir kalıbı vardı, belli ki mahkûmlar şifreli bir dil aracılığıyla haberleşiyorlardı. Muhtemelen çoğu siyasi tutuklulardı, bu şifreyi de muhtemelen eğitildikleri sırada, kaçınılmaz olan herhangi bir tutukluluk durumuna hazırlık amacıyla öğreniyorlardı. Petro-Pavel Kalesi ta en başından beri hep bu tip tutuklulara ev sahipliği yapmıştı. Hücre duvarları bunun kanıtıydı, taş yapıya binlerce mesaj karalanmıştı, bazıları uzun, bazıları yalnızca isim veya bir ismin baş harfleriydi.</p>
<p>Bunların tarihi Petro'nun zamanına kadar uzanıyordu. Yetkililer onları sildirebilir ya da üzerlerini boyatabilirlerdi ama bunu yapmıyorlardı. Belki bir tarih algıları vardı; belki de mahkûmların kendilerinden önce oraya ne kadar çok insanın gelmiş ve başaramamış olduğunu görerek demoralize olacağını biliyorlardı; Romanov'lar hâlâ tahttaydı.</p>
<p>Yuda duvar yazılarını inceledi; zamanın daha kolay geçmesini sağlıyor ve onu eğlendiriyorlardı; özellikle de aynı isimlerin ya da isim baş harflerinin farklı tarihlerde, aylarda, bazen de yıllarda tekrar çiziktirilmiş olduğunu gördüğü zaman. Onlardan birini gördüğünde durdu ve yüzüne geniş bir gülümseme yayıldı.</p>
<p class="orta"><img alt="Adsız1" src="../Images/Adsız1.jpg"/></p>
<br/>
<p>Tesadüf olamazdı bu: A.İ.D - Dekabrist Ayaklanmasından iki gün sonra. Bu sadece Aleksey İvanoviç Danilov -Lyoşa- olabilirdi. Kuşkusuz buraya, Petro-Pavel Kalesi'ne gönderilecekti. Neden elli altı yıl sonra şimdi Yuda'nın bulunduğu bu hücreye kapatılmış olmasındı ki? Gerçi yolları çok sık kesişmişti ama artık bu mümkün değildi. Lyoşa öleli uzun zaman olmuştu.</p>
<p>Borulardaki tıkırtı tekrar duyuldu ve Yuda'nın düşünceleri bölündü. Odadaki tek eşya olan yamrı yumru saman şilteye oturdu ve kalıpları ayırt etmeye, onlardan bir anlam çıkarmaya çalışarak dinlemeye başladı. Uygun bilimsel yöntemi uyguladığı sürece kolay olmalıydı. Tıpkı babasının söylediği, bazen de öğretmeye çalıştığı gibiydi fakat Yuda'ya iyi hizmet etmişti, şimdi de edecekti.</p>
<p>Yuda'nın babası Rahip Thomas Owen Cain, İngiltere'nin Surrey vilayetindeki Esher'ın bölge papazıydı. Yuda -Richard Llywelyn Cain- 28 Haziran 1778'de Aziz George Kilisesi'ndeki papaz evinde doğmuş ve doğum esnasında istemeyerek annesini öldürmüştü. Richard böyle şeyleri anlayabilecek yaşa geldiğinde babasının annesinin kaybından dolayı pek rahatsızlık duymadığmı fark etmiş, kendisi de benzer bir tavrı benimsemişti. Thomas Cain'in cemaati dışında başlıca ilgi alanı bilimdi - özellikle de majestelerinin devasa imparatorluğunun hızla genişlemesiyle birlikte önemi giderek artan denizcilikte navigasyon alanındaki kullanılışıyla ilgili bilgiler.</p>
<p>Thomas boylam sorununun çözülmüş olmasına neredeyse hayıflanıyor gibiydi ve bunun nedeni, çözümü takdir etmemesi değil, çok farklı bir yaklaşımla bu sorunun üstesinden gelmeye çalışırken yıllar harcamış olmasıydı. Ama cesareti kırılmamıştı. Zamanı kesin olarak bilme meselesinin çözülmüş olduğu o sıralarda bile hâlâ zamanı güneşin ve yıldızların konumuyla birleştirerek bir geminin bulunduğu yeri hesaplamak suretiyle bir okyanus yolculuğunu güvenli kılabilecek sayısız karmaşık ölçüm ve hesaplamanın yapılmasına ihtiyaç vardı. Richard beş yaşındayken on üç tane koloni kaybedilmiş ve bu durum bütün ulusta bir şok yaratmıştı ama Thomas bunların navigasyon anlamında asilerinkinden daha fazla kıvraklığa sahip bir tek filo gönderilerek bile geri kazanılabileceğinden emindi.</p>
<p>Çözüm onun "Navigasyon Makinesi" idi; son şeklini aldığında bu, üstündeki eş merkezli çarklar yardımıyla yıldızların konumlarını işaretlemeyi, zamanı ayarlamayı -ve Thomas bu konuda ısrarcı olmuştu- bir rota çizmeyi mümkün kılabilecek, küçük bir sehpa ebadında bir aygıt olacaktı. Richard onunla pek ilgilenmiyordu fakat bu, babasının düşünmek bile istemeyeceği bir şeydi. Thomas etki gücünü artırmak amacıyla aygıtın her yıl -bazen daha da sık aralarla- daha özellikli ve gelişkin bir modelini çıkarıyor, sonra da küçük Richard'la birlikte bir faytona binip Greenwich'teki Kraliyet Gözlemevi'nin yolunu tutuyordu.</p>
<p>Bazen yolculuk bütün gün sürüyordu; günün üçte birini oraya gitmek, diğer üçte birini geri dönmek ve kalanını da komitenin Thomas'ı huzuruna çağıracağı an gelene kadar oturup beklemek alıyordu. Bazen de randevudan bir gün önce yola koyuluyorlar ve geceyi Thomas'ın ağabeyi Edmund'un yanında, Thames kıyısındaki Purfleet'te geçiriyorlardı. Babası ateşin karşısında uyuklarken Edmund amca, Richard'a satranç oynamayı öğretiyordu. On yaşından sonra Richard ona karşı tek bir oyun bile kaybetmemişti.</p>
<p>Yolculuk ister bir gün sürsün ister iki, Navigasyon Makinesi'nin incelenmesi ve hakkındaki tartışma sadece birkaç dakika sürüyor ve hep aynı şekilde sonuçlanıyordu. Oraya doğru yola çıkarlarken Thomas hep umut dolu olurdu. Richard'la birlikte faytonun penceresinden bakarlar ve o da oğlunun yolda gördükleri bitkiler ve hayvanlarla ilgili sorularını cevaplardı. Ama geri dönüş yolculukları daha kasvetliydi. Thomas görüşmeden hep göstermelik bir neşeyle çıkar, kurulun hoşuna giden noktalardan ve ileri geliştirmeler için yaptıkları önerilerden söz ederdi ama eve dönüş yolculuğunun sonlarına doğru kasvetli bir sessizliğe gömülür, yüzü kızarır, kaşları çatılırdı. Bazen faytonda beyaz pudralı peruğunu çıkarıp yere atar ve seyrelmiş doğal kızıl saçlı başı görünürdü; Richard babasından bu saç rengini almadığı için müteşekkirdi. Böyle karanlık günlerde Richard yanlarından hızla geçip giden dünyayla ilgili sorular sormaması, hatta ona bakmaması bile gerektiğini bilirdi.</p>
<p>Richard'ı cezp eden şeyler astronomi ve matematikten ziyade canlılardı. Başlangıçta babası bitki ve hayvanları incelemenin bir şey kazandırmayacağını söyleyerek onun cesaretini kırmış fakat daha sonra -Richard'ın tahminine göre- oğlunun imparatorluğun kaderi açısından ne kadar önemsiz olursa olsun herhangi bir şeye ilgi duymasının hiçbir şeyle ilgilenmemesinden daha iyi olduğunu düşünerek insafa gelmişti.</p>
<p>Öyle olsa da, Thomas Cain küçük oğlunun dünyada sadece Tanrı'nın yarattığı güzelliklerden zevk almasına izin vermeye hazır değildi; o, deneyler yapmalı ve keşfetmeliydi. Richard'ın yaklaşımı da, tıpkı babası gibi, bilimsel ve sistemli olmalıydı. Bir kelebeğin sadece güzelliğine hayret etmek yetmezdi; o yaratığı yakalamak, incelemek ve belgelemek üzere bir kutunun içine iğnelemek de gerekirdi. Bir örümcek ağının matematiksel simetrisi üzerinde kafa yormak yetmezdi; ağı yırtmak ve örümcek onu örerken geçtiği aşamaları kaydetmek gerekirdi; ağa bir sinek koyulmalı ve örümcek onun üstüne çullandıktan sonra mideye indirene kadar geçen zaman da kaydedilmeliydi. Bir sıçanın, çiftçinin ulaşılamayacak olduğunu düşündüğü çuvaldan bir tahıl tanesi çalmak için plan yapmasını ve onu uygulamaya koymasını izlemek kâfi değildi; o yaratık kapanla yakalanmak ve iç organlarının nasıl çalıştığının öğrenilebilmesi için kesilip parçalanmak, organları başka hayvanların, sonra da -belki bir gün üniversitede- bir insanın aynı organlarıyla karşılaştırılmalıydı.</p>
<p>Richard önceleri bundan hoşlanmamıştı; yorucu, sıradan bir işti ve mükâfatı azdı ama babasını mutlu etmek ve sopadan kurtulmak onun için yeterince teşvik ediciydi. (Babası "Cain Efendi, sopa hazır!"<a id="dipnot13" href="../Text/dipnotlar.xhtml#sonnot13">[13]</a><span style="font-size: 13px;"> </span>gibisinden kelime oyunları yapmaktan hiç yorulmazdı). Ama sonradan notları ve ölçümleri daha önce farkına varmamış olduğu bazı genel ilkeleri açığa çıkardığında bir tatmin duygusu hissetmeye başladı: bir örümcek ağının iplikçikleri arasındaki boşluklar onun vücuduyla orantılıydı; bir sıçan kusamazdı.</p>
<p>On bir yaşına geldiğinde Richard artık gözlemleriyle bir düzine cildi doldurmuştu. Okulda bu tip konular öğretilmiyordu ama orada da iyiydi ve favorisi Latinceydi. Fakat Richard tanrısallıkla ilgilenmiyordu - babası daha okula başlamadan önce onu bu konudan bıktırmıştı ve Richard doğanın ayrıntılı mekanizmalarıyla ilgili ne kadar şey öğrenirse Tanrı'nın onları sadece birkaç gün içinde yaratmış olduğundan da o kadar çok kuşku duyuyordu. Ayrıca, İncil doğru olsa bile, Tanrı tarafından yaratıldığı söylenen şeylerin görkemini bu kadar kısaca atlayıp geçen baştan savmacı aldırmazlığı küçümsüyordu. Denizdeki, havadaki ya da karadaki her hayvana değinmek için altı ayet. Saygı nerede kalmıştı? Mucize nerede kalmıştı? Richard yalnızca bir kelebeğin kanadını anlatmak için altı bölüm yazabilirdi.</p>
<p>Richard'ın dine olan aldırmazlığı kaçınılmaz bir biçimde Tanrı'nın yeryüzündeki temsilcisi olan ve dine çok önem veren babasına karşı da bir aldırmazlığa yol açtı. Dahası, oğlundaki bu büyük isteksizlik bir bilimadamı olarak Thomas Cain'in hatasıydı. Greenvvich'e yapılan beklenti dolu yolculuklar ve hayal kırıklığıyla dolu süklüm püklüm dönüşler devam ettikçe Richard, babasının tutkusuyla yetenekleri arasındaki farkı giderek daha iyi anlamaya başladı. Aynı şeyi diğerleri de -cemaat üyeleri, piskopos- görebiliyordu ama bu onlarda bir sempati, bu kahramanca kaybedişe karşı bir hayranlık uyandırıyordu. Ama o, <i>onların</i> babası değildi ve günün birinde sonlarının onunki gibi olabileceğini düşünerek büyümeleri gerekmiyordu. Richard'ın babasının sorununu çözebilmek için düşünebileceği fazla bir şey yoktu ama en azından onun gibi olmamaya çalışabilirdi.</p>
<p>Fakat 1789'da, Richard daha on bir yaşındayken, Fransız Devrimi her şeyi değiştirdi. Bu, sömürgelerin kaybından daha da dehşet vericiydi; İngiltere'nin yanı başında gerçekleşmişti. Ülkesi aynı ölçüde görkemli olan akran bir monarşiye olanları yavaş yavaş kabullenirken Richard'ın dünyası birçok yönden değişti. Ama bu durumun ona büyük bir pratik yararı oldu.</p>
<p>Devrimden sonraki birkaç yıl içinde binlerce Fransız yurdunu terk edip İngiltere'ye geldi, bir kısmı da Surrey'e yerleşti. Ve bu göçmenlerin arasında Richard ilk kez bir vampirle tanıştı.</p>
</body>
</html>