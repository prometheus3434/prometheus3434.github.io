<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>4</h1>
<p>Teğmen Mihail Konstantinoviç Lukin geminin parmaklığına yaslandı ve kuzeye doğru önünde uzanan Hazar Denizi'ne baktı. Soğuk bir esinti vardı ama Moskova'dan, hatta Saratov'dan bildiği soğukların yanında bile hiç kalırdı. Kuzeyde deniz kışın sıklıkla donardı ve Mihail'in geminin yanından yavaşça süzülen birkaç buz kütlesi gördüğü olurdu. Ama burada güneyde deniz daha derin ve ılık olduğu için daha az buz oluştuğunu söylemişlerdi ona.</p>
<p>Başını eğip elinde tuttuğu iki mektuba baktı; birisi ona gelmişti, diğeri ise birisine yollanacaktı ve ilkinin gelmesi ikincisinin tamamlanmasını gereksiz kılmıştı. Kendisine ulaşan mektubun içinde ne yazdığım biliyordu, onu açmasına gerek yoktu. İçindeki küçük, sert yumruyu hissetmiş, ne olduğunu ve ne ifade ettiğini hemen anlamıştı.</p>
<p>Yuda'nın ona fırlatmış olduğu süngü ciddi bir yaralanmaya neden olmamıştı. Sol elinin dış kısmının tam ortasına isabet etmiş ve delip geçmişti. Mihail ipi bırakmak zorunda kalmış ve hepsi aşağı düşmüştü. Lukin oldukça kötü düşmüş ve bayılmış, ertesi gün sahra hastanesi olarak kullanılan bir camide kendine gelmişti. Binbaşı Osokin ona tutsağın tuhaf ayrılışını anlatmıştı.</p>
<p>Hastanede iki gün daha kalmıştı. Ciddi bir beyin sarsıntısı değildi ama doktor eli için kaygılanmıştı. Avucunun içindeki kan oturmuş yer, bir doğum lekesi gibi görünüyordu. Doktor ona bir veya iki parmağını kaybetmediği için şanslı olduğunu söylemişti ve Mihail önüne bakıp sessizce gülümsemişti. Ama yara onun izne ayrılmasını haklı gösterecek kadar kötüydü; izni hem o yara hem de mayın döşeme konusunda aldığı övgüler nedeniyle hak etmişti. Rus ordusunun yenik düşen Gök Tepe'nin halkına nasıl davrandığını gördükten sonra, oradan ayrılmış olduğuna çok memnundu; teğmeni İmparatorluk Teknik Okulu'nda aldığı eğitim sırasında mensubu olduğu ordunun barbarlığı konusunda uyaran olmamıştı. Tek gecikme askerî bürokrasinin yavaşlığı nedeniyle evrakların tamamlanmasını beklerken yaşanmıştı. Ama sonuçta bu şans getiren bir gecikmeydi. Mektup Lukin'in yola çıkacağı günün sabahında gelmişti, gönderildikten tam üç hafta sonra.</p>
<p>Lukin Gök Tepe'den kuzeybatıya, Krasnovodsk'a doğru yola çıkmıştı. Yolda her iki yönde de trafik yoğundu; bir yönden sevkiyat yapılıyor, diğer yönden de boşaltılıp geri gönderilen at arabaları geçiyordu. Yavaş ilerliyorlardı ama avının da bundan daha hızlı seyahat ettiğinden kuşkuluydu ve böylece düşünmek için zaman ayırabiliyordu.</p>
<p>Kızıl Arvat'tan sonra tren yolu başlıyordu; General Skobyelev'in, İngiliz İmparatorluğu'na karşı yürüyüşe geçen ordusunun gereksinimlerini karşılamak için hazırladığı büyük plandı bu. Ama trenle bile olsa, tempo çileden çıkaracak kadar yavaştı. Tren yolu dar ebatta yapılmaya başlanmış, sonradan Rusya İmparatorluğu'nda standart olarak kullanılan ebada dönüştürülmesi kararı alınmıştı. Bazı yerlerde vagonları zaman zaman bozulan buharlı lokomotifler, bazı yerlerde ise kış mevsiminin çamurlarında bata çıka ilerlemeye çalışan atlar çekiyordu.</p>
<p>Bir kez Krasnovodsk'a ulaşıldığında Hazar Denizi'ni geçmek üzere bir yer ayırtmak artık kolay işti. O gemide bulunan her askerin aklında, kıyıya vardığı zaman artık vatan toprağında olacağı fikri olurdu ama Bakü herhangi bir Rus şehrinden çok farklıydı.</p>
<p>Lukin o devasa içdenizi geçmekten daha farklı bir rota seçip kuzeye yönelebilir, sonra -hâlâ donmamışsa tekneyle, donmuşsa karayoluyla- Volga yolunu takip ederek doğduğu şehir olan Saratov'a ulaşabilirdi. Ama şu anda orada yapabileceği bir şey yoktu ve arayışına kılavuzluk edebilecek tek ipucu çok farklı bir şehri, kuzeydeki, uzaklardaki St. Petersburg'u işaret ediyordu.</p>
<p>Mihail, gözleri kapalı ve sersemlemiş bir halde mahzenin taş duvarına yaslanmış olmasına rağmen Dimitriy'le Yuda arasındaki konuşmayı dikkatle dinlemişti. Lukin'in annesi tek kelime bile İngilizce bilmemesine rağmen ısrarla onun erken yaşlardan itibaren bu dili öğrenmesini istemişti. Oğluna söylediğine göre, bunu bu kadar önemli bulmasının sebebi İngilizcenin Cain'in günlüğünde kullandığı dil olmasıydı. Onun gerçekten bir İngiliz olup olmadığını kimse tam olarak bilmiyordu ama yalnızca kendisi için yazmış olduğu metinlere bakılacak olursa gönlüne yakın bulduğu dil buydu. Mihail, Dimitriy'in de İngilizce konuşabildiğini öğrendiğinde pek şaşırmamıştı ama uyandırdığı izlenime göre bu dili öğrenmek için bol bol zamanı olmuştu.</p>
<p>Yalnızca bir budala -ve ne Dimitriy ne de Yuda bu kategoriye uyuyordu- yabancı dilde konuşmanın kulak misafirlerine karşı güvenli bir korunma sağlamasını beklerdi ama dili bilmeyen bir kişi de konuştuklarının ufak bir kısmını anlayabilirdi. Çoğu Mihail'in zaten bildiği şeylerdi. O, kaçınılmaz bir şekilde Gök Tepe'nin altında bir yerlerde asla koltuğundan kalkmasına izin verilmeyecek kadar korkunç bir tutsağı barındıran gizli bir hapishane bulunduğu gerçeğine yönlendiren ipuçlarını takip etmişti. Kızıl Arvat'da yakalanan bir Teke'nin sorgu sırasında bu adamın nasıl göründüğünü tarif ettiğine tanıklık etmişti, dağınık sarı saçları ve soğuk, gri gözleri vardı.</p>
<p>Mihail, Yuda'yla hiç karşılaşmamıştı ama daha annesi onu emzirirken bile bu canavarın tarifini duymuştu. Annesi onu çizmeye çalışmış ve pek de başarılı olamamıştı ama Mihail sonunda o koltuğa bağlı durumdayken Yuda'yla yüz yüze geldiği zaman annesinin yetenekleri hakkındaki değerlendirmesini tekrar gözden geçirmeye başlamıştı. Tabii ki annesi onu tanıdığı sıralarda Yuda'nın saçları siyaha boyalıydı ama ikisi de Yuda'nın doğal sarışın haliyle daha mutlu olduğunu tahmin etmişlerdi ve bu doğruydu.</p>
<p>Mihail, Yuda'nın gözlerine pek uzun bakmamıştı, en azından bakışının böyle tuhaf bir şekilde zincire vurulmuş bir mahkûmla karşılaşan herhangi bir subayınkinden daha uzun olmadığını ümit ediyordu. O gözlerde kendisini tanımış olduklarına dair bir ipucu görmemişti, zaten neden olsundu ki? Mihail'in annesi her zaman oğlunda bir aile benzerliği gördüğünü iddia ederdi ama o, annesinin sadece onun gururunu okşamaya çalıştığından kuşkulanmıştı çünkü annesi için bundan daha büyük bir iltifat olamazdı.</p>
<p>Ancak Binbaşı Osokin, Mihail'in soyadı olan Lukin'i telaffuz ettiği zaman Yuda'nın gözlerinden tanışıklığı, belki de korkuyu dışa vuran bir pırıltı gelip geçmişti. Bu ismin Yuda'ya bir şey ifade ettiği zamanın üzerinden neredeyse yetmiş yıl geçmişti ama o hâlâ bir intikam açısından ihtiyatlı davranıyor olabilirdi. Eğer öyleyse, o bilge bir adamdı. Savin ve Petrenko gibi başka soyadları duyması durumunda da bir intikamdan kuşkulanabilirdi. Ama en büyük dehşeti Mihail'in gerçek soyadını duyarsa yaşardı. Onu çok yakında öğrenecekti. İşler Mihail'in asıl planına göre yürümüş olsaydı, onu orada ve o zaman, Gök Tepe'nin düştüğü gün öğrenecek ve dudaklarında bu isimle ölecekti ama ipuçlarını bir araya getirebilen tek kişinin Mihail olmadığı çıkmıştı ortaya.</p>
<p>Dimitriy'in -Albay Otrepyev takma adıyla- gelişi tam bir sürpriz olmuştu. İlk önce Mihail onun Dimitriy olduğundan emin bile değildi; annesi onu o kadar iyi tarif etmemişti ve Yuda'ya karşı duyduğu nefreti ona karşı hissetmiyordu. Hatta bir arkadaş olarak ona bel bağlanıp bağlanamayacağını bile merak etmekteydi ama Mihail'i ona güvenmemesi konusunda uyarmıştı. Benzersiz olmamakla birlikte, Dimitriy'in en ayırt edilebilir özelliği boyuydu. Ama Otrepyev'in tutsağa karşı olan aşikâr ilgisi ve onun hakkında bildikleri Mihail'e onu bulmaya bu kadar yaklaşabilecek başka insanların da olabileceğini düşündürüyordu. Aslında "insanlar" doğru sözcük değildi. Mihail Dimitriy'in bir <i>vurdalak</i> olduğunu biliyordu, tıpkı Yuda gibi. Otrepyev'i izlemiş ve gündüz saatlerinde tünellerden hiç çıkmadığını görmüştü. Otrepyev'in adamlarını da izlemişti ama onlar daha normal bir yaşam sürüyorlardı. Mihail onların vampir olmadıklarından emindi; en azından çoğu öyle değildi. "Çoğu" sözcüğünün "hepsi" anlamına geldiğini varsaymanın hatalı olduğunu biliyordu.</p>
<p>Mihail, Dimitriy ve adamları oradayken Yuda'yı öldürebilme şansının düşük olduğunu biliyordu. Türkmen muhafızlar tuzaklarını kurarken yardım edebilirdi ama bu pekâlâ kendi ölümüyle de sonuçlanabilirdi. Ayrıca daha fazlası söz konusuydu; Yuda'nın ölmesi yeterli değildi. Neden öldüğünü ve onu öldürenin kim olduğunu bilmeliydi, Mihail'in annesi bunda ısrar etmişti. Bu bir infaz, bir suçun -birçok suçun- cezalandırmışı olmalıydı. En az beklediği anda arkadan başına bir kurşun sıkılarak öldürülmek bir suçluya hiçbir şey ifade etmezdi.</p>
<p>Yuda kaçarken Mihail'in ipi yakalayarak içeri güneş ışığının girmesini sağlama girişimi kendisini korumak için yapmış olduğu bir eylemdi, intikam için değil. Başarısız olduğu için neredeyse mutluydu. Belki de Dimitriy'in Yuda'yla ilgili planı Mihail'in düşünebileceğinden daha da kötüydü. Ve Dimitriy tabii ki tek başına çalışmıyordu, kullandığı "biz" sözcüğü Yuda kadar Mihail'e de yeterince açıklamıştı bunu. İkisi de bu "biz'in" diğer yarısının kim olduğunu pekâlâ tahmin edebilirdi. Yine de bu yetmezdi. O anda Mihail'in gözlerine bakıp o gözlerde onun annesinin ve büyükbabasının gözlerini görmedikçe, Yuda için hiçbir ceza hiçbir ölüm yeterli olmazdı.</p>
<p>Ve böylece, Dimitriy'in müdahalesi sayesinde Mihail'in o gün intikam almayacağı belli olmuştu artık. O ikisini dinlemek ve öğrenmek Mihail'i mutlu etmişti. Bütün söyledikleri arasında özellikle ilgi çeken iki şey vardı.</p>
<p>Biri Ascalon'du. Mihail bu sözcüğü daha önce hiç duymamıştı ama o iki vampir için önemliymiş gibi görünüyordu. Osokin'e ve hastanedeki kısa yatışı sırasında karşılaştığı insanlara bu kelimeyi sormuştu. Aralarından sadece biri bu sözcüğün anlamını açıklayabilmiş ve Ascalon ya da zaman zaman Aşkelon adıyla anılan yerin Küçük Asya kıyısında, Kudüs'ten pek uzak olmayan bir şehir olduğunu söylemişti. Hatta papaz İncil'de, Samuel'in ikinci kitabında, ondan bahsedildiğini de anımsamıştı:</p>
<br/>
<p><i>Haberi ne Gat'ta duyurun ne de Aşkelon sokaklarında yayın; öyle ki ne Filistinlilerin kızları sevinsin ne de sünnetsizlerin kızları coşsun.</i></p>
<br/>
<p>Bu pek işe yarayacak gibi görünmüyordu. Mihail oraya gitmeyi düşünmüştü ama Petersburg'da şansı daha yüksek olacaktı. Sözü edilen Ascalon'un bir yer olduğunu düşünmüyordu. Dimitriy onun nerede olduğunu sormuştu kuşkusuz ama bir şehirden söz ediyor olsaydı, bu sorunun yanıtlanması daha kolay olurdu. Sonra Yuda gidip onu getirmekten bahsetmişti, ki o sözcük bir şehri ifade ediyorsa bu anlamsız olurdu. Dimitriy Karait'lerden söz etmişti. Mihail annesinden de onlarla ilgili bir şeyler duymuştu, bu bir Yahudi tarikatıydı ve aralarından bir grup insan da Kırım'da, Çıfıt Kale'de yaşamıştı. Ama Mihail oraya zaten gitmişti, bu bölge Yuda'yı ararken ilk uğradığı yerlerden biriydi. Karait'ler gideli uzun zaman olmuştu ve Yuda'nın aşağıdaki mağaralarının ağızları hâlâ molozlarla kapalı durumdaydı. Mihail karşısına çıkacaklardan korktuğu için orayı kazmamıştı.</p>
<p>Hayır, gitmesi gereken yer Petersburg'du. Dimitriy tabut hapishanesinde korunan Yuda'yı orada teslim alacaktı. Muhtemelen Dimitriy'in kendisi de aynı şekilde seyahat edecekti, tabii kilit altında olmadan. Mihail bunu onların söz ettiği ikinci isimden dolayı biliyordu.</p>
<p>Luka Miroslaviç.</p>
<p>Mihail ağabeyi -yarı ağabeyi- Luka Miroslaviç Novikov'la hiç tanışmamıştı. Luka, Mihail doğmadan yıllar önce evlatlık verilmiş ve yeni ailesinin soyadını almıştı. Babaları ayrı ama anneleri aynıydı: Tamara Alekseyevna Danilova. Ama Dimitriy, Tamara'nın ağabeyi -yine yarı ağabeyi- idi. O yüzden Dimitriy haklı olarak Luka'nın kendisinin yeğeni olduğunu söyleyebilirdi.</p>
<p>Tamara da tıpkı oğlu gibi yıllar önce evlat edinilmişti ama o yüreğinin derinliklerinde kendisini büyüten adamın ve kadının gerçek anne babası olmadığını her zaman bilmişti. Yaşı yeterince ilerlediğinde anne babasını aramaya başlamış ve tam onlara kavuştuğu sırada birkaç saat arayla ikisi de ölmüştü. Mihail annesinin, tıpkı kendisi annesiyle babası Aleksey ve Domnikiia'yı nasıl aradıysa, Luka'nın da günün birinde kendisini aramasını ümit ettiğini biliyordu. Ama Luka hiç gelmemişti. Luka'nın babası olan kocası Vitaliy'i geçici bir macera olan Mihail'in babasından çok daha fazla sevmiş olsa da, Tamara ona kırılmıştı. Vitaliy'den olma iki çocuğu daha vardı. İkisi de ölmüştü. Mihail sık sık Milenoçka ve Stasik'i -kız ve erkek kardeşi- gözünde canlandırmaya çalışırdı ama Tamara onlardan bahsetmeyi sevmezdi.</p>
<p>Mihail'in babasından da fazla söz etmezdi ama ona söylediği şeyler -kendini bildi bileli kafasına sokulan şeyler- arasında bu, Mihail'de annesine karşı en çok kuşku uyandıran konuydu.</p>
<p>Mihail'in kuşkulandığı başka şeyler olmadığını söylemek de doğru olmazdı. XIX. yüzyılın ikinci yarısında, büyümekte olan bir çocuğa doğası gereği inanmak zorunda olduğu kadın tarafından <i>vurdalak</i>'ların -yani vampirlerin- bir kurt ya da ayı kadar gerçek olduğunun söylenmiş olması en hafif ifadeyle alışılmadık bir durumdu. Annesi ona Baba Yağa ve Zimey Goriniç'ten bahsetmişti fakat onları hiç de gerçek varsayıyor gibi görünmüyordu [yine de Zimey Goriniç'in Zimeyeviç adını verdiği bir çocuğu olup olmadığına kafa yorduğu olmuştu).</p>
<p>Mihail okula giderken diğer çocuklar inandığı şeylerden dolayı onunla alay etmişlerdi. Mihail kendisini küçük düşmüş hissetmiş vc bir anda annesinin anlattığı her şeyin hayal ürünü olduğunu fark etmişti. Sebebi ne olursa olsun annesi deliydi, oğlunu kendisinin deliliğine inanacak şekilde biçimlendirmişti. Mihail atıp tutmuş ve ona bağırmıştı ama yıllar içinde vampirlerden, Yuda'dan, hatta Aleksey'den, giderek daha az bahsetmesine rağmen annesi savunduğu düşüncelerden geri adım atmamıştı. Sonra Mihail'i ikna eden bir şey göstermişti; gözleriyle gördüğü şey annesinin söylediklerinin en azından bir kısmının, bir çıkarıma göre de hepsinin, doğru olduğunu kanıtlamıştı. Tamara yanlış bulduğu bu son mantık yürütmesi nedeniyle onu azarlamıştı.</p>
<p>Ama yine de, Mihail'e babasının kimliğini kanıtlamak için yapabileceği bir şey yoktu. Mihail'e gençken onun gerçek babasının bir prens ama herhangi bir prens değil özel olarak Prens Pyotr Mihayloviç Volkonskiy olduğundan şüphelenmiş olduğunu söylemişti ama Mihail'in babası olduğu varsayılan kişinin mevkisi onunkinden bile yüksekti. Tamara bu kişinin bir grandük, çarın en büyük erkek kardeşi Grandük Konsantin Nikolayeviç Romanov olduğunda ısrar etmişti. Bu akıl dışıydı ama yine de ülkeye dağılmış Romanov piçleri olduğunu kimse inkâr etmiyordu. Mihail'in onlardan biri olmadığı kesin değildi ama bu pek olası durmuyordu. Tamara ona gidip babasmı görmesini ve akraba olduğunu nasıl kanıtlayacağını söylemişti ama Mihail hep küçük düşmekten ve en çok da annesinin hayallerinin rasgele kuruntulardan ibaret olduğunu göreceğinden korkmuştu.</p>
<p>Ama şimdi, hayatında ilk kez, Petersburg'a gitmesi gerekiyordu. Bildiği kadarıyla Luka hâlâ Petersburg'da yaşıyordu. Hem Dimitriy'in hem de Yuda'nın Luka'dan haberi vardı ve Luka'yı bulmak onları bulmak demek olabilirdi. Belki de kendisini Konstantin'e tanıtmak ve annesinin iddia ettiği şeylerin gerçek olup olmadığını öğrenmek için uygun bir zamandı bu. Bütün zamanlar arasında, iddiaların gerçek dışı olması durumunda en az kaybedecek şeyinin olduğu ve bir babaya en çok ihtiyaç duyduğu zamandı.</p>
<p>Hastanede yazmaya başladığı mektubun cümlelerini tekrar okumaya başladı:</p>
<br/>
<i><p>Çok sevgili anneciğim,</p><br/>
<p>Onunla yüz yüze konuştum. Tam senin anlattığın gibiydi. Hissettiklerimi anlatarak zamanını almak istemiyorum ama hemen söylemeliyim ki, başarısız oldum. Beni, başarmam için büyüttüğün tek görevde başarısız oldum. Elimden kaçtı ama şu anda özgür değil ve çok yakında onu tekrar yakalayacağım.</p></i><br/>
<p>Sana başından anlatayım...</p>
<p>Bu noktada Mihail düşünmek için kalemini bırakmış ve kendisine yazılan mektup eline ulaştıktan sonra artık devam etmesine gerek kalmamıştı.</p>
<p>Mektup Saratov'dan, Mihail'e soyadını veren ailenin reisi olan Nadya Karlovna Lukina'dan geliyordu. Tamara daha Mihail'i rahminde taşırken Saratov'a gitmiş ve Aleksey'e duydukları saygıdan dolayı yardım edeceklerini -bunun için dua etmişti- bildiği için bu aileyi arayıp bulmuştu. Aleksey, Büyük Vatanseverlik Savaşı sırasında Maksim Sergeyeviç'le omuz omuza savaşmıştı. Savaş Maksim için iyi sonuçlanmamış fakat ikisi iyi arkadaş olmuşlar ve bu arkadaşlık Maksim'in ailesine kadar uzanmıştı. Kırk beş yıl sonra 1857'de hamile haliyle onların evine gittiğinde hemen kabul ve ilgi görmesi için Tamara'nın sadece Aleksey'in ismini söylemesi yetmişti.</p>
<p>Nadya'nın mektubunda Mihail'in beklediği ve korktuğu haber vardı. Zarfın üzerinden hissedip hemen tanıdığı şey gümüş bir zincirin ucuna asılmış bir ikon, İsa'nın yüzünün resmedilmiş olduğu küçük bir ikondu. Zinciri bir yerden kopmuş ve küçük bir düğümle alelacele tekrar bağlanmıştı. Tamara bunun ne zaman olduğunu bilmiyordu, ikon kendisine verilmeden önceydi. Mihail bildi bileli Tamara onu boynunda taşır ve öldüğü zaman ona bırakacağını söylerdi.</p>
<p>Ve şimdi Mihail'deydi artık. Onu boynuna asmış, göğsiinde saklıyordu. Babası ikonu kendisine verdiğinde Tamara daha dört yaşındaydı, bu onun babasıyla ilgili az sayıdaki anılarından biriydi. Aleksey'e de ikonu 1812 yılında Napoleon'a karşı savaşmak üzere yola çıkarken karısı Marfa -Tamara'nın değil, Dimitriy'in annesivermişti. Mihail'in şu anda ikonu taşıyor olması annesinin ölmüş olduğu anlamına geliyordu.</p>
<p>Nadya'nın mektubunu tekrar okudu ama onun kendisine söyleyebileceği pek bir şey yoktu. Mektup birçok sözcüğü bir araya getirip basit bir gerçeği anlatıyordu - ölümü. Tamara'nın nefes darlığının nasıl günden güne arttığından ve her gün daha fazla öksürüp kan tükürdüğünden bahsediyordu. Ölüm halindeyken yanında olmadığı için Tamara'nın, oğlunu suçlamadığını bildiriyor ama Nadya'nın farklı düşünüyor olabileceğini hissettiriyordu.</p>
<p>Mihail kendisini suçlamıyordu ve annesinin de onu suçlamadığını biliyordu. O, oğlunu yalnızca bir tek kaderi olması için büyütmüştü, zayıf ve yaşlı haliyle kendisinin ulaşamayacağı tek hedefe ulaşabilmesi için. Mihail bu defa başaramamış olmasına rağmen, öldüğü ya da ölmek üzere olduğu sırada hiçbir şey Tamara'yı babasıyla annesinin ölümüne neden olan, kendisinin de yaşamını mahveden yaratıkla oğlunun yüz yüze olduğunu bilmekten daha fazla sevindiremezdi. Dileğinin gerçekleştiğini görerek ölmesi daha da iyi olurdu ama Mihail onun günün birinde oğlunun kendisine verilmiş olan görevi başaracağını hissederek öldüğünü biliyordu. Mutlu ölmüş olmalıydı.</p>
<p>Mihail Nadya'nın mektubunu katladı ve cebine koydu. Sonra kendi mektubunu elinde buruşturup yuvarladı, elinden bırakıp rüzgârla geminin yan tarafından denize doğru alçalışını izledi ve geminin bıraktığı köpüklü izin içinde gözden kaybolana kadar ardından baktı.</p>
<p>Elini gömleğinden içeri soktu ve başparmağıyla ikonun üzerindeki yüzü okşarken annesini, annesinin kendi yaşamıyla ilgili söylediklerini, anlattıklarının çoğunun aslında ona kısaltılmış olarak aktarılan kendi babasının hayatına dair olduğunu ve onun ölmeden önce güçlükle nefes aldığı son birkaç saat boyunca kızına söylemiş olduğu şeyleri anımsadı. Tamara'nın Mihail'e verdiği ikonun yanında Aleksey'in Tamara'ya vermiş olduğu başka bir şey daha asılıydı. Bu, kare şeklinde, gümüş bir madalyondu. Aleksey onu ölürken Tamara'ya vermişti. Tamara da onu Moskova'da üniversite okumak üzere yola çıkacağı sırada Mihail'e vermişti.</p>
<p>Mihail madalyonun içine yalnızca bir kez bakmıştı ama Tamara ona orada ne olduğunu söylemişti: çember halinde sarılmış on iki sarı saç teli. Bu, Mihail'in birkaç gün önce Gök Tepe'deki tutsağın başında görmüş olduğu saçların, sarı saçların aynısıydı. Aleksey onları yetmiş yıl önce, buz tutmuş Berezina'da kendisini boğmaya çalışan Yuda'nın başından koparmıştı. Mihail günün birinde o saçları sahibine kavuşturacak ve büyükbabasının başlamış olduğu işi bitirecekti.</p>
<p>Ve o birkaç saç teli Mihail'e Yuda'dan kalan tek hatıra değildi. Diğeri bavulunun dibinde duruyordu. Sahra hastanesinde yattığı sırada Binbaşı Osokin göstermişti ona -Yuda'nın kopan kulağıydı bu. Osokin tanıklık ettiği şeyi dile getirmeye güçlükle cesaret edebilmiş ve Mihail onun olan bitenlerle ilgili yorumuna sorgusuz sualsiz katıldığı zaman rahatlamış ve neredeyse ağlamıştı. O et parçasını büyük bir memnuniyetle astına teslim etmiş ve bütün olanları unutabilmeyi dilemişti.</p>
<p>Mihail onunla ne yapacağını bilmiyordu. Ama uzakta da olsa, o Yuda'nın yaşayan bedeninin bir parçasıydı. Mihail onu güneşe maruz bırakır veya yakarsa, Yuda'da onun yandığını hissederdi ama bu israf edilebilecek bir zevk değildi. Yuda öldüğü zaman kulak da onun bedeninin geri kalanı gibi toza dönüşürdü. Ve bu ölüm başka birisinin elinden olursa, o zaman en azından Mihail'in haberi olurdu. Ama Mihail orada olup Yuda'yı kendisinin yok edeceğini, canavar ölürken de ona kimin oğlu olduğunu ve gerçek adını açıklayacağını ümit ediyordu.</p>
<p>O zamana değin Lukin olarak kalacaktı. Orduda bu isimle tanınıyordu ve onu taşımaya devam ederse hayatı ve seyahatleri çok daha kolay olacaktı. İntikamı ise sadece Aleksey adına olmayacaktı. Yuda, Maks ile Vadim'i de öldürmüştü ve Aleksey bu nedenle ondan böylesine nefret ediyordu. Mihail Aleksey'in nefretini kendisininkiyle birlikte taşımaktan mutluydu; bunu ona annesi öğretmişti.</p>
<p>Ama Yuda'yı ele geçirdiğinde, rahatsız edici amcalar tarafından engellenme olasılığı kalmadığında, Yuda'ya verilecek cezanın uygulanacağı zaman geldiğinde, Yuda ve bütün dünya Mihail'in gerçek adını öğrenecekti:</p>
<p>Mihail Konstantinoviç Danilov.</p>
</body>
</html>