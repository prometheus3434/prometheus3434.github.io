<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>13</h1>
<p>Cesedi bulunduktan bir gün sonraki bütün gazetelerde Luka'nın ölümü baş sayfadaydı. Mihail bir şeyden kuşkulanmıştı. Luka'yı birkaç kez aramış ve onu hiç evde bulamamıştı. Çarşamba akşamı Maksimilyanovskiy Yolu'ndaki evin kapısında jandarmaların durduğunu görmüş ve yoluna devam etmişti. Perşembe günü de gerçeği öğrendi.</p>
<p>Haber ihtiyatlı verilmişti ama neyse ki bir tek şey açıktı: Luka bir vampir tarafından öldürülmemişti. Yaralar bu varsayıma uymuyordu; başının yan tarafındaki yara nihai ölüm sebebi değildi fakat ne o ne de boğulma olayı Zimeyeviç'in, Dimitriy'in veya Yuda'nın işiydi.</p>
<p>Ceset şans eseri bulunmuştu. Normalde ya denize sürüklenir ya da ilkbahara kadar donmuş nehrin bir yerinde saklı kalırdı ama buzda her zaman bir-iki delik olurdu ve ceset tam Büyük Nevka'nın Neva'dan ayrıldığı yerde bu deliklerden birinin kenarına takılmıştı. Onu öldüren her kimse cesedin bulunmasını istememişti. Mihail'in aklına iki olasılık geliyordu: ya Luka <i>Ohrana</i>'dan kaçıyordu ve onların kendisini yakalama girişimleri fazlaca ileri gitmişti ya da -haklı gerekçelerle veya bir polis muhbiri kabul edilerek- kendi yandaşlarınca öldürülmüştü. Bunu kesinlikle yapabilirlerdi. Mihail birkaç yıl önce Gorinoviç adındaki bir hükümet muhbiri hakkında duyduklarını hatırlıyordu. Onu kandırarak Odessa yakınlarında bir demiryolu yan hattına gelmesini sağlamış, orada bıçaklamış ve tanınmaması için yüzüne sönmemiş kireç dökmüşlerdi. Ama sağ kalmıştı ve güçbela güvenli bir yere ulaştığında göğsüne iliştirmiş oldukları kâğıt hâlâ rahatça okunabiliyordu: "Bir casusun akıbetine tanıklık ediyorsunuz." Luka'yı öldüren Halkın Iradesi'yse, o zaman daha etkili ve daha az gösterişli bir tavrı benimsemişti.</p>
<p>Ama asıl nedeni ne olursa olsun, Mihail, Luka'nın ölümünün -kendisi hakkında bir şeyler bilen az sayıda kişiden birinin daha ortadan kalkmasına vesile olduğu için-Yuda'nın ne kadar işine geldiğini biliyordu. Yuda, Petro-Pavel Kalesi'nde hapisti ama Mihail bunun Yuda'nın istediği şeye ulaşması için pek bir engel teşkil etmediğini biliyordu. Luka ölümünden bir gün önce Yuda'yı ziyaret etmişti; ona Mihail'den ve sorduğu sorulardan söz etmiş olmalıydı. Luka'nın kendisi için oluşturabileceği tehlikenin farkına varması Yuda için yeterli olur muydu?</p>
<p>Eğer öyleyse, o zaman Luka'nın ölümünden Mihail sorumluydu. Sadece birkaç hafta içinde bir anne ve bir kardeş kaybetmişti. Yüreğinde Luka'nın ölümüyle ilgili gerçek bir üzüntü bulmaya çalıştı ama bulamadı. Bir yabancı, yalnızca iki kez karşılaştığı bir adam olarak ona acıyordu. Luka'yla konuşurken vurguladığı -kanın, aile kanının mevcut en kuvvetli bağ olduğu şeklindeki- bakış açısına aykırıydı bu. Luka'ya gerçeği söylemeliydi, kardeş olduklarını söylemeliydi. O zaman en azından onlar birbirlerini adil bir şekilde yargılayabilirlerdi. Mihail belki yine de bir kardeşin diğerine karşı hissedeceği yakınlığı hissetmeyecekti ama hiç olmazsa emin olurdu.</p>
<p><i>Ohrana</i> bütün perşembe gününü ve cuma gününün büyük kısmını daireyi aramakla geçirdiğinden Mihail'in kendi incelemesini yapmasına engel olmuştu. Mihail bunun yerine başka bir düşük olasılıklı ipucunun -Konyuşennaya Caddesi'ndeki dairenin- peşinden gitmişti. Bu dairenin altındaki, Tamara'nın söz ettiği kitapevi hâlâ oradaydı ama ne sahibi ne de yeni kiracılar hangi ismi verilirse verilsin Yuda hakkında bir şey biliyorlardı. Bu olasılık hep düşük olmuştu ama en iyisi emin olmaktı. Luka'nın odası çok daha önemliydi.</p>
<p>Bugün, cuma öğleden sonra, Maksimilyanovskiy Yolu sakindi. Kapıda bir tek nöbetçi jandarma vardı ve ara sıra <i>drovnik</i>'le sohbet ediyordu. Yukarıda başka polisler olması mümkündü ama çok uzun süredir kimse binaya girip çıkmamıştı.</p>
<p>Mihail cesurca caddeden aşağı yürüdü ve binanın önündeki basamakları çıkmaya başladı: 15 numaranın değil, bir sonraki kapının, 17 numaranın basamaklarını. Şansı vardı. <i>Dvornik</i> uyuyordu ve horultusu koridorda yankılanıyordu. Uyanık olsaydı, Mihail ona romantik bir aşk kaçamağı öyküsü uyduracak ve biraz rüşvet verecekti ama buna gerek kalmamıştı. Bu ev tam komşu evin aynadaki yansıması gibiydi. Mihail ilk merdiven sahanlığına kadar basamakları çıktı. Tam beklediği gibi orada binanın arkasına bakan küçük bir pencere vardı ve kolayca açıldı. Dışarıda sadece oradaki evlerin çöplüğü gibi görünen, çalılarla kaplı, bembeyaz karla örtülü minicik bir avlu vardı.</p>
<p>Mihail küçük aralıktan başını ve omuzlarını sokup sağa, 15 numaraya doğru baktı. Karşılık gelen pencere tam hatırladığı gibi oradaydı ama ikisinin arasında duvar dümdüzdü ve tutunabileceği bir yer yoktu. Geri çekilip içeri girdi ve iki kat daha çıktı. Buradaki sahanlıkta benzer bir pencere vardı. Bu pencere aşağıdakinin hemen üzerindeydi ve arada bir pencere daha vardı. Çantasına uzanıp bir ip çıkardı ve merdiven parmaklığına bağladı. Diğer ucunu dışarı fırlattı ve aşağı baktığında onun ilk pencerenin hizasına kadar inmiş, sallanmakta olduğunu gördü.</p>
<p>Tekrar aşağı inerek pencereden çıktı, ipe tutundu ve ondan destek alarak yandaki 15 numaranın penceresine ulaşıp ayağını onun pervazına koymayı başardı. Bıçağını çıkardı ve pencerenin kenarını biraz kanırttı. Kilitli değildi. Çok geçmeden pencereyi açmayı başarıp içeri girdi. Sonra kendisi yokken ucu dışarı kaçmasın diye ipi de içeri çekti. Birkaç basamak indi ve etrafı tarafını kolaçan etti. Binayı izinsiz girenlerden korumakla görevli jandarma girişteki koridorda duruyordu.</p>
<p>Mihail parmak uçlarında yürüyerek 7 numaralı daireye geldi. Buradaki kapının önünde nöbetçi yoktu. Aslında kapı denebilecek pek bir şey de yoktu. Belli ki <i>ohrarıik </i>mensupları içeri girebilmek için balta kullanmış ve kapıyı yenilemek için pek bir şey de yapmamıştı.</p>
<p>İçerisi adamakıllı ama özenli bir şekilde aranmış gibi görünüyordu. Koltuklar ve diğer mobilyalar büyük ölçüde Mihail'in önceden onları görmüş olduğu yerlerinde duruyorlardı ama divanın kumaşı kesilmiş ve içi aranmıştı. Koltuğun içinden çıkan dolgu maddeleri yerde öbekler halinde duruyordu. Semaver masanın diğer ucuna alınmıştı. Mihail'in ilk ziyaretinde de fark etmiş olduğu gibi, bu dairede bilerek oldukça az şey bırakılmıştı.</p>
<p>Diğer iki odaya da baktı. İkisi de yatak odasıydı. Soldaki oda tıpkı ana salon gibi içinde hiç yaşanmamış olduğu izlenimini veriyordu. Orada bir yatak vardı ama yatak takımları yere atılmıştı. Bunlar buruşuktu fakat temiz görünüyorlardı. Bir gardırop ve lavabo da vardı ama hiçbir kişisel eşya yoktu. Mihail pencereyi açtı. O da aynı avluya bakıyordu. Kendisinin sarkıttığı ip yukarıdan çapraz bir şekilde aşağıdaki diğer pencereye uzanıyordu. Ulaşılamayacak gibi duruyordu ama o kadar uzakta değildi.</p>
<p>Mihail geri dönüp kapının kalıntılarının arasından uzunca bir tahta parçası aldı. Bir ucuna çakılmış olan çivi kanca görevi yapabilirdi. Mihail birkaç saniye içinde ipi yakalamayı başardı. Onu içeri çekti ve tekrar geri kaçmaması için uydurma olta kamışının etrafına sardı. İşte şimdi gerekirse daha hızlı çıkabilirdi o daireden.</p>
<p>Diğer yatak odasının normal koşullarda Luka'nın kullandığı oda olduğu belliydi. Çarşaflarda insan teri kokusu vardı. Burada giysiler de vardı. Bazıları kadın giy sisiydi ve Mihail bunların Dusya'ya ait olduğunu tahmin etti. Âşığının ölüm haberine nasıl bir tepki verecekti acaba? Mihail onun en az kendisi kadar metin olacağını tahmin etti, ikisinin de nefret ettiği şeyler vardı: o Yuda'dan, Dusya ise çardan. Bu, kedere karşı etkili bir bağışıklık mekanizmasıydı.</p>
<p>Mihail salona geri döndü.<i>Ohranik</i>'lerin işlerini özenle yapmış olacaklarını bekliyordu, o yüzden de bakmamış olabilecekleri tek yer kalıyordu geriye. Tablolar hâlâ duvardaydı ama kolaylıkla oradan alınabilirler ve yerlerine yenileri asılabilirdi. Mihail, Luka'nın korkarak baktığı o tablonun yanına gitti. Suluboyaydı ve Alekseyev'in eseri olan bir Moskova manzarasının ucuz bir kopyasıydı. Mihail tabloyu duvardan aldı.</p>
<p>Resmin arkasındaki duvar kâğıdı özenle haç şeklinde kesilmişti - bir dikey, bir de yatay keşiyle. Daha yakından baktığında Mihail aslında bunun odanın geri kalanını kaplayan kâğıtla aynı desende ama kare şeklinde ayrı bir parça olduğunu ve bu noktada asıl duvar kâğıdının üzerine yapıştırılmış olduğunu fark etti. Bu parçanın keşiyle oluşturulmuş kanatlarının arkasındaki duvarda bir oyuk vardı. Luka -ya da başka birisi- bir girinti oluşturabilmek için birkaç tuğlayı çıkarmış, istediği bir şeyi içine koymuş, sonra da bu girintiyi duvar kâğıdının ve resmin arkasına gizlemişti. Uyanık bir <i>ohranik</i> aldanmamış, resmi oradan almış, kâğıdı kesmiş ve içeriye gizlenmiş olan şeyi bulmuştu.</p>
<p>Mihail elini içeri uzattı. Girintinin içi serin ve nemliydi ama geriye bir şey kalmamıştı. Odadaki diğer resimlerin de arkasına baktı fakat onların arkasında duvar sağlamdı. Luka'yı ilk ziyaret ettiğinde oturmuş olduğu koltuğa oturdu. Luka'nın sırlarını sakladığı yer konusunda haklı çıkmış ama takipte yenik düşmüştü. Resmin yanına gidip tekrar duvardan çekti ve dikkatinden kaçmış bir şey olabileceğini ümit ederek çaresizce girintinin içini yokladı. Tam resmi tekrar yerine asmak üzereyken onda bir tuhaflık fark etti.</p>
<p>Resmin arkası olağan ucuz kahverengi kâğıt yerine duvar kâğıdıyla, deliği kapatmak için kullanılmış olanın aynısıyla kaplanmıştı. Mihail onu yırtıp çekti ve sonunda aradığı şeyi -ya da en azından herhangi bir şey- buldu. Bu bir mektuptu. Zarfı mühürlenmemişti ve üzerinde adres yoktu. Mihail resmi duvara yasladı ve zarfın içindeki tek yaprağı çıkardı. Bir yüzüne elyazısıyla yazılmıştı.</p>
<br/>
<i><p>St. Petersburg, Hôtel d'Europe'un Müdürü'ne,</p><br/>
<p>Lütfen konuştuğumuz gibi bu mektubu getiren kişinin ben dönene kadar işlerimi halledebilmesi için odama istediği gibi girebilmesine izin verin.</p>
<p>Saygılarımla</p>
<p>Üniversite Konseyi Üyesi Vasiliy Grigoryeviç Çernetskiy</p></i><br/>
<p>Mihail dilini şaklattı. Bu, hem hangi takma isimle dolaşıyor olursa olsun Yuda'ya ulaşmasını sağlayabilecek ipucu ele geçirmenin, hem de <i>Ohrana</i>'dan daha zekice davranmış olmanın heyecanına dair tek ipucuydu.</p>
<p>Hızla diğer resimleri de inceledi ama hiçbiri böyle bir saklama yeri olarak kullanılmamıştı. Tekrar oturup düşündü. Bu, daireyi arayabilmek için son şansı olabilirdi. Kaçırdığı başka bir şey olabilir miydi?</p>
<p>Düşünceleri merdivenlerden gelen ayak sesleriyle bölündü. Bir bağırma sesi geldi. Belki <i>Ohrana</i> değildi ve belki de buraya gelmiyorlardı ama bunu öğrenmek için orada kalacak değildi. Mektubu cebine attı ve yatak odasına geri dönerek ipi yakaladı, pencerenin eşiğinden dışarı süzüldü. Neredeyse daireye girdiklerini duyabiliyordu.</p>
<p>"Buraya birisi girmiş. Lanet olsun, siz varken nasıl yapabildi bunu?"</p>
<p>Mihail yanıtı beklemedi. İpe tutunup yan tarafa geçti, saniyeler içinde komşu pencereye ulaşmış ve bir dakika sonra oradan içeri girmişti bile. Merdivenden aşağı koşup binadan çıktı. <i>Dvornik</i> hâlâ uyuyordu.</p>
<p>Caddede 15 numaranın kapısına baktı ama jandarma gitmişti, üstünden azar işitmek üzere yukarıya koşturmuştu. Mihail'in koşması bile gerekmiyordu. Sakin bir şekilde ağır ağır uzaklaştı.</p>
<p>"Gitmekte özgürsün."</p>
<p>Nöbetçinin bu cümleyi ezberden okumayı görevinin bir parçası olarak görmediği belliydi, o yüzden de çocukça hayal kırıklığını gizlemek için çaba göstermedi. Saman şiltesinin üzerinde oturan Yuda başını kaldırıp baktı ve yüzüne geniş bir gülümseme yayıldı.</p>
<p>"Albay Otrepyev insafa mı geldi?"</p>
<p>"Bu emir daha yukarıdan."</p>
<p>Yuda farklı olmasını beklemiyordu. Birkaç gün zaman almış, borulardan sayısız mesaj gönderilmiş ve alınmıştı. Halkın İradesi'nin, kullandığı iletişim sistemini, kimliğini bilse hor göreceği oldukça farklı bir mahluk grubuyla paylaşıyor olabileceğinden haberi yoktu. Aptalca davranıyorlardı. Alexander Graham Bell yeni icadının sadece kendisi ve arkadaşlarının kullanımı için rezerve edileceğini düşünür müydü?</p>
<p>Anlaşma yapılmıştı. Yuda özgürlüğüne kavuşmuştu ve karşılığında tek yapması gereken şey belirli bir zamanda belirli bir binayı ziyaret ederek yüksek mevki sahibi belirli bir kişiyle bir araya gelip bir düzenleme konusunda konuşmaktı. Bu anlaşma ikisinin de avantajına olacaktı ama Yuda, onu teklif etmekle bile özgürlüğünü garantiye almıştı. Fakat pazarlığın kendisine düşen kısmının yerine getirilmesi konusunda hiç kuşkusu yoktu.</p>
<p>Hücresine son kez baktı. Burada sadece bir hafta kalmıştı ve bu süre önceki zindanda geçirdiği süreden çok daha kısaydı. Yukarıdaki küçük pencereye baktı. Karanlık çökmüştü. Serbest bırakılmasını emretmiş olan adam bu açıdan çok düşünceli davranmıştı. Kalenin içinde oyalanmak için oradan ayrılmasını geciktirecek bir bahane aramasına gerek kalmamıştı. Karşısına çıkan herkes onun hayatta kalmasını sağlamak istiyor gibi görünüyordu. Bu bir tesadüf değildi. Yuda bu kadar vazgeçilmez olduğu için kendisini ancak tebrik edebilirdi.</p>
<p>St. Peter Kapısı ve İvan Kapısı'ndan geçene kadar kendisine eşlik edildi. Ancak o zaman kelepçelerini çıkardılar ve kendi başına Petrovskiy Köprüsü'nü geçmesine izin verdiler. Artık özgürdü. Aklına ilk gelmesi gereken şeyin güvenlik olduğunu biliyordu, kendisinin değil, sahip olduğu şeylerin güvenliği. Luka ölmüştü -Yuda bu haberi borulardan almıştı- ama bu onun Yuda'nın Hôtel d'Europe'taki odası konusunda ağzından bir şey kaçırmamış olduğu anlamına gelmezdi. Orada Yuda'nın değer verdiği çok şey vardı.</p>
<p>Ama doğasını inkâr edemezdi. O bir <i>vurdalak</i>'tı ve farklı olduğu, eylemlerine beyniyle karar verdiği konusunda ne kadar ısrarcı olursa olsun, o da hâlâ diğerleri gibi besine ihtiyaç duyuyordu. Hücresinden çıktığı zaman nöbetçilerden birini ele geçirebilir ve yine de oradan kolayca kaçabilirdi ama bu onun serbest bırakılmasını emretmiş olan adamı memnun etmezdi. Ayrıca bunun çabucak yapılması gerekiyordu. St. Petersburg'un karanlık sokaklarında süzülüp rahat rahat avlanmak daha iyiydi.</p>
<p>Köprü biter bitmez geri dönüp kalenin bulunduğu Tavşan Adası'yla daha büyük olan Petersburgskiy Adası'm ayıran Kronverskiy Kanalı'nın yanındaki patikayı takip ederek yürümeye başladı. Bazı eski mahkûmlar hapsedildikleri yerden arkalarına bile bakmadan hızla kaçmaya çalışmış olabilirlerdi fakat hapsedilmiş olduğu binayı görmek Yuda'nın özgürlüğün tadını daha iyi çıkarmasını sağlıyordu. Yine de çok geçmeden onu ardında bıraktı. Aşağı inip buz tabakasına ulaştı ve Küçük Neva'yı geçip Vasilievskiy Adası'na geldi. Birkaç dakika sonra Petersburg Üniversitesi'nin kalbi olan On iki Kolej'in ortasındaydı. Burası akşam için kendisine eğlence arayan -zengin ve fakir- öğrencilerle doluydu.</p>
<p>Oxford'a kıyasla hiçbir şeydi. Modernlik kokuyordu. Petersburg Üniversitesi kurulduğu sırada Yuda kırk bir yaşındaydı. Oxford daha önce... Zimeyeviç bile doğmadan önce kurulmuştu. Yuda, Trinity'deki günlerinin keyifli geçtiğini söyleyemezdi ama onların faydasını gördüğü kesindi. Genç Richard Cain yalnızca doğal dünyayı öğrenmeyi arzu ediyordu ama o günlerde bu bir centilmene yakışır eğitim olarak daha yeni yeni kabul edilmeye başlıyordu. Üniversitedeki hocaları, hepsi de ileride ona yararı dokunacak olan yabancı dilleri, ilahiyatı ve tarihi öğretiyordu fakat bilimi, diğer derslerde olduğu gibi zorla değil, bilen birkaç uzmandan kendisi milim milim çekip alarak öğrenmek ve anlamak zorunda kalmıştı.</p>
<p>Mezun olduğunda seyahat etmeyi tercih etti ve blöf yaparak White Hart isimli bir ticaret gemisine gemi cerrahının çırağı olarak girdi. Denize açılıp güneye doğru yol aldılar, sonra Cebelitarık Boğazı'ndan Akdeniz'e geçtiler. Planlanmış bir şey değildi ama gemi Napoleon'la Nelson'un Mısır'a hâkim olmak için yaptığı savaşın bir parçası oldu.</p>
<p>White Hart ve -Cain de dahil olmak üzere- tayfası Artemise adında bir Fransız firkateyni tarafından esir alındı ama o da Nil Muharebesi'nde İngilizler tarafından batırıldı. Cain not defterlerini ve kaptanın Louis altınlarının birazını kurtarmayı başardı, sonra da kendini dalgaların merhametine bıraktı. Kendisini sırılsıklam ve yapayalnız bir halde Mısır kıyısında bulduğunda daha yirmi yaşındaydı.</p>
<p>İsraillilerin yolunu takip ederek doğuya yöneldi ve aradan geçebilmek için suların ayrılmasını beklemek yerine Süveyş Körfezi'nin ucundan dolaştı. Kutsal topraklarda oyalanmayıp kuzeye doğru yoluna devam etti ve yürürken karşısına çıkan dikkate değer hayvanlar dünyasının İngiltere'dekinden çok farklı olduğunun farkına vardı. Samsun şehrine ulaşıp Karadeniz kıyısına vardı ve kendisine yürüyebileceği bir hedef belirlemeksizin sadece öğrenme isteğine göre yol alarak Kırım Yarımadası'ndaki Yalta'ya geldi. Bu, Rus toprağına ilk ayak basışıydı ve bu ülkenin onun ikinci vatanı olacağından hiç haberi yoktu.</p>
<p>Kırım'da yaban hayatı üzerine yaptığı ayrıntılı incelemeler İngiltere'ye geri dönüşünde ona Kraliyet Topluluğu'na üye olma şansını kazandırdı. Batıda daha önceleri hiç bilinmeyen çeşitli türleri katalog halinde düzenledi ve başka birçok türün de yaşam döngüsüyle ilgili ayrıntıları yazdı. Esher'dan ayrıldığından beri bir daha hiç karşıtaşmamış olduğu vampir dışında en sevdiği mahluklar çıyanlardı. İngiltere'de ve gezileri sırasında başka yerlerde kırkayak görmüştü ama bu mahluklarda onu en çok büyüleyen şey zehirli ısırıkları ve etobur yaradılışlarıydı. İleriki yıllarda onların Güney Amerika'da yaşayan, uzunluktan bir ayağı geçen, yarasa büyüklüğünde hayvanları mideye indirebilen ve tarantulalara karşı kendilerini savunabilen akrabalarının yaşadığını da duydu. Kırım'da yalnızca onların diğer böcekleri, bir defasında da bir kertenkeleyi yediğine şahit oldu. Gezisi sırasında yolu, o uzak kıtaya düşseydi muhtemelen yaşamı çok farklı olurdu ama yine de herhangi bir pişmanlığı yoktu.</p>
<p>Kırım'a bu ilk ziyaretinde Bahçesaray'a da gitti ve mağaralarını keşfetmek için Çıfıt Kale'deki hisara da tırmandı. Onun etrafındaki dik kayaların, biraz da insanların yardımıyla, kaçması imkânsız bir hapishane -doğanın kendisini kirlenmeye ve savaşa karşı korumak için yaptığı bir kale- olabileceğini daha o zaman bile fark etmişti ama o sıralarda oraya ne türde tutsaklar yerleştirebileceğini tahmin etmemişti.</p>
<p>Cain Kırım'da toplam olarak altı yıl geçirdi, zaman zaman güney Rusya'ya indi ve bir araştırma gezisinde Odessa'ya kadar gitti. Rusçayı neredeyse mükemmel konuşuyordu ama sonraları ülkenin kuzeyine seyahat ettiğinde kullandığı dille bir hödük imajı verdiğini fark edince hızla aksanını düzeltmeyi öğrendi. Sonunda medeniyete dönme özlemi hissetti ve rotasını batıya çevirip önce Sivastopol'dan gemiyle Konstantinopolis'e geldi. Oraya ulaştığı sıralarda Osmanlı İmparatorluğu Rusya'yla savaşıyordu ve Rusça konuşabilen bir İngiliz, sultana önemli hizmetlerde bulunabilirdi. Cain işe yaradığı için seviniyordu -bir bedel karşılığında tabii.</p>
<p>O sırada tahtta, saltanatı kısa sürecek olan ve Cain'in yüz yüze hiç görüşmediği, Sultan IV. Mustafa vardı. Cain'le Sadrazam Çelebi Mustafa Paşa görüştü ve Babıâli'ye değerli bilgiler gönderebilmesi için onu hemen kuzeye, Tuna boyuna yolladı. İleride Yuda'ya ihanet edecek olan İbrahim Edhem Paşa o tarihte henüz doğmamıştı bile ama sonraları Yuda, Konstantinopolis'e yaptığı ilk seyahatle gili kayıtların yıllar içinde nesilden nesile aktarılıp aktarılmadığını merak edecekti.</p>
<p>Cain cephe hattına ulaştığı sırada hem sadrazam hem de sultan iktidardan düşmüş, yapılan anlaşma da anlamsız hale gelmişti ama o anki şartlara göre rehberlik etmesi için tayin edilmiş olduğu küçük Türk birliğiyle birlikte kalmak daha güvenli olacaktı. Çok geçmeden Rus hatlarını aşıp Eflak'a girdiler. Göreve çıkalı daha birkaç gün olmuştu ki, birliğiyle birlikte tepelerde kamp yaptıkları sırada Cain bir fırsatını bulup yanlarından kaçtı. Fakat şansı yaver gitmedi. Aşağıdaki vadide karşısına bir Rus kampı çıktı. Görünmeden yanlarından geçip gitmesi mümkün değildi ve Türklere geri dönmeyi de istemiyordu. Şık bir çözüm buldu. Öylesine Rusların arasına girip onlardan olduğunu söyledi ve eski arkadaşlarının yerini açıkladı.</p>
<p>Cain'in yerini tam olarak bildirdiği düşmanın üstüne bir müfreze gönderildi, böylece o da yakında Rusları atlatıp Adriyatik kıyısına ve oradan da İngiltere'ye geri dönebileceğinden emin bir şekilde rahat bir uyku çekmeye gitti. Geride kalan Rus askerleri kamp ateşinin başında sohbet ediyor ve yemek yiyorlardı. Cain bir an için onlara katılmayı düşündü ama dinlenmeyi tercih etti.</p>
<p>Kamp saldırıya uğradığında vakit gece yarısını biraz geçiyordu. Cain ilk önce yandaki çadırlardan bağrışmalar geldiğini duydu. İlk aklına gelen şey Rusların yaptığı başları sonrasında hayatta kalan Türk askerlerinin intikam almak için geri saldırdıkları oldu. Çadırdan dışarı baktığında parlayan namlu alevlerinin arasında çadırdan çadıra koşan siluetler gördü. Silahlar ateşleniyordu ama yere düşen kimse yoktu. Cain'in silahı yoktu, Ruslar ona bir tüfek verecek kadar güvenmemişlerdi. Yalnızca çok sevdiği çift bıçaklı aletini yanında bulundurmasına izin vermişlerdi ve Cain, bunun bir kılıca karşı işe yarayacağından kuşkuluydu. Etrafına bakındı ama çadırı desteklemek için kullandıkları, mızrağa benzeyen kalın, tahta bir sırık dışında kendisini savunmak için kullanabileceği hiçbir şey göremedi.</p>
<p>Daha onu almak için harekete geçemeden, yalnız olmadığını fark etti. Arkasına döndüğünde çadırın girişinde birisinin durduğunu gördü. Karşısındaki yüzü hemen tanıdı; on beş yılda hiç yaşlanmamış, hatta bir kırışık bile eklenmemişti.</p>
<p>"Honore!" dedi nefesi kesilerek.</p>
<p>Vampir, kendisine ismiyle hitap edilmesine şaşırarak ona baktı. Yüzünden karşısındakini yeniden tanıdığını belli eden bir ifade geçti.</p>
<p>"Cain? Richard Cain?"</p>
<p>İşte bu rahatsızlık verici bir karşılaşmaydı. Onları arkadaş olarak nitelemek zordu. Biri diğerini sonunda serbest bırakmış olmasına rağmen, bir tutsakla bir zindancı yeniden bir araya geldiklerinde nasıl davranırlardı ki? Ayrıca Cain'in vampirin dudaklarına bulaşmış olan kanı fark etmemesi de mümkün değildi.</p>
<p>"Pazarlığın senin payına düşen kısmı konusunda verdiğin sözü tuttuğun için sana teşekkür etmeliyim," dedi.</p>
<p>Honore, başını bir yana eğip soran bakışlarla onu süzdü. "Babanı mı kastediyorsun?"</p>
<p>Cain başıyla onayladı.</p>
<p>"Açtık," dedi vampir basitçe.</p>
<p>"Görünüşe göre hâlâ öylesiniz," dedi Cain, çoğul imasını zihninden kovmaya çalışarak.</p>
<p>"Hayır. Bu daha çok zevk için."</p>
<p>"Yalnız değil misin?" Kalbi korkudan küt küt atarken bile Cain merakına engel olamıyordu. Bu mahluklar ekip halinde mi avlanırlardı?</p>
<p>"Bunlar Karpatlılar," diye açıkladı Honore. "Benim türümden olanlar burada hiç yalnız kalmaz."</p>
<p>"Ne demek istiyorsun?"</p>
<p>"İngiltere'deki tilkiler ya da Rusya'daki kurtlar gibi. Bizi göremeyebilirsin ama oradayızdır."</p>
<p>"Sürü halinde mi geziyorsunuz?"</p>
<p>"Hayır, hayır. Sadece yiyecek kokusu aldığımız zaman toplanıyoruz. Bu yaratıkların çoğunu daha önce hiç görmedim, ileride de görmeyeceğim. Dürüst olmak gerekirse, müteşekkirim; çok uzun zamandır vahşi hayvanlar gibi yaşıyorlardı."</p>
<p>"Bir <i>vicomte</i> için pek uygun ahbaplar değiller, değil mi?"</p>
<p>"Beni anlıyorsun." Honore kanlı dişlerini göstererek gülümsedi.</p>
<p>"O zaman neden buradasın?"</p>
<p>"Temel bir nedeni var. Ruslar dağları yöre insanları kadar bilmiyor. Hiçbir Eflaklı kamp yapmak için böyle bir yeri seçmezdi. Burası onlar için leş gibi yürüyen ölü kokan bir yer."</p>
<p>Dışarıdan bir çığlık geldi, sonra çadırın girişinde bir yüz belirdi. Lambanın ışığında kanlı köpek dişleri ışıldadı. Kızgın kırmızı gözler bir av ararcasına bir yandan diğer yana çadırın içini yokladı. Honore dönüp arkadaşı mahluka homurdandı; o da bir an düşünmek için durdu, sonra gözden kayboldu. Cain birkaç adım geri çekildi.</p>
<p>"Teşekkür ederim," dedi.</p>
<p>"Ne için?" diye sordu Honore.</p>
<p>"Beni... arkadaşından koruduğun için."</p>
<p>Honore biraz homurdandı ve kendi kendine gülümsedi. "Evet, sanırım seni kurtardım," dedi. "Ama tam olarak senin kastettiğin anlamda değil. Seni -çadırı birkaç adımda geçti- kendim için kurtarmıştım."</p>
<p>Cain tahta sırığı vampirle arasına alarak çekildi. Çadırın yalnızca bir tek çıkışı vardı ve bunun için Honore'nin yanından geçmesi gerekiyordu. Çadırın kumaşını kesmek veya altından sürünmeye çalışmak çok zaman alırdı.</p>
<p>Honore hamle yaptı ve bu Cain'e onun, Aziz George'un altındaki mahzenden kaçma girişimini hatırlattı. Bu defa yardımına koşacak bir okul arkadaşı yoktu yanında. Cain biraz daha geri gitti ve tahta sırığı tutup çekti. Zemin çamurlu ve yumuşaktı, böylece sırık şaşırtıcı bir biçimde kolayca yerinden söküldü ve bunun iki sonucu oldu; ilki artık Cain'in elinde bir silahının olması, İkincisiyse çadırın üstlerine çökmesiydi.</p>
<p>Cain dümdüz yere yatıp geriye doğru süründü ve çok geçmeden çadırın kenarının zeminle buluştuğu yere ulaştı. Elindeki sırıkla dışarı çıkması için sadece bir ahşap çiviyi çekip çıkarması yeterli oldu. Honore'nin işi o kadar yolunda gitmemişti. Üstüne çöken çadırın kumaşına dolanmıştı. Tırnaklarıyla onu yırtmaya çalışıyor ama bir delik açamıyor ve tutacak bir yer bulamıyordu. Üstündeki kumaş fırtınalı bir deniz gibi yükselip alçalıyordu. Cain sırığı kuvvetle kavradı ve hamle yapmaya hazırlandı; onun vampirler üzerindeki efsanevi etkisinin doğru çıkmasını ümit ediyor ama yaratığın bedeninde saplayacağı yeri doğru dürüst göremiyordu.</p>
<p>Sonra hareketler azaldı. Cain kumaşın bir kenarına iki elin yapıştığını ve onu vampirin ağzına götürdüğünü gördü. Vampirin dişleri kumaşa geçerken çıkan yırtılma sesini duydu ve ardından kızgın bakışlarla etrafını araştıran bir göz göründü. Parmak uçları o minicik deliğe geçip genişletti ve çok geçmeden gıcırdayan dişleri ve Cain'i arayan kızgın gözleriyle Honore'nin yüzü çıktı ortaya.</p>
<p>Ama o anda Cain artık vampirin vücudunun hangi pozisyonda olduğunu anlamıştı. Sırığı elinde bir koçbaşı gibi tutarak ileri atıldı. Sırığın zemini delmeye yetecek kadar keskin olan alt ucu çadırın kumaşını yırtarak Honore'nin vücuduna saplandı. Bir sihirbazın illüzyon gösterisi gibiydi, Honore'nin bedeni sanki kumaşın altında kayboluyordu. Delikten görünen yüzü bir an için acıyla buruştu, sonra ardından gelen ölümle birlikte gevşedi. Ama ölümle her şey sona ermiyordu. Vampirin sükûnetle gevşeyen yüzü çözülmeye ve çökmeye devam etti. Cain, bütün bedeni buruşarak çökmeden önce vampirin etlerinin eriyip kafatasından aşağı aktığını gördü. Honore'nin başından geri kalanlar çadırın dibinde kayboldu. Altında kalan hava biraz tozla birlikte o küçücük delikten puflayarak çıktıktan sonra çadır da çok geçmeden yamyassı olup zemine çöktü. O zamanlar Cain'in bir vampir öldükten sonra bedenine neler olduğu konusunda hiçbir fikri yoktu, zaten bakmayı da umursamadı. Hatta bir süre Honore'nin -Don Giovanni gibi- aşağıya, cehenneme çekilmiş olabileceğini bile düşündü.</p>
<p>Cain içgüdüsel bir hareketle sırığı bir yana fırlattı ve kaçmaya başladı. Kamp açık alandaydı ve iki adım ötesinde orman başlıyordu. Cain ağaçların arasına daldı ve kamp ateşi gözden kaybolana kadar koşmaya devam etti. Yolunu sadece ormandaki ağaçların yaprakları arasından dökülen ay ışığı aydınlatıyordu. Bir an nefesini tuttu ve yalnız olmadığını fark etti Yakınlarda bir yerden neredeyse hıçkınğı andıran ağır, zorlu bir soluma sesi geliyordu. Cain oraya doğru yürüdü ve bir ağacın dibine çökmüş, başını ellerinin arasına almış bir adam gördü. Üniformasından Ruslardan biri olduğu anlaşılıyordu; sadece bir Hiç konuşmamışlardı ama Cain onu kamptan hatırlıyordu. Yanına gitti.</p>
<p>"Başkaları da var mı?"</p>
<p>Asker başını kaldırdığı anda gözlerinden bir dehşet dalgası geçti. "Lütfen," diye fısıldadı. "Hayır."</p>
<p>"Ne?" diye tısladı Cain.</p>
<p>"Sen... onlardan biri değil misin?"</p>
<p>Cain başını salladı. "Ben kampa bugün geldim. Rus'um."</p>
<p>"Hatırlıyorum." <i>Ryadovoy</i> hâlâ kaygılı görünüyordu. "Nasıl kaçtın?"</p>
<p>"Şanslıydım. Ben..."</p>
<p>"Şşşt!" diye sözünü kesti delikanlı. Cain ses çıkarmadı. Etrafı dinlediler. Çocuğun kulağı iyiydi, yalnız değildiler. Cain'in anlayabildiği kadarıyla farklı yönlerden yaklaşan üç kişi vardı fakat arkalarından başkaları da gelebilirdi. Sağ kalma şansı yoktu. Cain'in elinde artık tahta sırık yoktu, sadece bir vampirin açtığı yaralan taklit etmek için yapmış olduğu çift bıçaklı aleti vardı. Sonra bir anda aklına bir fikir geldi. Honore bu yaratıkların birbirlerini tanımadığım söylemişti. <i>Ryadovoy</i> Cain'i onlardan biri sanmıştı. Neden olmasındı? Her yolu deneyecekti.</p>
<p>Cain'in çift bıçağı elindeydi. Eğilip askeri yakasından tuttu ve biraz kaldırdı. Tereddüt etmek için zaman yoktu. Berbat, kanlı bir yara açacaklarını bilerek bıçakları çocuğun boynuna sapladı. Askerin şaşırmaya bile fırsatı olmadı. Gözleri geriye kaydı ve olduğu yere yığıldı. Cain aleti cebine koyup biraz daha eğildi, kafasındaki fikirden midesi bulanarak ve kan tadını hissetmemeye -bundan kötüsü ancak kanı yutmak olurdu- çalışarak ağzını ve burnunu askerin boynundaki kanlar içindeki yaraya dokundurdu. Yaşamak istiyorsa inandırıcı görünmek zorunda olduğunu biliyordu.</p>
<p>Çok geçmeden yalnız olmadığını hissetti. Yaratıklardan ikisi hemen yakınındaydı, üçüncüsü de birazdan çıkageldi. Cain parlak, kırmızı yaradan başını kaldırıp Honore'den öğrendiği gibi homurdandı ve inandırıcı görünmesini ümit etti.</p>
<p>Kutsala ihanet etmek gibi bir şeydi bu ama Cain'in fikrine göre mucizeden başka bir şey olamazdı; işe yaramıştı! Cain'in öfkesini yöneltmiş olduğu yaratık doğrulup geri çekilmiş ve başka bir av aramak üzere uzaklaşmıştı. Diğeri de öyle. O zaman Cain kusmak istemişti fakat kanın madenî, acı tadının keyfini çıkarırmış gibi yüzünü askerin boynuna gömerek numara yapmaya devam etmesi gerektiğini biliyordu.</p>
<p>Şimdi ise, Petersburg'daki On iki Kolej'in arkasındaki dar sokakta kendisini yine aynı durumda, on yıllarca önce Eflak'ta öldürdüğü <i>ryadovoy</i>'yla aynı yaştaki bir öğrencinin ölmekte olan bedeninin üzerine eğilmiş halde bulmuştu. Ama arada farklar vardı. Bu çocuk ölüyordu, ölmüş değildi; bu, kanın tadını bozardı. Ayrıca daha da büyük bir fark vardı: bir zamanlar tiksindiği, bir tek yudumunu bile yutmamaya çalışarak dudaklarından aşağı akmaya bıraktığı kan artık bir zevk kaynağı olmuştu. O bir gereklilikti -ve Yuda <i>vurdalak</i> olduktan sonra yıllar boyunca onun sadece bir gereklilik olduğunu varsayar gibi davranmıştı- ama o, bundan fazlasıydı. O bir mutluluktu. O    <i>ryadovoy</i>'la yaşamış olduğu tiksinti duygusunu anımsamaya çalıştı fakat başaramadı. Olayı hatırlıyordu ama o hissi değil. Bir zamanlar nasıl hissettiğini ne kadar anımsamaya çalışırsa çalışsın, aklında kalan tek deneyim insan kanının tadına bakan bir vampirin ne kadar zevk aldığı ve gençliğindeki sersemliğiyle doğru dürüst içmeye zahmet bile etmemiş olmasının verdiği rahatsızlıktı.</p>
<p>Öğrenciyi yere bıraktı. O ölmüş, Yuda ise doymuştu. Şimdi uyuyacak bir yer bulması gerekiyordu. Otele gitmek için vakit çok geç olmuştu; bu şüphe uyandırırdı. Ayrıca o anda bir vampirden başka bir şey olmak istemiyordu; ölülerle birlikte uyumak istiyordu. Smolenskoye Mezarlığı uzak değildi, günü orada geçirebilirdi.</p>
<p>Eflak'ta o askerin cesediyle yaptığı numarayı yeterince sürdürdüğüne karar verip kampa geri döndüğünde diğer vampirlerin tıpkı akşam saatlerinde askerlerin yapmış olduğu gibi ateşten kalan közlerin etrafında oturmuş sohbet ettiklerini görmüştü. Bazıları pişirme zahmetine girmedikleri çiğ et parçalarını çiğniyordu. Birkaç saat önce olsa Cain kusma isteğini baskılamakta zorlanırdı ama çok daha kötüsünü de görmüştü artık.</p>
<p>Yeni gelen yalnızca o değildi. İki-üç yaratık daha kendisini tanıtmış, Cain de kendi gelişi için, orada toplanmış olanları tatmin eden bir hikâye uydurmuştu. Aralarında hayattayken rahip olan Sordin Yordanesku adında bir Eflaklı vardı. Sonraki birkaç yıl içinde Cain onu yakından tanıyacaktı ama başka bir takma isimle: Cain'in Yuda'sına karşılık Petro olarak. Cain Karpatlar'da geçirdiği üç yıl boyunca vampirlerle ilgili araştırmalarına devam edecek fakat büyük ölçekli deneyleri daha sonraları gerçekleşecekti.</p>
<p>Ama Karpatlar'da bile büyük adamlarla ilgili olaylar göz ardı edilemezdi. 1812 yılına gelindiğinde Bonaparte Avrupa'yı geçerek Rusya'ya yürümeye hazırlanıyordu. Yordanesku, Cain'e hepsinin en büyüğü olan vampirin Eflak'taki vampirleri Fransızları ülkelerine geri kaçırmak için Ruslara katılmaya çağırdığını söyledi. Cain bunun cazibesine kapıldı ama keşfedilmekten korkuyordu. Sonunda merakı galip geldi. Honore'nin daha önce bu büyük vampirden ve Romanov'lara olan düşmanlığından bahsettiğini duymuştu. Cain sonraları onu Zimeyeviç adıyla tanıyacaktı. Ama Honore ve Yordanesku'nun kullandığı isim bu değildi; vampirin Rusça ismi daha sonra gelecekti. Onlar Romence ismini kullanıyorlardı.</p>
<p>Bu isim Drakula'ydı.</p>
</body>
</html>