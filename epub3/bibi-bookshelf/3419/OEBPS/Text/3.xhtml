<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>3</h1>
<p>"Bu görüşmeyi İngilizce mi yapacağız?" diye sordu Dimitriy. Hangi dili konuşurlarsa konuşsunlar Gök Tepe'nin altındaki o mahzende yapacakları konuşmanın konusunu bilen birisinin bulunma ihtimali düşüktü ama bunu onlardan gizlemenin zararı olmazdı.</p>
<p>"İngilizce bildiğini bilmiyordum," diye yanıtladı Yuda.</p>
<p>"Son karşılaşmamızdan sonra seyahat ettim. İnsan böyle şeyleri kapıyor."</p>
<p>Dimitriy bu dili gerçekte ne kadar iyi konuşabiliyor olduğunu merak etti; aksanının ne kadar belirgin olduğunu. Bunu bilebilecek adam Yuda'ydı. Aslına bakılacak olursa o bir İngiliz'di ama bu çok zaman önceydi.</p>
<p>"Tahmin edebiliyorum," dedi Yuda.</p>
<p>Dimitriy zaman kaybetmek istemiyordu.</p>
<p>"Fark ettiğin gibi," diye devam etti, "canlı lazımsın bana. Şimdi söyle bakalım, başka hangi tuzaklar var burada?"</p>
<p>"Gördün," dedi Yuda. "Güneş ışığı var," diyerek başıyla yukarıya işaret etmeye çalıştı ama alnının önünden geçen kayış hâlâ onu engelliyordu. "Ve giyotin. Muhafızların hepsinde ahşap kazıklar vardı ama biri korktu, sadece korkusundan beni öldürmek istedi. Çok yaklaşmıştı ama onu alt etmeyi başardım." Sırıttı ve konuyu açıklığa kavuşturmak için dilini dişlerinin üzerinde gezdirdi.</p>
<p>"Yani bundan vaz mı geçtiler?"</p>
<p>Yuda bir baş hareketiyle onaylamaya çalıştı. Dimitriy bunun bir numara olduğundan kuşkulandı; bu kadar zaman geçtikten sonra hareketsizliğe alışmış olmalıydı. Dimitriy onun, bununla ne kazanacağını düşündüğünü kestiremedi, düşmanının sinirini bozmak için yapmış olabilirdi.</p>
<p>"Evet," dedi Yuda baş hareketine alternatif olarak. "Bütün kazıkları aldılar. Beni canlı istiyorlar. Yalnızca bu koşullarda." Gülümsedi, "Yani şu anda içinde bulunduğumuz koşullarda ölmeliydim. Kepenk ve giyotini kullanabilmek için birden fazla adam gerekiyor ve gördüğün gibi bu onları güvenli kılıyor ama yavaşlar."</p>
<p>"Senin şansına."</p>
<p>"Sanırım bunu zaman içinde göreceğiz." Yuda neden orada olduğunu anlamak ister gibi Dimitriy'i süzdü. Dimitriy yüzündeki anlaşılmaz ifadeyi korudu. "Biraz daha hızlı müdahale edebilirlerdi," diye devam etti Yuda, "ama bunu gerçek bir Rus saldırısı olarak gördüklerini tahmin ediyorum, senin daha kişisel olan meseleni gizlemeye yönelik bir aldatmaca olarak değil. İyi hazırlamışsın."</p>
<p>Dimitriy homurdandı. Yuda yokluyordu. Yine de, etrafında olup bitenler hakkında biraz bir şey öğrenmesinin zararı olmazdı.</p>
<p>"Ah, saldın yeterince gerçekti. Aslında 'gerçek'demem gerekirdi çünkü yukarıda hâlâ devam ediyor. Hepsi siz İngilizlerin Büyük Oyun dediği şeyin parçası. Biz ona <i>Turniry Tyenyey</i> -Gölgeler Turnuvası- diyoruz." İngilizce çeviriyi sadece Rusçası mükemmel olan Yuda'yı kızdırmak için eklemişti.</p>
<p>"O zaman bir sonraki durak Afganistan mı?"</p>
<p>"Belki onlar için öyle," dedi Dimitriy, başıyla Osokin, Lukin ve diğerlerini işaret ederek, "ama seninle benim yolumuz farklı."</p>
<p>"Sen yolunu uzun zaman önce seçtin."</p>
<p>Dimitriy'in gözleri kısıldı. Yuda'nın sesinde bir sitem iması mı vardı? Dimitriy'in vampir olduktan sonra gerçekten kendisinin yanında olmaya devam etmesini mi beklemişti? Yuda, Dimitriy'i en kadim <i>vurdalak</i>'ı bile ürkütebilecek bir önseziyle çocukluğundan itibaren hazırlamıştı. Dimitriy büyüyüp erkek olduğunda arkadaş olmuşlardı, hatta daha da yakındılar. Dimitriy Yuda'yı neredeyse bir baba gibi, hatta bazı açılardan gerçek babası Aleksey'den daha fazla sevmişti. Dimitriy, babasının annesine sadık kalmamış olmasını affetmekte zorlanmıştı. Diğer yandan Dimitriy'in gözünde Yuda her zaman bir aziz havası taşımıştı. Bu gülünçtü ve Dimitriy aldatılmış olduğu için alay edilmeyi hak ediyordu. Artık farklıydı ve bunun için minnettardı; vampir olmak onu alaycı da yapmıştı. O zamandan beri nadiren aptal yerine konmuştu, eğer bunu kendisi isteyerek yapmadıysa.</p>
<p>Ama Yuda'nın çıkarları açısından bakılacak olursa, Dimitriy yalnızca bir atlama tahtasıydı. Gerçek düşmanı Aleksey'di, her zaman oydu. Dimitriy yirmi beş yıl önce Yuda'nın tam olarak Kremlin'in altında gerçekleşen çözümü planlamış olduğundan emin olamıyordu ama benzer bir şey olmuştu. Yuda, Dimitriy'i alıp Aleksey'e göstermek, oğulu babasının gözünün önünde sallayıp, "Dimitriy'i aldım. Hissettiğin bütün sevgiye rağmen, o artık benim," demek istemişti. Bu Aleksey'in kalbini kırardı.</p>
<p>Ve Dimitriy babasının kalbini zerre kadar umursamıyordu. Vampir olduğu andan itibaren kendisinden -ve belki biraz da "vampir" annesi Raisa'dan- başka hiçbir yaratığı umursamamıştı. Yuda o basık, rutubetli koridorda Aleksey'e Dimitriy'in akıbetini açıklamaya başladığında, Dimitriy babasına karşı merhamet hissetmemişti. Yuda'nın söylediği şeyler Aleksey'in kalbini kırabilirdi ama Dimitriy için hiçbir anlamı yoktu, ölmüş bir kalp kırılamazdı.</p>
<p>Dimitriy asıl kendisini düşünmüştü. Yuda'nın rehinesi durumundaydı ve bundan hoşlanmıyordu. Geçmişine bakıp saflığına gülebilirdi ama kendi yaşamöyküsünde bir figüran olmak gururunu incitiyordu. Ve o hâlâ fazlalıktı. Yuda, Tamara, Aleksey, hepsinin kendi rolü vardı ama Dimitriy'in durup Yuda'nın daha 1812 yılında, beş yaşındaki küçük çocuğu ilk kez gözüne kestirdiğinde hazırladığı planı tamamlamasını seyretmek dışında yapacak hiçbir şeyi yoktu.</p>
<p>Bu düşünceler bir anda zihnine hücum ettiğinde artık harekete geçmesi gerektiğini biliyordu. Yuda'nın son hamleyi yapmasına, Aleksey'e gerçeği açıklamasına izin vermeyecekti. Dimitriy silkinmiş ve hayatında ilk defa kendi iradesi doğrultusunda hareket etmişti. Tutsaklarının arasında geri çekilirken Yuda'nın yüzünde beliren ifade yeterince tatmin ediciydi ama asıl önemli olan onun Dimitriy'in kontrolü ele aldığını görmesiydi. Cebinde Yuda'nın zindanının anahtarıyla oradan uzaklaşırken kontrol ondaydı. Daha sonra eski akıl hocasını serbest bırakmak için geri dönebilir ya da orada çürümeye bırakabilirdi. Sonunda onu orada bırakmıştı ama bu kendi kararıydı.</p>
<p>Sadece birkaç saat sonra, artık çok geç olduğunda, ne yapmış olması gerektiğini fark etmişti. Bunu zihninde canlandırmıştı. Yuda'yı hücreye tıkıp, kapı kilitleyip anahtarı alabilirdi ama oradan hemen ayrılmayabilirdi. Ölüm halindeki babasının feri sönmüş gözleriyle kendisini görebilmesi için ona doğru eğilip, "Baba, benim Dimitriy. Ben bir vampir oldum," diyebilirdi.</p>
<p>Bu hepsinden iyi olurdu: kontrolü ele geçirmek ve Yuda'nın planının zirve noktasını kendisi için kullanmak; bu mükemmel bir plandı, bundan hiç kuşkusu yoktu. Hatta kendisinin insan olduğu konusunda babasının zihninde kalmış her türlü ümidi yok etmek için Aleksey'e, Marfa'yı, kendi annesini, nasıl Yuda'yla birlikte kilitlenmiş olduğu o zindanda terk ettiğini bile anlatabilirdi. Ama kaçırmış olduğu bir fırsat için ağlayacak değildi. O zamandan beri kendi hayatını yaşamak için çok sayıda fırsat yakalamış ve onları nadiren reddetmişti.</p>
<p>"Önemli olan <i>seçeneklerinin</i> olması," dedi, Yuda'ya bakıp sonra bakışlarını onun kollarını, bacaklarını ve başını hareketsizleştiren kayışlara kaydırarak.</p>
<p>"Ve sen de buraya gelmeyi mi seçtin?" diye yanıt verdi Yuda. "Beni kurtarmaya?" Dimitriy sessiz kaldı fakat Yuda'ya bunun bir kurtarma girişimi olmadığının söylenmesi gerekmiyordu. "Beni götürmeye?"</p>
<p>Dimitriy arkasını dönme isteği duydu ama Yuda'nın sadece tahmin yürüttüğünü biliyordu. Her tepki, gerekli olandan daha fazlasını söylerdi. Zaten yakında öğrenecekti.</p>
<p>Yuda alaycı sesiyle kışkırtmaya devam etti. "Kim beni götürmesi için bu dalkavuğu yollamış olabilir ki?"</p>
<p>Yanıt açıktı ama Yuda hâlâ tahmin yürütüyordu. "Nerede o?" diye sordu Dimitriy, zaman yitirmekten yorularak.</p>
<p>"Ne nerede?"</p>
<p>"Ascalon." Dimitriy sözcüğü fısıldamıştı çünkü manasını anlayamayacak olsalar bile bunca kişi arasında söylemekten korkmuştu.</p>
<p>"Peki, onunla ne yapacaksın?"</p>
<p>"Bu seni ilgilendirmez."</p>
<p>"Sanırım seni de ilgilendirmiyor. Götürmen gereken başka bir şey var mı?"</p>
<p>"Onu aradığını biliyorum. Çıfıt Kale'de onca zaman geçirdin ve hiç Karaitlerle onun hakkında konuşmadın mı?" "Sen de onu aradığım için bulmuş olmam gerektiğini mi düşünüyorsun? Yeteneklerimi göklere çıkaran bir tahmin bu."</p>
<p>"Bir şey biliyor olmalısın," dedi Dimitriy.</p>
<p>"Olabilirim."</p>
<p>"Ve bana söyleyeceksin."</p>
<p>"Bunu neden yapayım?"</p>
<p>"Çünkü özgürlüğüne kavuşmak istiyorsun."</p>
<p>Dimitriy bu teklifi yapmaya gücü olup olmadığından emin değildi ama önemi yoktu; Yuda etkilenmemişti.</p>
<p>"Böyle bir değiş tokuş taraflar arasında güven olmasını gerektirir. Sana sunduğum güveni yıllar önce kaybettin, Mitka."</p>
<p>"Peki, kime güvenirdin?"</p>
<p>Yuda yavaş yavaş konuşuyordu. "Çok uzun yaşadım. Bu, güvenle elde edilebilecek bir şey değil."</p>
<p>Dimitriy sessiz kaldı. İlerleme sağlayamıyordu, tam beklediği gibi. "Belki çok uzun sürmez," dedi. Bu giderayak atılan son taştı ama Yuda devam etti.</p>
<p>"Tabii ki baban güveni bilirdi," dedi. "Sadakat, diyebiliriz istersen. O yüzden onunla asla tam anlamıyla başa çıkamadım. Ama onun annen yerine Dominique'i seçmesini sağlayan şey de sadakatiydi. Bu belki de kalıtımla ailesinin yalnızca bir tarafına geçiyordu."</p>
<p>İnsan olsaydı kendisini derinden yaralayabilecek olmalarına rağmen, böyle hakaretler artık Dimitriy için bir anlam ifade etmiyordu. Ama ailenin o tarafından söz edilmesi Dimitriy'e az sayıdaki kozlarından birini oynama fırsatı verdi.</p>
<p>"O zaman Luka Miroslaviç'e güvenir miydin?"</p>
<p>"Kim?" Yuda'nın sesi ilgisizdi ama şaşkınlığını bastırırken yüzü biraz fazla sakindi. Belki de kasten öyle yapmıştı. Konuşmayı bu noktaya taşıyan Yuda'ydı. Dimitriy'in Luka'dan söz etmesi için numara yapmış olabilir miydi? Geri adım atmak için artık çok geçti.</p>
<p>"Diğer bir deyişle, yeğenim," diye açıkladı Dimitriy, "ailenin daha sadık olan tarafından. Tamara Valentinovna'nın çocuğu. Onu başkasına vermişti."</p>
<p>Yuda ona boş gözlerle baktı.</p>
<p>"Onunla arkadaşlık kurduğunu biliyoruz... tıpkı benimle kurduğun gibi," diye devam etti Dimitriy.</p>
<p>Ama Yuda'nın odaklandığı nokta Luka'yla olan ilişkisi değildi. Dudaklarından kendinden memnunluk ve zafer ifade eden hafif bir gülümseme gelip geçti. İki sözcükle açıklamasını yapmadan önce bir saniye için Dimitriy'in onu görmesine izin verdi.</p>
<p>"Biliyoruz derken?"</p>
<p>Dimitriy dişlerini sıktığını hissetti. İçinde yalnızca kendisine ait olmayan bir öfke büyüyordu. Yuda'nın bu konuşma sırasında kendisinden çok daha fazla şey öğrendiğinden kuşkulanarak başını yana çevirdi. Öfkeyle çenesini ovuşturdu. Kuşkulanıyor muydu? Hayır, bunun gerçek olduğunu biliyordu.</p>
<br/>
<p>Öğle sonrasının erken saatleriydi, Gök Tepe düşeli ve onlar içindeki tuhaf, yalnız tutuklusuyla yeraltındaki bu mahzene geleli daha yalnızca bir gün olmuştu. Albay Otrepyev tutuklusuyla ilk konuşmasından sonra oradan ayrılmış ve henüz dönmemişti. Emirlerini Binbaşı Osokin'e bırakmıştı ama Osokin bunun sadece şeklen, kendisinin kıdemli subay konumuna bir sus payı olarak yapıldığını biliyordu. Otrepyev'in beraberinde getirdiği adamlar görevlerini tek başına pekâlâ yapabilecek gibi görünüyorlardı.</p>
<p>Albay, "Ve o çatıyı kapatmanın bir yolunu bulmaya çalışın," demişti son talimat olarak. Tuhaf bir kaygıydı ama Osokin, albayın bir süre yukarıdaki gökyüzünü incelediğini fark etmişti. Artık ilk geldiği zamankinden daha yaşlı görünüyordu.</p>
<p>"Ne yapılabileceğini araştıracağım, efendim," diye yanıt vermişti Osokin. "Tutuklunun bacaklarını uzatmasına izin verelim mi?"</p>
<p>Otrepyev içtenlikle ama kısaca gülmüştü. Gitmeye çok hevesliydi. "Hayır, hayır, bunu tavsiye etmem. Yakında onu götüreceğim."</p>
<p>"Yiyecek verelim mi?"</p>
<p>"Yanına bile yaklaşmayın." Ve sonra Otrepyev yola çıkmıştı.</p>
<p>Mahkûmla sohbet etme girişimleri, hatta adını öğrenme çabası bile başarısız kaldı. Osokin Rusça ve Fransızcayı denedi ama yanıt alamadı. Osokin Otrepyev ve mahkûmun İngilizce konuşmuş olduklarından oldukça emindi ama bu dili hiç bilmiyordu.</p>
<p>Onun etrafında olan biteni algılayıp algılamadığını anlayabilmek için öne eğilip dikkatle baktığı sırada son girişimi, "<i>Sprechen Sie Deutsch?"</i> <a id="dipnot05" href="../Text/dipnotlar.xhtml#sonnot05">[5]</a> diye sormak oldu. Gözlerini tutukludan ayırmadan doğrulup bir adım geri çekildi. Adamlara sormanın bir anlamı yoktu; ama belki teğmene.</p>
<p>"Lukin!" diye seslendi.</p>
<p>"Efendim?"</p>
<p>"Sanırım İngilizce bilmiyorsundur, değil mi?"</p>
<p>"Korkarım hayır, efendim."</p>
<p>Ve böylece konu kapandı ama o kısa konuşma sırasında Osokin, tutsağın sonunda belli belirsiz bir tepki verdiğini fark etti ama sözcükleri tam olarak çıkaramadı. Belki de iki dilde de aynı olduğu için sadece "İngilizce" sözcüğüne tepki vermişti.</p>
<p>"Ona nasıl ulaşabileceğimiz konusunda bir fikrin var mı?" diye sordu Osokin teğmene.</p>
<p>"Ben en iyisi kendi haline bırakmak derim. Albay ne yaptığını biliyor gibi görünüyor."</p>
<p>Yaratıcı olmasa da sağlam bir tavsiyeydi. Osokin oradan çıktı.</p>
<p>Adamlardan biri kolundaki mermi yarasını kabaca sarmıştı ama hâlâ rahatsız edici şekilde zonkluyordu. Bir sahra cerrahı bulup göstermeye değerdi. Ayrıca Osokin şehrin geri kalanında çatışmanın nasıl bittiğini görmek de istiyordu.</p>
<p>Bunlar onun ulusunun yaşadığı en güzel anlar değildi. Evet, zafer kazanmışlardı ama askerlerin çoğu -özellikle Başkomutan General Skobyelev- bundan fazlasını arzu etmişti. İntikam almak istiyorlardı, bir yıl kadar önce Rusya, General Lomakin komutasında Gök Tepe şehrini ilk alma teşebbüsünde bulunduğu zaman maruz kaldıkları aşağılamanın intikamını. O zamanlar henüz yeraltında toprak kazılmamıştı ve saldırı çok kısa süren bir bombardımanın ardından başlamıştı. Hücum eden askerler püskürtülmüş, sonra da çoğu Teke oymağından olan Türkmen muhafızlar çıkarak karşı saldırıya geçmişlerdi. Yedi yüz Rus öldürülmüş, bir o kadarı da esir düşmüştü. Geri döndüklerinde bazıları bunu 1717 yılında Kiva'da yaşananlarla kıyaslamıştı. Avrupa'da gazeteler bu olaydan "Lomakin Katliamı" diye söz etmişti.</p>
<p>Ama bugün, yedi yüz kişiye karşılık yedi bin kişiden, belki de daha fazlasından intikam alınmıştı. İlk patlamada yüzlercesi ölmüştü ve Osokin bunun için suçluluk duymuyordu. Patlama amacına ulaşmış, Rus süvarisinin ve piyadesinin içeri akın edebilmesini sağlamıştı. Onlar geldiği zaman Türkmenler kuzeydeki çöle doğru kaçmışlardı. Bazı Ruslar onları takip etmişti. Yakaladıklarını öldürmüşlerdi ama çok fazla kişi yakalayamamışlardı. Belki de o yüzden kaçamayanlara o kadar zalimce davranmışlardı.</p>
<p>Öte yandan, olası diğer bir neden de sarhoşluktu. Osokin Türklerle karşı karşıya geldikleri Bulgaristan'da bunu yeterince görmüştü. Söz konusu olan çoğu zaman askerlerdi, subaylar değil; ama subaylar da bundan vazgeçirmek için pek bir şey yapmamışlardı. Bazıları bunun piyade erlerini yüreklendirdiğini düşünüyordu ama sadece onların vicdanlarını susturmaya hizmet ediyordu. Çarpışma sırasındaki öldürme olaylarından çoğunun cesaretle ilgisi yoktu. Sadece düşman askerleri değildi; yaşlılar, çocuklar ve kadınlar da vardı - kayıp vermeyen bir tek toplum kesimi bile yoktu. Bazı kadınlara, hatta çocuklara tecavüz de edilmişti.</p>
<p>Ve tabii ki yağma vardı. Osokin buna karşı çıkamamıştı; bir noktaya kadar. Yürüyüşe geçen bir ordunun kendi kendini finanse ettiği eski günler geride kalmıştı ama yol boyunca toplayabildikleri her türlü küçük ekstra işe yarardı. Yine de düşmanı muhtaç durumda bırakamazdınız, aksi takdirde suç işlemeye başlarlar ve askerlerinizin yarısı daha büyük zaferlere koşmak yerine sadece asayişi korumakla uğraşırdı.</p>
<p>General Skobyelev -savaş meydanında bindiği beyaz atı ve aynı renkteki üniforması nedeniyle Türkler ona "Beyaz Paşa" diyorlardı- ileri bir adım atmaya karar vermişti. Çarpışma bittikten sonra şehrin kadınlarına -hayatta kalanlara- savaşa katkı yapmak adına bütün altın ve gümüş mücevherlerini vermelerini emretmişti. Yörenin âdetleri gereğince bir kadına düğününde o kadar çok takı takılırdı ki artık yardımsız ayakta duramazdı, yani alınabilecek çok şey vardı, fakirlerden bile. Başlangıçta kadınlar direndiler ama sonra annelerinin, kız kardeşlerinin ve kızlarının cesetlerini gördüler.</p>
<p>Osokin yağmayı gözleriyle gördü. Bağışları toplamak için yere iki halı yaymışlardı ama halılar üstlerindeki insan boyunu geçen mücevher yığınları nedeniyle görünmez hale gelmişlerdi ve yine de katkıda bulunmaya gelen kadınların ardı arkası kesilmemişti.</p>
<p>Rütbesi düşük ama asalet açısından Skobyelev'den daha üstün olan bazı cesur subaylar bununla neyin amaçlandığını sormuşlardı. Zafer kazanmış olmak yetmez miydi? Ama Skobyelev açısından bu, savaşla ilgili değildi; ardından gelecek olan barışın devamlılığını sağlamakla ilgiliydi "Onlara ne kadar sert vurursanız," diye açıklamıştı, "o kadar uzun süre sessiz kalırlar."</p>
<p>Osokin kolundaki sargıyı değiştirmiş, sonra tünellere ve içinde tek tutsak bulunan, koni şekilli o tuhaf mekâna geri dönmüştü. En azından artık cesetleri götürmüşlerdi, özellikle de tam ortada yatan dehşet verici başsız bedeni. Ama adamın düştüğü yerde hâlâ kan lekeleri vardı ve üst üste yığılı halde toplu mezarlara gömülmeyi bekleyen cesetleri görmek isteyen birinin dışarıdaki koridorda çok yol yürümeyi göze alması gerekmiyordu.</p>
<p>Osokin, "Bir saat zamanın var," dedi Teğmen Lukin'e. "Sen de fethettiğimiz yeri görebilirsin."</p>
<p>"Böyle iyiyim, efendim," diye cevap verdi Lukin. "Sana söyleneni yap!" Çocuk -gerçekten çocuk sayılırdı daha- yapmış oldukları şeyin sonuçlarından kaçmayı hak etmiyordu. Tünel kazma ve patlayıcı yerleştirme konusunda ne kadar parlak olursa olsun, bunun kesin matematik hesaplamalar yapmanın ötesinde bir şey olduğunu öğrenmesi gerekiyordu. Sonuçlarını görmeliydi.</p>
<p>Lukin gönülsüzce itaat etti.</p>
<p>Otrepyev'in adamları kepengi yukarıdaki yerine geri çekmek konusunda pek başarılı olamamışlardı. Sallanan ipe ulaşabilmişlerdi ama onu çekerek sadece yukarıdaki açıklığı daha da büyütmüşlerdi. İşlemi geri çeviren belli bir mekanizma yoktu. Bütün bu tuhaf tertibat sadece bir kez, bir daha hiç kapatılmayacak olan çatıyı açmak için kullanılmak üzere tasarlanmıştı.</p>
<p>Askerlerden biri önceki gün arkadaşlarından birinin kafasını uçurmuş olan sallanan bıçağın destek aldığı yere kadar tırmanmayı başarmıştı. Fakat mil tepe penceresine yeterince yakın değildi. Asker kolunun aniden uzayarak tepedeki açıklığı geçmesini beklermiş gibi kolunu ileri uzattı ama ümit yoktu. Parmakları tutunduğu yerden kurtuldu ve bir çığlık atarak, gözlerindeki küçümseyici bakışla hâlâ koltuğunda oturmakta olan adamın ayaklarının dibine düştü. Birkaç kırık kemikle kurtulmuş olsa bile ciddi bir şekilde yaralanmış olmalıydı ama oturduğu koltuktan kendisini izlemekte olan adamın küçümseyen gözlerinin içine baktığı anda ürkmüş bir yengeç gibi sürünerek uzaklaşmaya başladı. Ağrıyan uzuvlarını kollayarak duvarın yanına çekildi.</p>
<p>Her şey çok tuhaftı: tutsağın kendisi, biri çatıyı açmak, diğeri de tutsağın kafasını uçurmak için hazırlanmış olan iki garip düzenek. Adamı canlı olarak tutmak istemedikleri açıktı. Bunun nedeni ne olabilirdi? Ve eğer öldürülmesi gerekiyorsa, o zaman niye basitçe bir mermi ya da kılıçla yapmıyorlardı bunu? Sinsice Osokin'in zihnine sokulan bir tek yanıt vardı ama o da geçmişten geliyordu; çocuksuluktan ve batıl inançlardan. Gerçi Türkmenler geri kalmış bir halktı; Rusya'nın yüz yıl veya daha gerisindeydiler. İmparatoriçe Yekaterina'nın devrinde onun tebaasına mensup aklı başında insanların çoğu bile böylesi efsaneleri gerçek olarak kabul etmemiş miydi? Yakın geçmişteki Büyük Vatanseverlik Savaşı sırasında hem Rusları hem de Fransızları avlayan canavarlardan söz edilmişti. Bugün de Türkmenler için aynısı geçerli olabilirdi. Ama buna inananlar sadece bu ilkeller ise, o zaman Albay Otrepyev neden hevesle o ipi kesmek istemişti?</p>
<p>Düşünceleri ani bir gürültüyle yarım kaldı: taşa çarpan tahtaların çıkardığı bir sesti bu. Başını çevirdiğinde tutsağın ve koltuğun geriye devrilmiş olduğunu gördü. İkisi de neredeyse tam Otrepyev onları tekmeleyip devirdiği zamanki konumundaydı. Yanlarında hiçbir asker yoktu. Osokin bu gürültünün kaçmak amacıyla koltuğu sarsmayı başarmış olan tutsağın başarısız kalan kaçma girişiminin ifadesi olduğunu tahmin etti. Ama bu adam ne olursa olsun, o kayışlardan kurtulabilmesi mümkün değildi.</p>
<p>"Kaldırın onu," diye emretti Osokin.</p>
<p>Askerlerden ikisi koşup koltuğu ikinci defa düz çevirdiler. Osokin nezaret ediyordu. Durumunu kontrol etmek için gözlerini tutuklunun üzerinde gezdirdi.</p>
<p>"Yaralandın mı?" diye sordu, önceki iletişim kurma çabasının başarısız kaldığını bir an için unutarak.</p>
<p>Tutsak, "Hayır," diye yanıt verdi ve bir an sessiz kaldıktan sonra, "teşekkür ederim," dedi.</p>
<p>Osokin bir şey söylemedi, sadece kabul anlamında başını salladı. Tutsağın kendisini gayet iyi anladığını keşfetmek gerçek bir sürpriz sayılmazdı.</p>
<p>"Bir iyilikte bulunmanızı isteyebilir miyim?" dedi tutsak kusursuz Rusçasıyla.</p>
<p>"Nedir?"</p>
<p>"Koltuğu biraz çevirebilir misiniz? Işık gözlerimi rahatsız ediyor."</p>
<p>Devrildiği ve tekrar doğrultulduğu sırada koltuğun yeri biraz değişmişti. Şimdi çatıdan gelen gün ışığının düştüğü yere daha yakındı. Işık parlaktı ama rahatsızlık verecek kadar parlak değildi, en azından Osokin için. Ama aksini düşünmesine rağmen bu, Osokin'in durumla ilgili olarak zihninde oluşmaya başlayan resme uyuyordu. Veya tutsak belki sadece onun kuşkularıyla oynuyordu. Osokin bir an düşündü, sonra onay verdiğini askerlere başıyla işaret ederek bildirdi. Onlar da koltuğu çevirmeye başladılar.</p>
<p>"Bu mükemmel. Teşekkür ederim," dedi tutsak, doğru tarafa döndürüldükten sonra uysalca. Şimdi yaklaşık olarak güneş ışığıyla gölgenin oluşturduğu sınıra yan dönmüş durumdaydı ve yıkık dökük koridoru tam karşıdan görüyordu. Bir şey planlıyor olabilir miydi? Osokin bunun ne olduğunu tahmin edemedi. Zaten Otrepyev yakında gelirdi ve bu onun sorunu olurdu.</p>
<p>En azından Osokin böyle olacağım ümit ediyordu.</p>
<br/>
<p>Bu kadar az tanışıklık söz konusuyken seçim yapmak zordu: onun içindeki kötüye mi, yoksa iyiye mi hitap etmeliydi? "Lütfen beni bu dikenli çalılığa atmayın," mı demeliydi, yoksa tersini mi? Yuda çoğu Rus subayından ve daha da fazla askerden istemediği bir şeyi rica eder ve istediği şeyi alırdı. Ama bu binbaşının -Dimitriy ona Osokin diye hitap ediyordu- biraz daha duygusal olduğunu sezmişti. Yukarıdaki çarpışmanın yol açtığı kötü sonuçları gördükten sonra hapishane odasına geri dönen Osokin'in yüzündeki kaygı ifadesini görmüştü. Bu onu bir savaş tutsağının esenliğine daha duyarlı kılardı. En azından Yuda böyle umuyordu.</p>
<p>Şans onun yanındaydı ve bunun nedeni sadece Osokin'in koltuğun çevirilmesini onaylaması değildi. İlk şans işareti Dimitriy'in gitmiş olmasıydı. Bu beklenebilir bir şeydi; aç olduğu belliydi ve en azından Yuda gibi diğer bir vampir bunu anlardı. Cildinin yaşlanmakta olduğunu bir insan bile fark ederdi. Dimitriy, Yuda'nın peşinden koşmaya kendisini öyle adamıştı ki, kendine bakmayı ihmal etmişti. Artık açlığı dayanılmaz hale gelmiş olmalıydı. Tutsağını yalnız bırakacağı anlamına gelse bile; oradan ayrılıp mağlup olmuş Türkmenler arasında kan aramak zorundaydı. Bu anlaşılabilir bir şeydi ama yine de bir hataydı.</p>
<p>Koltuğun devrilmiş olması Yuda'nın planının bir parçası değildi. Sadece ayak parmaklarının ve topuklarının yardımıyla yavaş yavaş, santim santim hareket etmeye başlamıştı. Koltuk yere sabitlenmiş olduğundan, düne kadar mümkün olmazdı bu ama şimdi yapılabiliyordu. İnsani olmayan gücünün her damlasını talep ediyordu fakat yapılabiliyordu. Fakat sonra durmak zorunda kalmış ve koltuğun yere döşenmiş taşların arasındaki bir bombeye takıldığını tahmin etmişti. Daha kuvvetli itmeye, koltuğu olabildiğince güçlü sallamaya başlamış ve bacağını kurtarmaya çalışmıştı ama çabası maksadım aşmıştı. Koltuk devrilmiş ve yere sertçe çarparak durmuştu.</p>
<p>Sonra daha büyük bir şans elde etmişti. Askerler onu hemen hemen tam olmak istediği yere doğru hareket ettirmekle neredeyse yeniden hayata döndürmüşlerdi. Osokin onu çevirttirdikten sonra istediği yerin birkaç santimetre uzağına gelebilmesi için sadece ayak parmaklarıyla birkaç ince ayarlama yapması yetmişti.</p>
<p>Şimdi bekliyor ve dünyanın engellenemez dönüşünü izliyordu. 1812 yılını, Moskova'daki terk edilmiş evin odasını ve bir vampir için giderek daralan bir kapan oluştururcasına zeminde yavaş yavaş ilerleyen güneşi anımsadı. Lyoşa'nın kendisine yaraşır bir rakip olup olmadığını ilk kez o gün merak etmişti. Lyoşa bunun çok ötesinde olduğunu kanıtlamıştı. Dimitriy ise bir hayal kırıklığıydı, hem bir hasım olarak Yuda, hem de bir oğul olarak Lyoşa için; tabii eğer Lyoşa gerçeği öğrenebilmiş olsaydı.</p>
<p>Yuda, Ruslan -sonradan Kyeşa ismini almıştı- adındaki <i>vurdalak</i>'ın kaçışını da anımsadı. Ruslan Yuda'yı sonunda bir vampire dönüştürmüş olan yaratıktı. O Yuda'nın tutsağı ve deneylerinin nesnesiydi. Çıfıt Kale'de bir mağarada zincirlenmiş durumdaydı ve Yuda onun tepkilerini ölçebilsin diye her gün güneş ışığına maruz bırakılıyordu. Ve sonra bir gün kaçmıştı. Yuda'nın onun bunu nasıl yapabildiğini tahmin edebilmesi saatler almıştı ama bir kez anlaşıldığında oldukça açıktı. Bugün Ruslan'm yönteminin sadece biraz değiştirilmesi gerekiyordu.</p>
<p>Işık ve gölge arasındaki çizgi yaklaşıyordu. Yuda onun hareketini doğrudan algılayamıyordu ama her aşağı baktığında kendisine biraz daha yaklaşmış olduğunu görüyordu. Derin, soğuk bir korku hissetti ve şiddetle kaçmak istedi fakat ona boyun eğse bile kayışlar yerinden uzaklaşmasına izin vermezdi.</p>
<p>Neredeyse üç yıldır o koltuktan kalkmamıştı. Özgür olmak nasıl bir duyguydu acaba? Bir vampirin kaslarının insan kasları kadar zayıflamayacağını biliyordu ama yine de tam gücünde olmayacaktı. En azından iyi beslenmiş durumdaydı. Türkmenlere onu hayatta tutmaları söylenmişti ve onlar da itaatsizlik etmekten çok korkuyorlardı. Her zaman aynı prosedür uygulanırdı. Başını saran kayışı gevşeterek başının biraz hareket etmesine izin verir, sonra da beslenebilmesi için kurbanı ona yaklaştırırlardı. Avım yaklaştırabilmek için kendi kollarını kullanacağına bir bebek gibi başkasının eliyle beslenmek küçük düşürücüydü ve zaten öyle olması da amaçlanıyordu. Ama bu, gücünü korumasını sağlamıştı. Sonra olacaklar için güce ihtiyacı vardı, yeniden gelişmek, mümkün olan en büyük gücü talep ederdi. Genellikle ona, zaten ölecek olan bir suçluyu verirlerdi. Bu düşünce yemeğin keyfini daha da kaçırırdı. Geçenlerde ona, tutsak ettikleri Rusları getirmişlerdi. Bu, Yuda'nın bir, saldırının an meselesi olduğunu anlamasına yetmişti. Son yemeğini saldırıdan bir gün önce yemişti.</p>
<p>Ayak bileğinde batıcı bir acı hissetti ve geri çekmeye çalıştı. Güneş ışığı ona ulaşmıştı. Ayağı yanacaksa yanardı ama onu Apollon'a ilk kurban olarak sunmaya niyeti yoktu. Güneş ışığı yavaşça yükselen ve kendisine geri çekilmesini emreden Yuda'yı yutmaya hazırlanan bir taşkın gibi yukarı doğru tırmanıyordu. Ama Yuda onun kendisini yutmayacağını biliyordu ve durmasını da emretmeyecekti. Ona ulaşacak, işini yapacak ve sonra geri çekilecekti. Yuda onun rotasını hesaplamıştı ve oturacağı konumu buna göre ayarladı.</p>
<p>Güneş ışığı pantolonunun kıvrımlarından yukarı tırmanırken bacağında bir karıncalanma hissetti. Orada ne kadar hasar meydana geldiğini merak etti. Güneş yanığı gibi mi olurdu? Oraya bakabilmeyi istedi. Daha sonra deney yapabilirdi. Şimdi ışık bir köşeyi dönmüştü. Sinsice koltuğun kolunun üst kısmı boyunca ilerliyordu. Çok geçmeden eline ulaşacaktı.</p>
<p>Yuda kendini topladı ve önce parmaklarının, sonra da kolunun erimeye başlayışını büyülenerek izledi.</p>
<br/>
<p>Osokin ortalığı kokladı ve etrafına bakındı. Bu pis kokunun yukarıda çürüyen binlerce cesetten mi yoksa koridordaki birkaç tanesinden mi geldiğinin önemi yoktu. Savaş sonrasının kokusunu daha önce birçok kez hissetmişti ama bu biraz farklıydı, çürümenin olağan, ağır kokusu değil, daha çok küfle karışık bir yanık kokusu, yanan saçların çıkardığına benzer bir kokuydu. Askerler ya oturuyor ya da öylece ayakta komutanlarının geri dönmesini bekliyorlardı. Tutsak, koltuğundaydı. Doğan güneşin ışığı şimdi yakınına gelmişti. Osokin'in mantık dışı hayalleri doğruysa, o zaman tutsak öyle mutlu bir şekilde oturmuş olamazdı orada. Eğer ölmeye çalışmadıysa tabii. <i>Öyleyse de,</i> diye düşündü Osokin, <i>bırak ölsün.</i></p>
<p>"Her şey yolunda mı efendim?"</p>
<p>Lukin dönmüştü. O da havayı kokladı ve rengi soldu. "Endişelenmeyin teğmen, buna alışırsınız."</p>
<p>Lukin kafası karışarak ona baktı. "Tutsağa bir şey mi oldu?"</p>
<p>"Koltuğu devirmeye çalıştı, hepsi bu." Osokin o yöne baktı ama oturan adam hareketsizdi.</p>
<p>"En iyisi ona çabucak bir bakalım, değil mi efendim?" Teğmen üstünün onayını bekleme saygısını bile göstermeden askerlerinden birinin dikkatini çekmek için parmaklarını şıklattı. Yanıt gelmeyince tekrarladı ve bu defa en azından bir tepki geldi. Eliyle tutsağa işaret edince asker oraya doğru ilerledi, Lukin birkaç adım arkasından takip etti. Osokin şiddetle onu azarlama ihtiyacı hissetti ama teğmenin sesi çıkmayan tutsağa nasıl muamele edeceğini görmek istiyordu.</p>
<p>"Lanet olsun!"</p>
<p>Bu iki patlayıcı sözcük biraz önce odanın diğer tarafına fırlatılıp bütün hızıyla karşıdaki duvara çarpan askerin dudaklarından dökülmüştü. Lukin bir adım geri çekildi ve Osokin oraya koştu. Yaklaşırken ne olduğunu gördü. Tutsak her nasılsa sağ kolunu kurtarmıştı. Osokin tabancasını çekip iki eliyle öne doğrultarak güvenli bir mesafede durdu. Yine de tabancanın titrediğini görebiliyordu çünkü sağ kolu hâlâ onu düzgün tutamayacağı kadar zayıftı ve ağrıyordu. Tutsağın kolu neredeyse vahşice bir yandan diğerine doğru savruldu ama yüzündeki serin konsantrasyon ifadesi Osokin'e bu hareketin oldukça istemli olduğunu söylüyordu.</p>
<p>"Geride kal," diye emretti Lukin'e. Aynı şeyi diğerlerine de söylerdi ama arkadaşlarının başına geleni gördükten sonra zaten askerlerden hiçbiri yaklaşmaya cesaret edemiyordu. Sanki olan biteni anlamış gibiydiler.</p>
<p>Osokin durumu değerlendirdi. Tutsağın sağ kolunu sabitlemesi gereken kayışlarda bir sorun göremedi. Kayışlar ve zincirler sağlam görünüyordu ve hâlâ tutsağın elini kurtarabilmesi için fazlaca sıkıydılar. Ama elin durumuna bakıldığında, bu o kadar kesin görünmüyordu. Elin yerinde bir güdük kalmıştı. Başparmağın bir kısmı yerindeydi ama gerisi kan ve irinle kaplıydı. Tutsak diğer bileğini tutan kayışları çözmeye çalışır gibi o güdükle diğer koluna uzandı ama parmakları olmadan yapabileceği pek bir şey yoktu.</p>
<p>Hâlâ üç parmağı vardı ama tam değildiler ve daha çok tutsağın biçimini yitirmiş, kanlı yumruğundan çıkan üç kısacık çubuğa benziyorlardı. Tutsak tıpkı üşüdüğü veya kolunun üzerine yattığı zaman yaptığı gibi onları bükmeye çalıştı. Bunu yaptığı sırada parmak güdükleri büyüyor ve yanlarına dördüncüsü ekleniyordu.</p>
<p>Osokin ne yapması gerektiğine karar veremeden bir süre donup kaldı. Yaklaşırsa o kol şiddetli bir darbe indirebilirdi ama bunun dışında bir tehlike var mıydı orada? Tutsağın hâlâ kaçma şansı yoktu. Düşünceleri bir haykırışla bölündü.</p>
<p>"Buraya gelin! Onu şimdi yakalayabilirsek bir şansımız olabilir!" Bu Lukin'di ve diğer askerlere bağırıyordu ama çabası sonuçsuz kaldı. Bütün teknik yeteneklerine rağmen teğmen, etrafında büyük bir otorite havası yaratamamıştı ve çabası, adamlarının korkusunun üstesinden gelmeye yetmiyordu. Ama Osokin'e göre onun ve diğerlerinin endişesi yersizdi. Ortada ciddi bir tehdit yoktu.</p>
<p>Tutsak tekrar tırnaksız parmaklarını uzatarak kayışların bağlı olduğu yeri kurcalamaya başladı. Eli neredeyse tamamlanmıştı. Tekrar oluşmuş olan cildi sanki haşlanmış gibi düzgün ve parlaktı ama Osokin baktığı sırada bile sağlamlaşıyor, dokusu belirginleşerek vücudunun geri kalanına benzemeye başlıyordu. Tutsak homurdanarak sol elini gerdi ve el etrafına tahta parçaları saçarak serbest kaldı. Bacakları hâlâ koltuğun ayaklarına bağlı olan tutsak ayağa kalktı, derin derin nefes alarak etrafına baktı. Sonra öne eğildi.</p>
<p>"Otur yerine!" Osokin'in sözcükleri, en azından kendisine, serinkanlı olduğu izlenimini vermişti. Tutsak üzerinde bir etkisi olmadı, sadece bacaklarını bağlayan kayışları çözmeye çalıştığı sırada bir an başını kaldırıp baktı. "Otur, yoksa ateş ederim."</p>
<p>Hâlâ yanıt yoktu. Osokin üç el ateş etti. Öne eğilmiş durumdayken tutsağın hedef alınabilecek tek yeri başı ve omuzlarıydı. Osokin mermilerden en az birinin adamın beynine saplandığından emindi. Tutsak ayağa kalkınca Osokin bir daha ateş etti ve onun göğsüne isabet eden merminin etkisiyle sendelediğini gördü.</p>
<p>Osokin'in artık kuşkusu kalmamıştı. Kâbuslarındaki yaratıkla <i>-vurdalak</i> veya ona benzer bir şeyle- karşı karşıyaydı; şu anda adların bir önemi yoktu. Silahı yararsızdı. Silah olarak kullanabileceği bir şey bulabilmek için etrafına bakındı ama çok zamanı yoktu. Tutsak tekrar öne eğilmiş ve bir bacağını çözmeye başlamıştı bile. Efsaneler bir vampire karşı kullanılacak bıçağın ahşap olması gerektiğini söylemesine rağmen, bir kılıç ya da süngü işe yarayabilirdi. Odanın kendisi iki silaha sahipti -güneş ışığı ve giyotin- ama Osokin bunlardan nasıl yararlanacağını bilemiyordu. Gün ışığından geriye ancak küçük bir huzme kalmıştı ama en azından o koruma sağlayabilirdi. Osokin oraya doğru geri çekildi.</p>
<p>Tam o anda inanılmaz bir cesaret gösterisinin tanığı oldu. Tutsak öne eğilmiş durumdayken Lukin koşup ona doğru sıçradı. Doğrudan bir saldırı değildi. Lukin çizmeli ayaklarından biriyle öne eğilmiş haldeki tutsağın sırtının tam ortasına kondu, sonra diğeriyle koltuğun arkalığının üzerinden zıplayıp havaya sıçrayarak sallanmakta olan ipin ucunu yakalamayı başardı.</p>
<p>Yukarıdaki kepenk kaymaya başladı ve gün ışığı çizgisi tutsağa biraz daha yaklaştı ama artık o kadar büyük bir tehdit oluşturmuyordu; tutsak serbest kalmıştı. Bacağını silkeleyerek üstündeki deri kalıntılarını aşağı attı. Son zincir parçası da yere düştü ve tıslayacak yerde çınlayan bir yılan gibi zeminde büzülüp kaldı. Tutsak etrafına bakındı.</p>
<p>Şimdi Otrepyev'in muhafız olarak bıraktığı askerler harekete geçmişti. Bazıları kılıçlarını çekip tüfeklerini kaldırmış, süngüleri önde, etrafını çevirmek üzere tutsağa doğru koşuyordu. Ama çoğu Lukin'in olduğu yere yöneldi. İlk başarısından sonra, iple ilgili çabası ek bir ilerleme sağlayamamıştı. Askerlerden biri sıçrayıp onu ayak bileğinden yakalamaya çalıştı ama başaramadı. İkinci girişim başarılı oldu ve asker, Lukin'in bacağına asılı durumda sallanmaya başladı. Teğmen ipe tutunmaya devam etmeyi başardı ve kepenk tekrar hareket etti. Asker Lukin'in pantolununa tutunarak yukarı tırmanmaya başladı ve diğerlerini de vücut ağırlıklarıyla destek olmaya çağırdı.</p>
<p>Tutsak olan bitenin farkındaydı. Gölgeliğin geri çekilmeye başladığını görmüş ve nedenini anlamak için dönmüştü. İleriye atılıp etrafındaki askerlerden birinin tüfeğine yapıştı. Asker ateş etti ama mermi hedefini bulmuş olsa da olmasa da pek bir önemi yoktu. Tutuklu, silahı askerin elinden çekip aldı ve ona doğru savurdu. Yüzüne isabet eden kabzanın etkisiyle yanağı ve dudağı yarılan asker yere düştü. Diğer bir asker kılıcıyla hücum etti. Eğer kılıç isabet etseydi tutuklunun kafatasını parçalayabilirdi ama o son anda ani bir hareketle başını yana çekince kılıç sağ kulağına isabet etti. Akan kan nedeniyle kulağa ne kadar hasar verdiğini görmek mümkün değildi ama tutuklu endişelenmiş görünmüyordu. Tüfeği tekrar savurup kılıçlı askeri yere yıktı, sonra namludan süngüyü söküp silahı bir kenara attı. Arkasına dönüp bıçağı ipin ucunda sallanan ve bacaklarına üç kişi daha asılmış olduğundan sonunda tavanın açılma hızını anlamlı ölçüde artırabilmiş olan Teğmen Lukin'e fırlattı.</p>
<p>Osokin süngünün nereye isabet ettiğini göremedi ama Lukin'in elleri bir anda gevşedi ve dördü birden yere düştüler. Üç <i>ryadovoy</i> <a id="dipnot06" href="../Text/dipnotlar.xhtml#sonnot06">[6]</a> hemen toparlanıp ayağa kalktı ama teğmen yerde hareketsiz yatıyordu.</p>
<p>Şu anda onu bu tanımla anmak pek de uygun olmamakla birlikte, <i>tutsak</i> koridora doğru yöneldi. Dışarısı hâlâ aydınlık olmakla birlikte, orada bir tünel labirenti vardı: kente ait iki tünel ve Rusların kendileri için kazdıkları tüneller; tutsak kolayca gece olana kadar saklanabileceği güvenli bir yer bulabilirdi. Askerlerden biri yaratığın üstüne atıldı. Cesurcaydı ama gerçek bir saldırı değildi. Tutsak onu tek eliyle yakalayıp neredeyse yüz yüze gelene kadar kendisine yaklaştırdı. Bir çığlık duyuldu ve Osokin bir an kan fışkırdığını ve yere döküldüğünü gördü ama bu uzun sürmedi. Tutsak içmeye ara vermedi, sonra cesedi bir yana fırlattı. Ceset kepengi çekmek için kullandıkları ahşap çarka çarptı ve onu kırdı. Çenesi ve boynu askerin kanıyla ıslanmış olan tutsak dönüp arkasına baktı. Kimse onu yakalamaya yeltenmedi.</p>
<p>Ama Osokin harekete geçti, ne tutsağa ne de geriye ama tam yana, biraz önce kırılan çarkın bulunduğu yöne doğru. Osokin yere baktı ve aradığı şeyi bulana kadar ayağının ucuyla kırılmış tahta parçalarını iteledi. Bu, çarkın millerinden biriydi, hâlâ tek parça halindeydi ve çark imal edilirken onun göbeğine sokulmuş olan kısmının ucu sivriydi. Osokin onu sağ eline alıp tutsağa döndü.</p>
<p>Yaratığın yüzündeki ifade Osokin'in tepkisinin boşuna olduğunu ifade eder gibiydi. Osokin neden vampirin oradan ayrılmasına izin vermek istemediğini bilemiyordu. Yaptığı şeyin gerçekten etkili olup olmayacağını ya da daha önce denemiş olduğu mermiler kadar faydasız kalıp kalmayacağını da bilmiyordu. Hatta onu saplayabilecek güce ve yeteneğe sahip olup olmadığını bile bilmiyordu. Ama yine de içindeki bir güç ona bu şeyle savaşması, onu yok etmesi gerektiğini söylüyordu.</p>
<p>Tutuklu sırıttı ve gidebilirmiş ama bunu tercih etmiyormuş gibi koridordan bir adım uzaklaştı. Osokin ve vampir birbirlerinin etrafında dönmeye başladılar. Tutuklunun etkileyici bir vücut yapısı yoktu. Yaklaşık olarak Osokin'le aynı boydaydı ama iri yapılı değildi. Ve Osokin yine de onun görünüşünü sanki bir insanmış gibi değerlendirmenin ne kadar faydasız olduğunu biliyordu. Oradaki herkes -hâlâ hayatta olanlar- tutsağın neler yapabileceğini görmüştü.</p>
<p>Osokin arkası kapıya dönük duruyordu. Öne doğru bir adım ilerledi ama tutsak hareket etmedi. Osokin kazığı ona doğru tutup gösterince tutsak alaycı bir tavırla teslim oluyormuş gibi ellerini yukarı kaldırıp bir adım geriledi. Osokin yine öne doğru hamle yaptı, tutsak da aralarındaki mesafeyi koruyarak onun yaptıklarını taklit etti. Osokin kendisinin apaçık gördüğü şeyi rakibinin görmemiş olması için dua etti. Askerlerin çoğu sessizce izlerken, bir tanesi harekete geçmiş ve emekleyerek gelip tutsağın tam arkasında pozisyon almıştı. Bu ancak okul avlusunda yapılabilecek bir numaraydı ama tam da bu nedenle işe yarayabilirdi.</p>
<p>Osokin aniden kükredi ve tutsağın tepki verip arkasındaki engele çarparak geriye yuvarlanacağı ümidiyle ona doğru koştu. Yaratık, Osokin'in tahmin edebileceğinin çok ötesinde bir hızla harekete geçti. Dönüp arkasındaki askeri kemerinden ve yakasından yakaladı, sonra doğruldu ve çaresiz durumdaki adamı kendisine yaklaşan Osokin'e doğru fırlattı. Osokin'in yapabileceği bir şey yoktu. İğrenç bir ses duydu ve elindeki kazığın askerin bedenine saplandığmı hissetti.</p>
<p>Burnuna insan dışkısı kokusu geldi. Darbenin etkisiyle arkaya doğru düşerken kazığı elinden bıraktı. Asker yana yuvarlandı ve acıyla kıvranmaya başladı.</p>
<p>Osokin doğrulup oturmaya çalıştı ama buna zamanı olmadı. Tutsak bir anda alev alev yanan gözleri ve açık ağzından görünen sivri dişleriyle tepesine dikilmişti. Osokin tekrar geriye devrildi ve tutsağın elini çenesinde hissetti; Osokin'in boynuna ulaşabilmek için başını yukarı itmeye çalışıyordu. Osokin dua etmeye başladı ama hayatta kalmak için değil, gerçekten ölebilmek için. Kendisini acıya hazırladı.</p>
<p>Ama bir yeri acımadı. Boğuk bir haykırış duydu ve tutsağın ağırlığının üzerinden kalktığını hissetti. Gözlerini açtı ve ne olduğunu görebilmek için doğruldu.</p>
<p>Albay Otrepyev geri dönmüştü ve hazırlıklı gelmişti.</p>
<p>Tutsağın boynuna bir çelik halat dolanmış ve köpek tasması gibi sıkılmıştı. Halatın ucu Otrepyev'in elindeydi ve tutsağını Osokin'in üzerinden çektikten sonra ilmiği daha da sıkılaştırabilmek için ayağını onun sırtına koymuştu. Tutsağın elleri boğazındaydı ve halatı gevşetmek için çabalıyor ama bunu başaramıyordu.</p>
<p>"Onu bağlayın." Otrepyev'in emri kendisiyle birlikte geri dönmüş olan iki askereydi. Askerler yanlarında getirmiş oldukları ahşap sandığın içindekileri yere boşalttılar. Önlerinde zincirler, kelepçeler ve başka şeylerden oluşan bir madenî eşya yığını vardı. Otrepyev elindeki halatı tutmaya devam ederken, askerler harekete geçti. Önce tutsağın başına bir miğfer taktılar. Miğfer tek parça değildi ve tutsağın gözlerini, kulaklarını ve burnunu açıkta bırakacak şekilde metal şeritlerden imal edilmişti. Ama bu lütuf tutsağın ağzından esirgenmişti. Miğferi kilitlerken tutsağın dişlerinin arasına çelikten bir dil yerleştirdiler. Osokin Leipzig'deki bir müzede buna benzer bir şey görmüştü. Ona    <i>Schandmaske</i> <a id="dipnot07" href="../Text/dipnotlar.xhtml#sonnot07">[7]</a> diyorlardı - cadaloz yuları.</p>
<p>Sonra tutsağın ellerini ve ayaklarını kelepçelediler. El bileklerindeki kelepçeler çelik halatla ayak bileklerindeki kelepçelere bağlandı. Artık bir kaçma şansının olmadığını gören Otrepyev halatın ucunu bıraktı. Son olarak tutsağın kollarının ve gövdesinin etrafına yaklaşık dirsek hizasında ve diz hizasında zincirler dolandı.</p>
<p>İki asker Otrepyev'in talimatıyla tutsağı kaldırıp taşımaya başladılar. Osokin artık ayağa kalkmıştı ve onların getirmiş olduğu sandığı daha iyi görebiliyordu. Bu, basit bir kasa değildi. Yan kısımları, üstü ve altı kalın, sağlam meşeden yapılmıştı, etrafından demir şeritler geçiyordu ve kapağının açılabilmesi için menteşeler, kilitlenebilmesi için asma kilitler takılmıştı. Onu görenler şekline bakınca bir tabut olarak kullanılmak için yapılmış olduğunu düşünürlerdi ama sadece biraz önce ortaya konulan insanlık dışı güce tanıklık etmiş olanlar onun neden bu kadar sağlam olması gerektiğini anlayabilirlerdi.</p>
<p>Tutsak sandığa konulurken mücadele etmedi. Otrepyev sandığın kapağını kaldırıp yaratığa son kez uzun uzun baktı, sonra kapağı bıraktı ve bütün konik mekân onun aşağı düştüğü sırada çıkardığı gürültüyle yankılandı. Son güvenlik önlemi olarak hızla asma kilitler takıldı.</p>
<p>İki asker tabutu kaldırdı -etrafındaki madenî akşamla birlikte ağırlığı iki katına çıkmış olmalıydı- ve dışarı taşıdı. Albay Otrepyev bir şey unutup unutmadığım kontrol etmek istermiş gibi son kez içeriye göz gezdirdi.</p>
<p>Eliyle orada bekleyen adamlarına işaret etti. "Siz ikiniz benimle gelin. Sandığı yüklemeye yardım edin. Diğerleri alaya geri dönebilirler." Sonra Osokin'e dönüp selam verdi. "Çok teşekkür ederim, binbaşı," dedi. Sonra oradan ayrıldı.</p>
<p>Osokin aniden gülme ihtiyacı duydu. Otrepyev gibi adamları -Üçüncü Şube ya da şimdiki O için çalışan adamları- her zaman hakir görmüştü. Gerçekten günlerini böyle şeyler yaparak mı geçiriyorlardı? Eğer öyleyse artık Albay Otrepyev'in cesur bir adam olduğu açıktı. Bir kahraman olduğu. Ama yine de Osokin'in zihnini kurcalayan bir soru vardı; neden yaratığı gün ışığına çıkarıp ölmeye bırakamamışlardı?</p>
<p>Etrafındaki yaralılara, can çekişenlere ve ölülere baktı. Harekete geçmesi gerektiğini biliyordu. Bir doktora ihtiyaçları vardı. Tam oradan çıkmak üzereyken gözüne yerde duran bir şey ilişti - kan içindeydi ve şeklini kaybetmişti ama hâlâ tanınabilir durumdaydı. Bu bir insan kulağıydı. En azından öyle görünüyordu ama Osokin onun nereden geldiğini biliyordu. Mücadele sırasında tutsağın başından koparılırken görmüştü.</p>
<p>Ve bu, Osokin'in zihnindeki her türlü şüpheyi kovmak için yeterliydi. Yaratık -tutsak- inkâr edilemez şekilde bir <i>vurdalak</i>'tı. Osokin <i>Schandmaske</i>'yi başına takarlarken onu yakından gözlemlemiş ve bunu bütün açıklığıyla görmüştü. Tutsağın başında şu anda pislik içinde yerde yatmakta olan kulağın ikizi vardı ve mükemmel derecede sağlamdı. Bunun bir tek açıklaması olabilirdi: kulak yeniden oluşmuştu.</p>
</body>
</html>