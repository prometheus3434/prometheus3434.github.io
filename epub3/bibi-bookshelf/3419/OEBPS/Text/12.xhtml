<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>12</h1>
<p>Luka elleri cebinde, gözlerini önünde uzanan karlı patikaya dikmiş, Maksimilyanovskiy Yolu'nda yürüyordu. Hava kararmıştı. Daireye geri dönerken dolambaçlı bir yol takip etmiş ama kaleden kimsenin kendisini izlemediğini görmüştü. Bunun pek bir önemi yoktu, O burasını zaten biliyordu. Her zaman kapının yanındaki küçük odasında oturup gelen gideni izleyen <i>drovnik</i> Titov onların emrindeydi. Neyse ki Halkın İradesi'nin de ermindeydi. Bu onun yetkililere ketum davrandığı anlamına gelmezdi ama onlara ne anlattığını herkes bilirdi. En azından kalleşliği konusunda dürüsttü. Luka bunu Mihail Konstantinoviç'in yaptığı şeye, Luka'nın Vasya'yla olan dostluğundan yararlanmaya çalışmasına tercih ederdi.</p>
<p>Düşünceleri keskin ve delici bir vurma sesiyle bölündü; üç vuruş, sonra boşluk, sonra üç vuruş daha ve tekrarlar. Başını kaldırıp baktı. Sesler caddenin köşesindeki tavernadan geliyordu. Pencerede birisi vardı ve elindeki bir madenî para ya da benzer bir şeyle cama vuruyordu. Bir anda onun kim olduğunun farkına vardı: Mihail. Luka gözlerini karlara doğru çevirdi ve yürümeye devam etti.</p>
<p>Mihail kendisine yetiştiğinde neredeyse evin kapısına gelmişti.</p>
<p>"Ne istiyorsunuz?" diye sordu Luka, sesindeki öfkeyi gizlemeye çalışmadan. Onu oyalaması, kendisine güvenildiği hissini vermesi ve sonra da parasını kim ödüyorsa onlara karşı kullanması gerektiğini biliyordu ama Mihail'in varlığı bile Luka'yı hasta etmeye yetiyordu.</p>
<p>"Sizinle tekrar konuşmak istiyordum," dedi Mihail ona. "Size karşı tamamen dürüst davranmadım."</p>
<p>"Gerçekten mi?" Luka'nın sesinde yanlış yorumlanamayacak bir alay vardı.</p>
<p>Binanın kapısının önünde durmuşlardı. "İçeri gelebilir miyim?" diye sordu Mihail.</p>
<p>Luka onun yüzüne tükürmek istiyordu ama bu neye yarardı ki? Belki de onu yukarı götürüp öldürmek daha iyi olurdu. Yukarıda bir tabanca vardı, çok kolay olurdu. Ama fazla aceleci davranmamalıydı. Öğrendiklerini komiteye bildirmeliydi. Mihail'in ölüp ölmeyeceğine onlar karar verir ve bunu güvenli bir şekilde hallederlerdi. Öldürmeyeceklerse onu <i>Ohrana'ya</i> sahte bilgiler yollayabilmek için bir araç olarak kullanabilirlerdi. Yine de onu yukarıya çıkarıp biraz birlikte oturmaya ve yalanlarını nasıl şekillendireceğini izlemeye değerdi; Luka tabancanın yakında bir yerde olduğunu biliyor ve onun kendisini acele davranmaya zorlayacak bir şey yapmasını hevesle bekliyor olacaktı.</p>
<p>"İlle de istiyorsanız," dedi.</p>
<p>Merdivenlerden çıktılar ve salona geçip oturdular. Bu defa Luka çay ikram etmedi.</p>
<p>"Yani bana yalan söylediniz," dedi.</p>
<p>Mihail başını salladı. "Baştan sona öyle olmasa da, söyledim."</p>
<p>"Baştan sona mı?" Bu bir <i>ohranik</i> için tipik bir kaçamak konuşma tarzıydı.</p>
<p>"Sizinle bağlantım Vasiliy Grigoryeviç üzerinden değil."</p>
<p>"Beni şaşırtıyorsunuz. Onu tanımıyor olmanızla değil, bunu kabul edecek dürüstlüğe sahip olmanızla. Ama o zaman benim Vasiliy'i görmeye gittiğimi de bildiğinizi varsayıyorum. Kaledeki casuslarınız size bunu haber vermişlerdir. Sadece bu kadar çabuk kulağınıza gelmesine şaşırdım."</p>
<p>"Onu buldunuz mu?"</p>
<p>"Oyun oynamayın," dedi Luka, alaycı bir tavırla gülümseyerek.</p>
<p>"O kalede mi? Petro-Pavel'de. Tutuklu mu?"</p>
<p>"Sizin oraya attığınız bir tutuklu, ya da en azından patronunuz Otrepyev attı."</p>
<p>Mihail'in albayın ismini duyduğunda verdiği tepki apaçıktı. Ayağa kalktı ve yüzü gerçeği ele vermesin diye ona arkasını döndü. "Vasiliy size ne söyledi?"</p>
<p>"Madem bu kadar yakın arkadaşısınız, eminim ki bana sizin zaten bilmediğiniz hiçbir şey söylememiştir."</p>
<p>"Size bu konuda yalan söylediğimi söylemiştim."</p>
<p>"O zaman onunla konuştuklarımızın hiçbiri sizi ilgilendirmez."</p>
<p>Mihail kabul eder manada başını salladı. Luka'nın yüzüne bakmak için arkasına döndü. "Ben, olduğumu sandığınız şey değilim," dedi.</p>
<p>Bir an için Luka neredeyse onun içtenliğine aldanacaktı. Karşısındaki adamı inceledi. Aralarında büyük bir yaş farkı yoktu, belki on yıl kadar. Kesinlikle aynı kuşağa mensup kabul edilebilirlerdi. Luka, Mihail'in konuşma tarzından benzer eğitim düzeyinde olduklarını tahmin etti. Luka biraz daha uzun boyluydu ama Mihail daha güçlü görünüyordu. Onları farklı kılan neydi? Yaşamlarının erken dönemlerinde Luka'nın Rus halkının savunucusu, Mihail'in de onlara zulüm eden kişinin yardımcısı olmayı seçmesine hangi olaylar neden olmuştu?</p>
<p>"Daha önce kastettiğiniz şey neydi?" diye sordu Luka. "Benimle Vasiliy üzerinden değil de başka bir bağlantınız olduğunu söylediğinizde?"</p>
<p>Mihail cevap vermedi. Doğrudan Luka'ya bakarak yarım dakika kadar derin derin düşündü. Konuşmaya başladığında yönelttiği soru son derece kişiseldi.</p>
<p>"Hiç annenizi -gerçek annenizi- aradınız mı?"</p>
<p>Luka yüzünün kızardığını hissetti; şaşkınlıktan çok öfkeden.</p>
<p>"Gerçek annem beni büyüten kadındır," dedi soğuk bir sesle.</p>
<p>Mihail başını salladı. "Çok şükür ki benim bu ayrımı yapmam gerekmedi."</p>
<p>"Bir ayrım yapmak gerekmiyor."</p>
<p>"Öyle mi dersiniz?"</p>
<p>Luka bunu sık sık düşünürdü. "Ben zihnimden ibaretim, hepsi bu. Zihnimi de deneyimlerim oluşturdu, ebeveynim de buna çok katkıda bulundu."</p>
<p>"Vasiliy'nin yaptığı gibi mi?" Luka, Mihail'in sorusunun içine sızdırmayı başardığı sinizm için bir açıklama bulamadı.</p>
<p>"Öz annemden daha fazla katkısı olduğu açık."</p>
<p>"Peki hiç başka şeylerin nereden gelmiş olabileceğini merak etmez misiniz? Saçlarınızı ya da gözlerinizi ebeveyninizden aldığınızdan kuşkunuz olmazdı. Ya başka şeyleri, bütün zihninizi değil de, belki de bazı kısımlarını, küçük kısımlarını? Doğru ve yanlış algınızı?"</p>
<p>Mihail öylesine hayranlık verici bir tutkuyla konuşuyordu ki Luka başka koşullar altında onunla arkadaş olup olamayacaklarını merak etti. Ve öne sürdüğü şey Luka'nın sessiz kalan asıl sorusunun yanıt bulmasına da yarayabilirdi: aralarındaki zıtlıklar, yaşamlarındaki özgün olaylara değil de, ebeveynlerinin farklı olmasına mı bağlıydı? Luka dünyaya bu şekilde bakmayı istemezdi. O, bütün insanların eşit yaratıldığına ve büyürken biçimlendiğine inanıyordu. Buna inanmak zorundaydı.</p>
<p>"Size annemin delirdiğini söyledim. Bunu miras olarak almak ister miydiniz?"</p>
<p>Mihail'in kuvvetle birbirine bastırdığı dudaklarının rengi soldu. Gözleri buğulandı ve nedeni anlaşılamayan bir öfkeyi bastırarak başını öte yana çevirdi. Ellerini arkasında kavuşturup bir başparmağını, rengini bembeyaz edecek kadar kuvvetle diğerinin üzerine bastırarak, pencereden aşağıdaki gaz lambalarıyla aydınlatılmış caddeye baktı. Birkaç saniye sessiz kaldı. Konuşmaya başladığında ağzından dökülen şeyler Luka'nın sorusunun yanıtı değildi. "Lanet olsun!"</p>
<p>Bu cümle ağzından çıktığı anda Mihail'in bedeni, bütiin ruh hali, aniden canlanıverdi. Topuklarının üzerinde geri döndü.</p>
<p>"Ne oldu?" diye sordu Luka.</p>
<p>"Bir <i>ohranik,</i>" dedi Mihail. "Dışarıda, caddede."</p>
<p>Luka istemsizce odanın duvarında asılı solmuş tablolardan birine baktı. Resimle ilgileniyor değildi ama orada polisin eline geçmemesi gereken belgeler saklıydı. Silah da oradaydı, gerekirse. Hemen dönüp gözlerini Mihail'e çevirdi.</p>
<p>"Emin misiniz?"</p>
<p>"Tanrı aşkına, bu Otrepyev!"</p>
<p>Yani Mihail tam Vasiliy'in önceden söylediği gibi Albay Otrepyev'i tanıyordu. Öyle olsa bile, beklenebilecek tepkiyi vermemişti.</p>
<p>"Yukarı mı geliyor?" diye sordu Luka.</p>
<p>Mihail tekrar baktı. "Hayır. Hayır, yoluna devam ediyor. Biraz önce <i>drovnik</i>'le konuşuyordu." Mihail kapıya doğru yürümeye başlamıştı bile. "Burada kalın, onu takip edeceğim."</p>
<p>Luka'nın bir yere gitmeye niyeti yoktu. Kapıya geldiğinde Mihail durdu.</p>
<p>"Daha konuşacaklarımız var," dedi ciddi bir ifadeyle. "Gelip sizi bulurum. Bana güvenmediğinizi biliyorum ama güveneceksiniz, söz veriyorum."</p>
<p>Abartılı ve sahte bir içtenlikle söylenmiş bu sözlerden sonra Mihail oradan ayrıldı.</p>
<p class="orta">***</p>
<p>"Luka nerede?"</p>
<p>Soru Dusya'dan gelmişti ve bekleniyordu.</p>
<p>"Luka için endişelenmeyin," dedi başkan sert bir ifadeyle. "Davamız açısından zorunlu başka işleri hallediyor."</p>
<p>Dusya başka bir şey söylemedi. O böyleydi. Hepsi böyleydi, otoriteyi yıkmak için çalışan bir örgütün içinde bile otoriteye itaat vardı. Sahip oldukları tek özgürlük kime itaat edeceklerini seçmekti. Ama temelde onları köle yapan şey birisine itaat etme ihtiyacıydı. Bu anlamda Avrupa'daki aristokratların çoğu da köleydi. Sadece onları seçkin birkaç kişi yönetiyordu.</p>
<p>Yürütme Komitesi'nin bu toplantısı başka bir dairede yapılıyordu; bu daire Bahriye Nazırlığının önünde Nevskiy Bulvan'yla birleşen, Petersburg'u doğu ve batı yakalarına ayıran uzun, düz ve işlek bir cadde olan Voznesenskiy Bulvarı'ndaydı. Sadece bir tek madde görüşülecekti. Başkan bu durumdan pek memnun değildi ama yapabileceği bir şey yoktu. Öyle şeyler vardı ki, söz konusu olduklarında kendisine bile itaat edilmezdi. Sofia'ya baktı ve Sofia ayağa kalktı. Konuşurken kimsenin yüzüne bakmaya cesaret edemedi.</p>
<p>"Bazılarınızın duymuş olabileceği gibi Yoldaş Kletoçnikov tutuklandı."</p>
<p>Herkesten gelmese de, salonda iç çekişler duyuldu. Bazıları için Kletoçnikov adının bir anlamı yoktu, gizlilik bunu gerektiriyordu. Sofia açıklamaya girişti.</p>
<p>"Son iki yıl içinde Nikolay Vasilyeviç Kletoçnikov, Fontanka 16'da önce Üçüncü Şube, sonra da O için dosya memuru olarak çahştı. Bütün bu zaman zarfında o gerçekten Halkın İradesi'nin sadık bir üyesiydi. İçinizden bazıları ondan Koruyucu Melek olarak bahsedildiğini duymuştur. Masasına gelen ve işimize yarayabilecek olan her şeyi bize bildiriyordu. Bu bilgiler çoğu kişiyi tutuklanmaktan kurtardı."</p>
<p>"Ama onu kurtaramadı," dedi Kibalçiç kasvetli bir tonla.</p>
<p>"Son zamanlarda çok fazla tutuklama oldu," dedi Bogdanoviç. "Birileri ötüyordu."</p>
<p>Başkan onu susturmak için parmağını kaldırdı. "Bırakın da Sofia devam etsin."</p>
<p>"Haklı olduğunuzu düşünüyoruz," dedi Sofia. "Ve kim olduğunu da biliyoruz." Hainin salonda olmadığım bildiği halde, bir suç itiraf etmesini bekler gibi orada oturan herkesin yüzüne ayrı ayrı baktı.</p>
<p>"Kletoçnikov çarşamba günü tutuklandı," diye devam etti. "Cuma sabahı erken saatlerde, yıllardır Petersburg dışında olan ama her zaman sadık kalmış başka bir yoldaşımız tutuklandı. Petro-Pavel Kalesi'ne götürüldü. Adı Vasiliy Grigoryeviç Çemetskiy."</p>
<p>Salondaki birkaç kişi ismi bildiğini ifade edercesine başını salladı.</p>
<p>"Petersburg'da ne yapıyordu?" diye sordu başkan ama bir yanıt alırsa şaşıracaktı.</p>
<p>"Bilmiyoruz," diye itiraf etti Sofia, "fakat Kletoçnikov'a ihanet eden işbirlikçinin maskesini düşürmek üzere olduğu için tutuklandığını düşünüyoruz."</p>
<p>"Hepimiz Vasiliy Grigoryeviç'in şehre döndüğü zaman ilk kimi ziyaret edeceğini biliyoruz, değil mi?" dedi Zelyabov.</p>
<p>Sofia, Dusya'ya baktı ama o gözlerini yere dikmişti.</p>
<p>"Böyle tahminler yapamayız," dedi Kibalçiç. "İkisi de içeride olduğundan, hiçbir zaman bilemeyeceğiz."</p>
<p>"Bilebiliriz ve biliyoruz da," diye karşılık verdi Sofia. "Kletoçnikov çalıştığı yerde hapsedildi, Fontanka 16'da. Ondan tek kelime bile duyamayacağız. Ama Petro-Pavel Kalesi farklı bir konu. Bugün Çemetskiy'den bir mesaj aldık."</p>
<p>"Ne diyor?" diye sordu Kibalçiç.</p>
<p>"Luka Miroslaviç Novikov'un hem ona hem de Kletoçnikov'a ihanet ettiğini söylüyor."</p>
<p>"Hayır!" Bir reddedişten çok bir dua gibi fısıldanan bu sözcük Dusya'nın dudaklarından dökülmüştü.</p>
<p>"Çemetskiy'e güvenebilir miyiz?"diye sordu Kibalçiç. "Özellikle de bu kadar uzun zaman sonra?" Başkana bakıyordu.</p>
<p>"Ben Vasiliy Grigoryeviç'le hiç karşılaşmadım," diye kabul etti başkan, karar vermeye zorlanmayacağından dolayı memnun. "O benim dönemimden önce vardı."</p>
<p>"Ona yaşamımı emanet edebileceğim kadar güvenirdim," dedi Sofia, sağlam bir tonla.</p>
<p>"Ben de," dedi Zelyabov.</p>
<p>Çemetskiy'i tanıyan birkaç kişi daha başını sallayarak onayladı. Sadece Dusya itiraz etmeye cesaret etti.</p>
<p>"Bu mesajı Çemetskiy'in yolladığından emin olabilir miyiz?" diye sordu. "Borulara vuran bir mahkûmun yüzü görünmez."</p>
<p>"O bizim bildiğimiz bir parola kullanıyordu, Dusya," diye izah etti Sofia. "Üzgünüm."</p>
<p>"Neydi bu parola?"</p>
<p>"Susanna."</p>
<p>Dusya uysalca başını salladı ve gözlerini tekrar yere çevirdi.</p>
<p>"Peki, ne yapacağız?"diye sordu başkan, komitenin kararını tahmin edebiliyor olmasına rağmen.</p>
<p>"Luka'yı sorguya çekmeliyiz!" dedi Kibalçiç, sert bir sesle.</p>
<p>"Daha fazla yalan dinlemek için mi?" diye karşılık verdi Sofia. "Üstüne gitmek üzere olduğumuzu tahmin etmesi riskine bile giremeyiz. Hızlı ve acımasız olmalıyız."</p>
<p>"Sofia haklı," diye destekledi Zelyabov. "Luka, çar için tam olarak ne planladığımızı bilmiyor ama hepimizi tanıyor. Onun hesabını şimdi görürsek kokuşmanın önünü alabiliriz. Harekete geçmek üzere olduğumuzu düşünürse hepimizi toptan tutuklatabilir."</p>
<p>"Ne düşünüyorsunuz, Dusya?" diye sordu başkan, nazikçe.</p>
<p>"Sizin muhakemenizi sorgulayamam," diye yanıt verdi Dusya. "Ve duygularımızın bizi yolumuzdan çevirmesine izin vermemeliyiz. Eğer Luka suçluysa, ölmeli. Masumsa da, yaptığı fedakârlığı anlayacaktır."</p>
<p>Başkan onun yürüttüğü mantığın sapkınlığı karşısında neredeyse gülecekti; bu insanlar kendilerini mükemmel bir şekilde avutmayı başarıyorlardı.</p>
<p>"O zaman yapacak bir tek şey kalıyor," diye bildirdi Sofia. "Oylayacağız."</p>
<p>Başkan buna engel olamazdı. "Pekâlâ," diyerek onayladı. İnsanın ellerine bulaşan kanı yıkaması için demokrasiden iyi araç yoktu.</p>
<p>O sabah, 1 Şubat Pazar günü, Petersburg'da bulunulacak tek yer vardı: Fyodor Mihailoviç Dostoyevski'nin cenazesi. Dostoyevski hiçbiri kendisi kadar büyük olmayan Glinka ve Krylov gibi diğer Rus büyüklerinin yattığı, Aleksander Nevskiy Manastırı 'ndaki Tihvin Mezarlığı'nda toprağa verilecekti.</p>
<p>Mihail, Yekaterininskiy Kanalı'nın yanındaki patikayı takip etti, sonra aynı adı taşıyan mezarlığa götüren Nevskiy Bulvan'na saptı. Yolda yoğunluk vardı, zenginler faytonlarıyla, fakirler ise yaya olarak aynı yöne doğru gidiyorlardı; hepsi aynı adama saygılarını sunacaktı.</p>
<p>Mihail yürürken önceki günkü buluşmalarını düşündü; biri babası ve amcasıyla, diğeri de -diğer ikisi de- ağabeyiyle. Mihail çarla konuşurken her zaman biliyor olması gereken şeyin farkına varmıştı: kendisinin Yuda'ya karşı sürdürdüğü intikam arayışını Zimeyeviç'in Romanov'lara karşı yürüttüğü kan davasından cerrahi olarak kesip ayırmanın imkânsız olduğunu. Zimeyeviç ve Yuda artık müttefik olmayabilirlerdi ama yaşamları artık birbirininkinin içine geçmişti. Mihail, ikisinin savaşı aynı olduğu sürece, çara Zimeyeviç'le olan mücadelesinde memnuniyetle yardım ederdi.</p>
<p>Ama her zaman başka bir olasılık vardı. Hem Aleksandr hem de Yuda, Zimeyeviç'e düşmandı ve ikisi de düşmanının düşmanının kendisinin dostu olduğunu düşünmez miydi? O zaman Mihail nerede duracaktı? Yuda'nın yanında yer almaları durumunda Aleksandr'a, hatta belki de kendi babasına karşı mücadele edebilecek miydi? Olayların buna neden olabilecek şekilde seyretmemesi için dua etmekle birlikte, buna mecbur kalırdı. Ve sonuçta Romanov'lar her zaman hanedanları için en iyisi neyse onu yaparlardı.</p>
<p>Luka konusunda da ikilemdeydi. Dünkü ikinci buluşmalarında aralarındaki ilişkiyle ilgili gerçeği -yarı kardeş olduklarını- ifşa etmenin eşiğine gelmiş ama son anda vazgeçmişti. Dimitriy'i aşağıdaki caddede görmek onu şoke etmiş ama muhtemelen de faydası dokunmuştu. Şimdi Luka'ya söylemenin sırası değildi. Mihail önceden yalan söylemiş olmasaydı, daha kolay olurdu. Luka'nın Yuda'ya olan sadakati doğal olarak, var olduğunu bile bilmediği bir kardeşe olan sadakatinden daha fazla olurdu. Ama Mihail'in Yuda'nın nerede olduğunu bulması gerekiyordu ve bunu başarmıştı. Mihail, Dimitriy'in onu neden kaleye hapsetmiş olduğunu anlayamıyordu fakat şimdilik orada güvendeydi.</p>
<p>İzlediği politika ne kadar etrafındaki herkesten korkmasını gerektirse de ve kan bağının kendisi için ne kadar anlamsız olduğunda ısrar etse de, Luka sonunda tutumunu değiştirecekti. Bir kardeş diğerinden ayrılamazdı. Bu sadece zaman işiydi ve ikisinin de bol bol zamanı vardı.</p>
<p>Mihail'in Dimitriy'i takibi kısa sürmüştü. Caddeye çıktığında <i>ınırdalak</i> çoktan gitmişti. Mihail rasgele bir yön seçmiş, sonraki kavşakta yine aynısını yapmış ama şansı yaver gitmemişti. Dimitriy'in orada ne işi olduğunu merak ediyordu. Belki Luka'yı ziyarete gelmişti ama <i>drovnik</i>'ten Mihail'in orada olduğunu öğrenmiş ve fikrini değiştirmişti. Bu, onunla Luka arasında mutlaka bir bağlantı olduğunu ortaya koyuyordu. Yeri geldiğinde ağabeyiyle konuşacağı diğer bir konuydu bu; ona sadece uzundur kayıp bir kardeşi olduğunu söylemekle kalmayıp gurur duymayacağı ve başından atması gereken bir dayısının olduğunu da açıklayacaktı.</p>
<p>Dimitriy'in önceki günkü ziyaretinin bir faydası daha olmuştu. Mihail artık o dairede bir şeyin gizlenmiş olduğunu biliyordu. Evrak, patlayıcı ya da ikisi birden olabilirdi. Ve Mihail aşağı yukarı kesin olarak onun nerede olduğunu biliyordu. Luka'nın, sırrının açığa çıkacağı endişesiyle duvardaki tabloya attığı kaçamak bakışı fark etmişti. Yakında Mihail onun hemen arkasında ne olduğunu jjörme fırsatını bulurdu. Kardeş sevgisi bunu yapmaktan alıkoyamazdı onu.</p>
<p>Mihail'in şehre ilk gelişinde vardığı durak olan Nikolayevskiy Vokzal'dan sonra Nevskiy Bulvarı dümdüz manastıra doğru yönelmeden önce hafifçe sağa kıvrılıyordu. Mihail ve etrafındaki herkes yaptığı yolculuğun saçmalığını görebiliyordu. Hemen ileride yol tamamen tıkalıydı. Faytonlarda olanların ilerleme umudu hiç yoktu; yayalarsa defin töreninin ve konuşmaların yapıldığı yere yaklaşabilmek için kalabalığın arasında güçlükle ilerlemeye çalışıyorlardı. Büyük romancıya veda etmek için on binlerce kişi gelmiş olmalıydı. Mihail, Rus olduğu için biraz gururlandı. Başka hangi millette bir edebiyatçı sıradan insanlarda böylesi bir duygusal yakınlık uyandırabilirdi ki?</p>
<p>Ama Mihail kederini ifade etmek için kalabalığın içinde güçbela ilerlemeye gerek olmadığını biliyordu, bunu herhangi bir yerde de yapabilirdi. Dönüp şehir merkezine doğru yürümeye başladı. Nevskiy Bulvan'nda insan yoğunluğu giderek azalıyordu, Mihail nihayet Kış Sarayı ile Bahriye Nazırlığı'nın arasından geçti ve donmuş, bembeyaz yüzeyiyle Nevayı gördü. Buzların ötesinde kale ve içinde yükselen Petro-Pavel Katedrali net bir şekilde görülebiliyordu. Orada bir yerde, kış güneşinin girmediği derinlerdeki karanlık bir hücrede düşmanı pusuda bekliyordu. Şimdilik onu orada bırakmak yeterince güvenliydi ama Mihail'in yakında harekete geçmesi gerekecekti.</p>
<p>Sola döndü ve rıhtım boyunca yürümeye başladı. Petersburg'a geleli daha bir hafta bile olmamıştı ama oraya aşina olduğunu hissetmeye başlıyordu. Tamara burası hakkında öyle çok şey anlatmıştı ki, yürüdüğü caddeleri, üzerinden geçtiği nehir veya kanalları zaten aklında olan bir isimle ilişkilendirmesi yetiyordu. Çok geçmeden kendisini büyükbabasının -iki büyükbabasının da- yaşamının sonsuza kadar değiştiği yer olan Senato Meydanı'nda buldu.</p>
<p>Tekrar buzlara doğru baktı ve Aleksey'in Yuda'yı vurduğu ve o kucağında yatarken onun ölmeyeceğini ama bir yaşayan ölü olacağını fark ettiği noktayı tam olarak hayalinde canlandırmaya çalıştı. Burası onun tutuklandığı yere çok yakındı, sonra da otuz yıl sürgün kalacağı Sibirya'ya gönderilmişti. Bu, Tamara'nın hayatını mahvetmişti ama babasını affetmişti. Mihail büyükbabasına daha iyi bir perspektiften bakabiliyor -hatalarını ve vatanseverliğini görebiliyor- ve ne kadar mücadele ederse etsin bu iki özelliğin kendi içinde de mevcut olduğunu biliyordu. Önceki gün Luka'ya söylediği şey buydu. İkisi de Tamara'nın oğlu ve Aleksey'in torunuydu. Mihail aralarında şanslı olandı; o bunu biliyordu ama Luka sonunda alın yazısından kaçamayacaktı.</p>
<p>Mihail yaralı eline baktı. Artık sargıya ihtiyacı yoktu, geriye sadece yakında iyileşecek olan küçük bir iz kalmıştı. Parmaklarını büktüğü zaman hâlâ acıyordu ama iz gibi ağrı da geçip giderdi. O, kendisinden biraz daha büyük yaştayken iki parmağını, sonradan da üçüncüsünün ucunu kaybetmiş olan Aleksey'den daha şanslıydı. Kara yönüne doğru döndü ve Senato Meydanı'nda yürüdü. Kar çok yeni yağmıştı ve onunkiler, önünde uzanan parlak beyazlığın içinden geçen ilk ayak izleri arasında olacaktı. Çok geçmeden Puşkin'in düşünmeden koymuş olduğu adıyla Bronz Atlı'ya, Petro'nun heykeline geldi.</p>
<p>"Cenazeye gitmiyor musunuz?"</p>
<p>Soru Fransızca sorulmuştu. Mihail arkasına döndü. Heykelin diğer tarafından, kendisini heykelin kaidesinin arkasında gözlerden saklamış olan yaşlı bir adam çıktı. "Yaşlı" sözcüğü yeterli değildi. Hatta "kırış kırış" deyimini kullanmak bile adil olmayacaktı. Öne eğilmiş bedeniyle küçücük adımlar atarak ilerliyordu ama bastonu yoktu. Başındaki kalın, yün <i>ushanka</i> saçlarını gizliyordu. Tertemiz tıraş olmuştu ama çökük avurtlarının üzerindeki kırışık cildinden sadece biraz daha açık renkte, uzun, bembeyaz bir bıyığı vardı. Mihail yakından baktığında onun ten renginin gerçek olduğunu görebilmesine rağmen, sanki genç bir adam salıne makyajıyla "fazla yaşlandırılmış" gibi duruyordu. Kesinlikle seksen, belki de doksan yaşında vardı.</p>
<p>"Çok kalabalık," diye cevap verdi Mihail, Fransızca. Adamın yaşına bakılacak olursa, Fransızcanın aristokrasinin ilk dili olduğu zamanlarda yetişmiş olabilirdi. "Fyodor Mihailoviç ben olmadan da güzelce definedilebilir." Yaşlı adam kısaca güldü. "Peki ya siz," diye sordu Mihail.</p>
<p>"Ben zamanında yeterince mezarın yanında durdum."</p>
<p>"Asker misiniz?"</p>
<p>"Bir süre için öyleydim."</p>
<p>Mihail'in üstünde üniforma yoktu, asker olduğundan ve o güne kadarki silik kariyerinden bahsetmeye gerek duymadı. "Her şey olup bittiği sırada burada mıydınız?" diye sordu onun yerine hevesle.</p>
<p>"Burada mı?"</p>
<p>"14 Aralık 1825."</p>
<p>Adam sert ve hızlı bir hareketle başını salladı. "Hayır, başka bir yerdeydim. Ama bahsedildiğini duydum." Mihail yaşlı askerin çara karşı olan bir ayaklanmaya katılmışlığını gizlemek için şimdi bile yalan söylüyor olup olmadığını merak etti. "Nikolay Pavloviç'e karşı ayaklanmış üç bin insan," diye devam etti adam. "Ama şansları yoktu. Nikolay güçlüydü. Tıpkı, şu yukarıdaki gibi." Başıyla, atının sırtındaki Petro'ya işaret etti.</p>
<p>"O büyük bir adamdı," dedi Mihail, basmakalıp sözünden hemen pişman olarak.</p>
<p>"Yine de Aziz George'muş gibi poz verdirmek komik."</p>
<p>Mihail oraya baktı. Annesinden başka hiç kimse ona bu benzerlikten söz etmemişti. "Ne demek istiyorsunuz?" diye sordu merakla, yaşlı adamın anılarını paylaşmasından memnun olarak.</p>
<p>"Göremiyor musunuz? Zafer kazanmış; at sırtında ve ayaklarının dibinde yenilgiye uğrattığı bir yılan. Bütün o ikonlardaki gibi. Elbette onları buradan ziyade Moskova'da görürsünüz. Ayrıca ejderhanın kuyruğunun nasıl George'u -hem de tam Ascalon'u havaya kaldırmışken- aşağı devirmek ister gibi atın bacağına sarılmış olarak gösterdiklerini görebilirsiniz."</p>
<p>Mihail'in kalbi hızlandı. "Ascalon mu?" diye araya girdi.</p>
<p>"Ascalon. Kimse hatırlamıyor. O George'un kılıcıydı. Tıpkı Arthur'un Excalibur'u veya Beowulf'un Hrunting'i gibi. Gerçi bazıları onun kılıç değil, mızrak olduğunu söylüyor ama ejderha için pek bir şey fark etmez, değil mi?" Hırıltılı bir sesle güldü.</p>
<p>"Sanırım etmez," diye mırıldandı Mihail, derin düşünceler içinde. Yuda veya Zimeyeviç'le nasıl bir bağlantısı olduğunu bilmek güç olmakla birlikte en azından sözcüğün anlamını öğrenmişti. Ve bu, Petro'nun heykelinin altında yapılan bir konuşmada ortaya çıkmıştı. Tesadüf olmak için çok fazlaydı.</p>
<p>"Sizi sıkmayayım, "dedi yaşlı adam. Mihail itiraz etmeye yeltendi ama adam elini kaldırdı. "Zaten üşümeye başladım. Sizinle konuşmak güzeldi."</p>
<p>Mihail veda kabilinden birkaç sözcük mırıldandı ve ardında bıraktığı siyah gölgesiyle meydanda Aziz İshak Katedrali'ne doğru aksayarak yürüyen yaşlı adamın arkasından baktı. Biraz izledikten sonra heykele döndü ve öğrendiği şey üzerinde düşünmeye başladı.</p>
<br/>
<p>Luka nota bir kez daha baktı.</p>
<br/>
<i><p>Çok sevgili Luka,</p><br/>
<p>Saat ikide Nevskiy ve Kalaşnikovskiy bulvarlarının kesiştiği köşede benimle buluş. Bu acil bir durum. Kimseye bir şey söyleme; hayatın buna bağlı olabilir.</p>
<p>Ölmeyen sevgimle,</p>
<p>Dusya</p></i><br/>
<p>Şu anda ikiyi çeyrek geçiyordu. Orada buluşmak aptalcaydı fakat Dusya muhtemelen Dostoyevski'nin cenazesi için manastıra gelecek kalabalığı hesaba katmamıştı. Kalabalık yakındı, çok yoğundu ve yavaş adımlarla Nevskiy Bulvan'ında ilerliyordu. Luka, Dusya'yı seçebilmek için ayrı ayrı her bir yüze bakmaya çalıştı ama Dusya kısa boyluydu ve itiş kakış arasında kolaylıkla gözden kaçabilirdi.</p>
<p>Tanıdık bir yüz görmüştü - çirkin, basık burunlu Risakov, yoksa Glazov muydu? İsimlerden biri gerçek, diğeri ise takmaydı ama Luka hangisinin hangisi olduğunu hatırlayamıyordu. İkisi de sahte olabilirdi, güvenlik açısından böyle olması gerekiyordu. Son zamanlarda pek (azla konuşmamalardı; Yürütme Komitesi Risakov'u örtülü bir göreve tayin etmişti ve gizlilik zorunlu kabul ediliyordu; daha sadece on dokuz yaşında olan böyle genç birisi için bir onurdu bu. Onu burada görmek pek şaşırtıcı bir şey değildi, romancıya saygılarını sunmaya gelmişti. Devrimci hareket Dostoyevski hakkında her zaman ikilemde kalmıştı. Kuşkusuz onu dâhi bir yazar ve Rus halkının yüreğini anlayan bir adam olarak görüyorlardı; gençlik günlerinde bir radikal olduğunu, inandığı şeylerden dolayı bir idam mangasının karşısına çıkarılmış, cezası ertelenerek Sibirya'ya sürgüne gönderilmiş olduğunu biliyorlardı. Ama Tanrı'yı sevmekle, daha da kötüsü çarını kendi insanından daha fazla sevmekle bir gerici olmuştu o. Ve devrimcilerden nefret edecek kadar değişmişti.</p>
<p><i>Ecinliler</i> - onlara böyle diyordu; bu ismi bir romanına vermişti. Hafif bir abartma vardı bunda. Luka 1869'da Moskova'daki Ziraat Koleji'ndeydi. Neçayev'in takipçilerinden biri olmuştu ama sadece uzaktan. Okul arkadaşı îvanov, Neçayev'in içini herkesten daha önce okumuş ve onun otoritesini -ve dürüstlüğünü- sorgulamıştı. Neçayev ve birkaç yakın arkadaşı -Luka aralarında değildi- bundan dolayı onu öldürmüştü. Dostoyevski bunu bir kurmaca romana dönüştürmüştü ama okuyanların hepsi gerçeği biliyordu. Fakat bu istisnai bir durumdu, genel kural değildi. Neçayev bir şarlatandı, hareketin içinde birkaç tane vardı ama nadirlerdi. Halkın İradesi öldürmeye hazırdı fakat bu yalnızca halkın yararı için yapılırdı.</p>
<p>Söylentiler doğruysa Dostoyevski bile bunu anlamıştı. Bir sonraki romanının <i>Karamazov Kardeşler</i>'in devamı olması ve dindar Alyoşa'nın manastırdan ayrılıp devrimci olması planlanmıştı. Ama Fyodor Mihailoviç işi basitleştirmezdi. Alyoşa'nın yeni hevesinin iyiye mi kötüye mi hizmet edeceğini kim bilebilirdi? Bunu bilen bir tek kişi vardı, o da yakında Rusya toprağının bağrında olacaktı.</p>
<p>Sonra Luka kalabalığın arasında tanıdığı sarışın birisini gördü. Saç rengi Dusya'nınki kadar açık değildi, daha koyuydu. Bu saçların altında Sofia Lvovna'nın kimseninkiyle karıştırılması mümkün olmayan geniş alm başlıyordu. Luka, Dusya'nın yazdığı nottaki sözcükleri hatırladı. "<i>Kimseye bir şey söyleme</i>; <i>hayatın buna bağlı olabilir." </i>"Kimse" derken yalnızca Yürütme Komitesi'nin üyelerini kastediyor olabilirdi. Luka onların hoşuna gitmeyecek ne yaptığını merak ediyordu fakat aklına bir şey gelmiyordu. Bir hata olmalıydı.</p>
<p>Bir daha baktı ve Sofia yanındaydı. Elinde göğsüne bastırarak tuttuğu bir şey vardı. Tabanca? Bıçak? Luka bilemiyordu. Kulağının dibinde bir ses duydu.</p>
<p>"Benimle gelin Luka Miroslaviç. Telaşlanmayın."</p>
<p>Bu oldukça dolaysız bir talepti. Neden onunla gitmesi gerekiyordu? Konuşacaklardı. Bazı şeyleri açıklığa kavuşturacaklardı. Hepsi sağduyulu insanlardı. Ama Luka, İvanov'a ne olduğunu hatırlıyordu. O zamandan beri koşullar kötüleşmişti. Sofia umutsuzdu, hepsi öyleydi. Bunu kadının sesinden anlayabiliyordu. Sofia korkuyordu ve bu, Luka'nın da ondan korkması gerektiği anlamına geliyordu. O buraya konuşmaya değil, öldürmeye gelmişti -eğer Luka engelleyemezse. Genç adam onu iki eliyle itti ve kadın geri çekildi. Çok geçmeden kalabalık Sofia'yı denizden gelen dalgalar gibi yutuverdi. Luka Kalaşnikovskiy Bulvarı'na doğru dönüp hızla yürümeye başladı.</p>
<p>Kalabalık seyrelmeye başlamıştı. Orada oyalanan ve manastıra daha iyi bir yoldan gitmek için takip edebilecekleri bir yan cadde arayan birkaç kişi vardı ama Luka yoluna bulvardan devam etti. Caddenin diğer tarafına baktığında birisinin kendisini izlediğini gördü ve o anda bu kişinin Zelyabov olduğunu fark etti. Luka adımlarını hızlandırdı ama Zelyabov uzun adımlarıyla onu takip etmekte zorlanmadı.</p>
<p>Luka arkasına bakmak için başını çevirdiğinde tanıdık üç sima gördü: önceden görmüş olduğu Sofia ve Risakov ile Mihail Fyodoroviç Frolenko. Hiçbiri ona seslenmeye, hatta selamlamak için elini kaldırmaya bile zahmet etmedi. Amaçları konuşmak değildi.</p>
<p>Luka koşmaya başladı. Sığır Pazarı'nın yüksek duvarları sola dönemeyeceği anlamına geliyordu ve böylece yolun kendisi bir tuzağa dönüşmüştü. Sağında koşmaya başlamış olan Zelyabov da kaçmasına mani oluyor, arkasındaki Sofia ve diğerleri de yakından takip ediyorlardı. Tek şansı ileri doğru hareket etmekti ve önünde nehir vardı. Eğer şansı varsa -her kış nehir donduğu zaman olduğu gibi- orada yürüyen insanlara rastlardı. Luka birkaç saniye sonra nehre ulaştı ama ortalık sakindi. Kimse yok denemezdi, ancak Nevski Bulvarı'ndaki gibi bir kalabalıktan eser yoktu. Kalabalığın içinde kalmalıydı fakat orada bile sessizce kaburgalarının arasına sokulan bir bıçak, saldırganın fark edilmeden kaçmasını mümkün kılabilirdi.</p>
<p>Nehrin kenarına dik bir yokuştan iniliyordu ve bu uzun zaman alacaktı. Bunun yerine Luka sola döndü ve Sığır Pazarı'nın duvarını takip etti. Burada gerçek bir patika değil, sadece karla kaplı donmuş çamur vardı. Yavaş ilerlenebiliyordu ama bu diğerleri için de geçerliydi. Luka dönüp bakma riskine girdi ve onların tek sıra halinde ilerlemek zorunda olmanın yarattığı güçlükle biraz daha geride kalarak arkasından geldiklerini gördü. Luka sadece üç kişi görebiliyordu ama dördüncüsünü de görmeye çalışarak zaman yitirmedi. Devam etti ve yolun bittiği noktayı gördü, buradan tekrar kara yönüne dönerek kaçmayı başarabileceğini biliyordu.</p>
<p>Fakat sonra aniden yolu kesildi. Bu Frolenko'ydu. Pazar günü kapalı ve bomboş olan Sığır Pazarı'nın içinden geçmiş ve nehre açılan bir çıkış bulmuş olmalıydı. Luka yaklaşırken duvardaki dar gediği görebiliyordu. Yavaşlayarak yürüme hızına geçti ve Frolenko'nun birkaç adım önünde durdu. Cüsseleri hemen hemen aynıydı. Luka onu aşıp geçebilirdi ama bunu yapmayı başarana kadar diğerleri yakasına yapışmış olurlardı. Arkasına döndü. <i>Artık</i> yaklaşmışlardı; önde Zelyabov, sonra Sofia ve en arkada Risakov. Risakov'un elinde bir tabanca vardı ama kaldırmamıştı.</p>
<p>Şimdi artık konuşmaktan ve onların kafasını karıştıran şey her neyse onu aydınlatmaya çalışmaktan başka çare yoktu. Dostça bir tavırla ellerini açıp derin bir nefes aldı ve ne söyleyeceğini bilmeksizin konuşmaya hazırlandı. Ama hiçbirinin yüzünde konuşmak istermiş gibi bir ifade yoktu. Luka konuşmayı değil, bağırmayı tercih etti.</p>
<p>"İmdat!" diye bağırdı. Daha önce hiç böyle bir ses çıkarmamıştı ama ölüme bu kadar yaklaştığı da olmamıştı. "Adam öldürüyorlar!" Cenazeye arka yoldan gidebilmek için nehir boyunca yürümekte veya kaymakta olan birkaç kişi vardı hâlâ etrafta. Biraz uzaktaydılar ama onu mutlaka duyarlardı.</p>
<p>Frolenko'nun eli Luka'nın ağzını kapattı, Zelyabov'un omzu bütün gücüyle Luka'nın göğsünün tam ortasına çarptı ve onu geriye, Sığır Pazarı'na doğru savurdu. Frolenko, Luka'nın altında kaldı ve biraz kımıldanarak kurtuldu, Zelyabov hamlesine devam etti ve Luka'nın göğsünün ortasına oturup ellerini yere bastırdı. Luka soluksuz kalmıştı fakat hâlâ ne söylediğini bilmeden ve umursamadan bağırıp çığlık atabiliyor ve birisinin dikkatini çekip kurtulabilmeyi ümit ediyordu.</p>
<p>Bir elin -ufak, narin bir kadın elinin- kendisini susturmak için ağzına bastırdığını hissetti. Yukarı baktığında Sofia'nın gözlerini gördü ama çığlıklarını bastırmaya çalışan kadının gözlerinde yalnızca kin vardı. Luka, Dusya'nın gözlerindeki nezaketi ve basitliği düşünmeye çalıştı ve onları yeniden görebilmek adına hayatta kalabilmek için dua etti.</p>
<p>Aniden eli ısırdı ve ağzına kan tadı geldi. Sofia acıyla çığlık atarak elini çekti. Luka tekrar ve öncekinden daha da yüksek sesle bağırmaya başladı. Zelyabov'un yumruğu çenesine indi. Artık çığlık atarken canı da yanıyordu ama bu da onu durduramadı. Luka kıvranıyor ve tekmeler savuruyordu ama üzerindeki dev ağırlıktan kurtulmayı başaramıyordu. Sofia'nın sesini duydu.</p>
<p>"Onu bana ver."</p>
<p>Luka o tarafa baktığında Risakov'un ona bir şey verdiğini gördü, taşıdığı silahtı bu. Sofia silahı Luka'nın başının yanına doğru tuttu.</p>
<p>Luka sağ kulağıyla patlamayı duydu ve yüzünün yan tarafının yandığını hissetti. Diğer kulağında bir şey yoktu, o taraftan hiç ses gelmemişti. Aynı zamanda artık çığlık atmadığını da fark etti. Ağzını ve boğazını hissedebiliyordu ama onlara nasıl kumanda edeceğini unutmuştu. Artık sadece bir tek gözüyle görebiliyordu ve diğerinin kanla dolu mu olduğunu yoksa kör mü olduğunu bilemiyordu.</p>
<p>Zelyabov'un elini gevşettiğini hissetti ve o anda bütün gücüyle bir tekme attı. İri adam yana devrildi ve Luka ayağa kalktı. Başı ağrıdan çatlıyordu ve neredeyse hiçbir şey göremiyordu. Yolun kendisini tekrar nehre götüreceğini ümit ediyordu, orada yardım edecek birilerini bulabilirdi. Zemin kayboldu ve Luka bir yamaçtan kaymaya başladı, sonra parmaklarının ucuyla pürüzsüz buz yüzeyini hissetti. Biraz emekledi, sonra birtakım eller onu tuttu. Bir an için bunların dost eli olacaklarını ümit etti ama birazdan onu merhametsizce sürüklemeye başladılar.</p>
<p>Sonra buz kayboldu ve Luka burnunun dibinde akan soğuk suyu hissetti. Saçlarına yapışan bir el başını aşağı bastırdı. Sulara gömüldüğü anda yüzünü artık hissedemedi. Burun delikleri ve ağzı buz gibi suyla doldu. Başını geriye doğru itti ve bir an için yüzeye çıkıp nefes alabildi. Sofia'nın sesi kulağına fısıldadı.</p>
<p>"Bütün hainler böyle ölürler."</p>
<p>Sonunda Luka tekrar çığlık atabilecek duruma geldi ama aynı anda su onu tekrar ele geçirip sesini boğdu ve nefesini kesti. Luka, elleri sırtında ve başını hareket ettiremeden, boş ciğerleriyle hareketsiz kaldı. İradesiyle nefes almamayı denedi ve birkaç saniye boyunca bunu başardı.</p>
<p>Ama sonra vücudu isyan etti, ağzı açıldı ve buz gibi suyla dolan ciğerleri sızladı.</p>
</body>
</html>