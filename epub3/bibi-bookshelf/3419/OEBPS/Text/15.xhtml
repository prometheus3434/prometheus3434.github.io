<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>15</h1>
<p>Yuda dikkatli bir yaratıktı. İnsanken öyleydi fakat <i>vurdalak</i> olduğunda daha da dikkatli olmuştu. Sorun çıkabileceğini bilirdi. Onların nereden kaynaklanacağını veya doğalarının nasıl olacağını her zaman bilemezdi ama dünyanın önceden kestirilemeyen bir yer olduğunu kabul eder ve hazırlıklı olurdu. Birisinin oteldeki gizli yerini bulup kendisi için en değerli kan örneğini çalacağını özellikle tahmin etmiş değildi ama sadece bir tek örneği almanın yalnızca bir budalanın yapabileceği bir hata olduğunu biliyordu.<br/></p>
<p>Zimeyeviç'in kanını aldıklarını gizlemek istiyor olup olamayacaklarını merak ediyordu. Bütün şişeler boşaltılmıştı. Şimdi Zimeyeviç'in kanının da musluk suyuyla birlikte akıp Neva'ya karışmış olduğunu mu düşünmeliydi? O zaman üstünde Zimeyeviç'in ismi olan boş şişe neredeydi? Ayrıca daha önemli olan soru henüz yanıt bulmamıştı: odasına giren kimdi? Aşikâr zanlılar Dimitriy veya Zimeyeviç'ti ama Sazanov'un verdiği eşkal ikisine de uymuyordu. Dahası, bu kişi her kimse gündüz vakti girmişti ama bu işi yapması için kolaylıkla birisini görevlendirebilirlerdi. Sazanov -bağışlanacağı umuduyla- çaresizce izin mektubundan dem vurmuştu. Bu da bütün meseleyi Luka'ya bağlıyordu. Dimitriy'in ondan haberi vardı ve mektubu ele geçirmiş olabilirdi. İçeri giren kişinin üstünde bir teğmen üniforması vardı. Luka'nın ortalığı kokladığından söz ettiği şu adamın, Lukin'in, bununla ilgisi olabilir miydi? Sazanov'un tarifi Yuda'nın Gök Tepe'de görmüş olduğu aynı isimli adamın tarifine uyabilirdi. Onun Dimitriy için çalışıyor olabileceği olasılığı giderek artıyordu.</p>
<p>Bütün bunlar Yuda'nın randevusunu her zamankinden daha hayati kılıyordu. Mesaj açıktı; yer, zaman ve sorulacak kişi. Yer çok tanıdıktı. Yuda Moskova'ya gitmeden önce Üçüncü Şube'deki ilk zamanlarında orada çalışmıştı. 8 Şubat Pazar akşamıydı ve saat sekizi çeyrek geçiyordu. Son kez olduğu hissiyle Hôtel d'Europe'tan ayrıldı. Geriye kalan bütün eşyaları -not defterlerinin ve paranın geri kalanıyla birkaç parça giysi- bir sandığa yerleştirilmiş, Nikolayevskiy Vokzal'daki eşya deposuna gönderilmeyi bekliyorlardı. Onları daha sonra nereye göndereceğini henüz bilmiyordu.</p>
<p>Yuda kayganlaşmış karla kaplı Nevskiy Bulvarı boyunca güneydoğuya, Fontanka'ya doğru yürüdü. Ay henüz doğmamıştı ama şehir tuhaf bir şekilde aydınlıktı. İşlek caddeler birkaç yıldır gaz lambalarıyla aydınlatılıyor, kısmen de elektrik lambaları deneniyordu ama onların ışığı zayıftı, insanların işine yarıyorlardı ama sadece yıldızların ışığıyla bile rahatça görebilen bir vampire pek faydaları olmuyordu. Ama bu farklıydı; neredeyse ay ışığını taklit eden parlak, beyaz bir ışıktı. Yuda yürümeye devam etti ve çok geçmeden Kraliyet Kütüphanesi'nin arkasından ışığın kaynağı göründü.</p>
<p>Aleksandrinskiy Meydanı'ndan geliyordu. Orada, tepelerinde o tuhaf, rahatsız edici ışığın kaynağını taşıyan uzun lamba direkleri yükseliyordu. Meydandaki insanlar bu parıltıdan rahatsız oluyor gibi görünmüyorlardı. Yuda yürürken onları izledi. Bir bilimadamı olarak dikkati her zaman biyolojiye odaklanmış olurdu ve bazen de, bugün olduğu gibi, bu tuhaf aydınlığın güç kaynağı olan elektrik alanındaki son gelişmelerden haberdar olmadığı için pişmanlık duyardı. Bu konuyla ilgilenecekti. Bazı durumlarda, örneğin, mikroskoplarda kullanıldığında, güvenli bir parlak ışık kaynağı oluşturmak suretiyle ona veya başka bir vampire fayda sağlayabilirdi.</p>
<p>Ama yürürken meydanla arasında geniş Nevskiy Bulvarı olmasına rağmen kendisini huzursuz hissetmeye başladı. Karnı düğümleniyor ve oradan bütün vücuduna bir bulantı hissi yayılıyordu. Cildi kaşınmaya başlamıştı. Başını diğer yana çevirdi ve hedefine doğru yürümeye devam etti ama bu bile işe yaramadı. Işık hiç azalmadan etraftaki karlardan ona geri yansıyordu. Fiziksel rahatsızlıktan daha kötüsü içini dolduran açıklanamaz korkuydu. Güneş doğarken her vampirin içinde hissettiği korkuyla aynıydı ve Yuda ne kadar kendisine bunun insan elinden çıkmış bir şey olduğunu ve yapay ışığın ona zarar veremeyeceğini söylerse söylesin yine de ondan kaçma ihtiyacı hissediyordu.</p>
<p>Bunu yapmadı ama normalde yürüyeceğinden daha hızlı yürüdü ve çok geçmeden meydanı ve rahatsızlık veren ışığını ardında bıraktı. Bu kazayı zihninden kovmaya çalıştı; kendisini bekleyen şeyler için kıvrak zekâsma ihtiyacı olacaktı. Fontanka boyunca bulvarı takip etti, sonra rıhtımı izleyerek kuzeye döndü. Çok geçmeden 16 numaraya ulaştı.</p>
<p>Kapıda Albay Mrovinskiy'i sordu. Adam birazdan geldi ve onu karanlık bir taş koridordan geçirdi. Yuda binanın yerleşim planını hatırlamaya çalıştı ama buraya en son otuz yıl önce gelmişti ve o zamandan beri çok şey değişmişti. Sonunda bir kapıya geldiler.</p>
<p>"Buradan," dedi albay, kapıyı açarak.</p>
<p>Yuda içeri girdi. Oda konforlu döşenmişti; aşağı yukarı oldukça yüksek mevkideki sivil bir memurun bürosu gibiydi. Odanın diğer ucunda başka bir kapı vardı ve hemen yakınındaki koltukta Yuda'yı oraya davet eden adam oturuyordu. Yuda'nın içeri girdiği yerin yakınında da boş bir koltuk vardı. Odadaki tek alışılmadık şey, Yuda'nın olduğu bölümü öne, yanlara ve yukarı doğru diğer bölümden ayıran, ağır demir çubuklardan yapılmış kafesti. Kafesin tek girişi Yuda'nın biraz önce girdiği ve hemen sonra arkasından çarpılarak kapatılmış olan kapıydı. Yuda yuvalarına itilen sürgülerin sesini duydu.</p>
<p>Diğerleri üstlerine saldırmasın diye fazla yaklaşmaya cesaret edemeden demir çubuklara yaklaşıp kendisini izleyebilirken, Yuda hayvanat bahçesinde sergilenen bir varlık gibi bir kafesin içinde tuzağa düşmüştü. Ama hayvanat bahçesinin tek ziyaretçisi -yoksa bakıcısı mıydı?-dikkatle ona bakarak oturmaya devam etti.</p>
<p>"Beni sadece bir başkasına tıkmak için mi zindandan çıkardınız?" diye sordu Yuda.</p>
<p>"İstediğin yere gitmekte özgürsün, Cain. Bu çubuklar sadece beni korumaları için. Eminim ki anlıyorsundur." "Kapı niye sürgülendi?"</p>
<p>"Sadece çalman yeterli, açılır. Şimdi otur. Sana soğuk bir şeyler ikram ederdim ama zevkine hitap edecek bir şey bulabileceğimizi sanmıyorum."</p>
<p>Yuda teklifi kabul etti ve koltuğa oturdu. Yumuşaktı ve deri kaplıydı, tıpkı odanın diğer ucundaki gibi. Sakin bir akşam sohbeti için bir araya gelmiş iki centilmen gibiydiler ama aralarında demir parmaklıklar vardı. Bu akıllıca bir önlemdi; Yuda'nın saldırmak gibi bir planı yoktu ama yalnızca bir aptal risk alırdı ve çar aptal değildi.</p>
<p>"Bana amcama yaptığın teklifin aynısını yapmayacağını umuyorum," dedi Aleksandr. "Aynı yanıtı verirdim." "Yani ölümsüz olmayı arzu etmiyor musunuz?" "Zimeyeviç'in piyonu olmayı arzu etmiyorum."</p>
<p>Bu ilginç bir yanıttı. Demek ki onun koşullarına göre ölümsüzlük tartışılmak üzere hâlâ masaya gelebilirdi.</p>
<p>"Ben artık Zimeyeviç'i temsil etmiyorum," diye açıkladı Yuda.</p>
<p>Yuda elli altı yıl boyunca Zimeyeviç'i temsil etmiş olduğunu söyleyebilirdi ama ondan önce de birbirlerine yakınlardı; Zimeyeviç kabul etmeyecek olmasına rağmen, efendi ve hizmetkâr olmaktan ziyade müttefiklerdi. Arkadaş olmadıkları kesindi. O zamana kadar Cain, arkadaş kavramını terk etmişti. Fakat ondan önce, 1812'de Bonaparte'a karşı komplo kurarlarken etle tırnak gibiydiler.</p>
<p>Çağrı Eflak'ta yayıldıktan sonra Cain hâlâ diğerlerinden biriymiş gibi davranarak diğer vampirlerle birlikte dağları aşıp o eski, harabe haline gelmiş kaleye gitmişti. Cain, Zimeyeviç'in -anavatanında kullandığı adıyla Drakula'nın- kendisinin ne olduğunu anlayıp anlamadığını hiç öğrenememişti. Bunu önemsemesi düşük olasılıktı. Cain için Rusya'nın Fransız istilacılardan temizlenmesine yardım etmenin ötesinde bir görev belirlemişti. Cain Rusya'ya vardığında çara, I. Aleksandr'a gidip ona basit bir teklif sunacaktı: Drakula'nın koşulları altında ölümsüzlük. Bu, hiçbir mantıklı adamın reddetmeyeceği bir teklifti. Ama yine de Cain sonunda teklifi açıkladığı zaman çar tam da bunu yapmıştı.</p>
<p>Ve şu anda Yuda, II. Aleksandr'ın karşısındaydı. Yeni çar görünüm olarak amcasına benzemiyordu; ikisi de uzun boylu olmasına rağmen en azından yüzleri benzemiyordu. Yuda'nın kuşkusu onların aynı çözümü paylaşıyor olduğuydu. Bir dereceye kadar bu bir aptallık işaretiydi ama yıllar boyunca Romanov'lara iyi hizmet etmişti ve onlar değişiklik yapma gereği hissetmiyorlardı; en azından bu kuşakta.</p>
<p>"Eğer artık Zimeyeviç için konuşmuyorsan, bana ne teklif edebilirsin?" diye sordu çar.</p>
<p>"Onun üzerinizdeki gücünden özgürleşmeyi."</p>
<p>"Onun benim üzerimde gücü yok."</p>
<p>"Sizin görmenizi sağlama gücü var; yalnızca rüyalarınızda bile olsa, kendisinin gördüğü şeyleri görmenizi sağlama gücü."</p>
<p>Aleksandr, Yuda sanki onun zihnini okumuş gibi rahatsız görünüyordu.</p>
<p>"Rüyalarım bana zarar veremez. Zimeyeviç bana arzu etmediğim hiçbir şeyi yapamaz."</p>
<p>"Doğru," diye cevap verdi Yuda. "Peki, ya çareviç?"</p>
<p>"Aleksandr benim oğlum. Zimeyeviç onunla yol alamaz.</p>
<p>"Ben önceki çareviçten, büyük oğlunuz Nikolay'dan bahsediyorum. Oğullarınızdan hangisi Rusya'yı daha iyi idare ederdi sizce? İkisinden hangisi Zimeyeviç'e daha iyi direnirdi?"</p>
<p>Aleksandr ayağa fırladı. "Nikolay'ın onunla işi olmazdı!"</p>
<p>Bu tam Yuda'nın beklediği tepkiydi. Şimdi kozunu oynayacaktı.</p>
<p>"Bu yüzden onu öldürdüler."</p>
<p>"Ne?" Aleksandr ancak bir fısıltı çıkarabilmişti ağzından.</p>
<p>"Zimeyeviç ve sağ kolu. Nikolay'a, buraya size yapmak için geldiğimi düşündüğünüz teklifin aynısını yaptılar. O reddetti. Bu yüzden onu öldürdüler."</p>
<p>"Oğlum," -Aleksandır demir parmaklığa yaklaşmış, çaresizce sükûnetini korumaya çalışırken neredeyse her kelimeden sonra derin bir nefes alarak konuşmaya devam etti- "omurga vereminden öldü. Tanrı neden onu bu kadar erken aldı bilmiyorum ama bunun Zimeyeviç'in işi olmadığını söyleyebilirim."</p>
<p>Yuda kısa, alaycı bir gülüşle cevap verdi. "İstediğinize inanabilirsiniz, Aleksandr Nikolayeviç. Gerçek ne olursa olsun, çar olacak kişi oğlunuz Aleksandr. Bu, büyük ölçüde Zimeyeviç'in çıkarına. Tanrı her şeyi bu şekilde düzenlemeyi seçtiyse, onun kimin tarafında olduğu konusunda sadece tahminde bulunabiliriz."</p>
<p>"Bu nasıl Zimeyeviç'in çıkarına oluyor?" diye sordu çar hesaplanmış bir kesinlikle.</p>
<p>"Nikolay'ın Zimeyeviç'in teklifini reddetmesine şaşırmazdınız."</p>
<p>'Tabii ki şaşırmazdım."</p>
<p>"Çünkü onu çar olması için yetiştirdiniz. Onu bilge olması için yetiştirdiniz. Ona Zimeyeviç'ten bir teklif geleceğini ve bunu reddetmesini söylediniz. Ama bunun da ötesinde onu, sizin talimatlarınızdan bağımsız olarak, bütün böyle küçültücü teklifleri de reddedecek bir adam olması için yetiştirdiniz."</p>
<p>"Tam olarak öyle."</p>
<p>"Peki, ikinci oğlunuzu da aynı şekilde mi büyüttünüz?" Çarın rengi attı. Arkaya gidip kendisini koltuğa attı. "Şaşa iyi bir çar olacak," diye mırıldandı, ikna edici olmaktan uzak.</p>
<p>"Umarım bu güveninizi paylaşıyordur ama çar olmak üzere yetiştirilmedi, değil mi? Bütün dikkatinizi Nikolay'a vermiştiniz ve yedeğini hazırlamamıştınız. Aleksandr daha yirmisindeyken tamamen hazırlıksız olarak bu role sokuldu."</p>
<p>"Ondan beri öğrenmek için zamanı oldu."</p>
<p>"Zimeyeviç teklifini çoktan yapmıştı."</p>
<p>"Yalan söylüyorsun." Çar temkinli konuşuyordu. "Söyleyin bana," -fazla abartmaması gerektiğini bilmesine rağmen Yuda rakibinin içinde bulunduğu küçük düşürücü durumun tadını çıkarıyordu- "amcanız I. Aleksandr ne zaman ölmüştü?"</p>
<p>"Gayet iyi biliyorsun: 19 Kasım 1925."</p>
<p>"Bu oyunu devam ettirmenize gerek yok. O zamanlar aileniz beni kandırmış olabilir ama bu uzun sürmedi. Hangi ismi aldığını bilmiyorum fakat siz tahta çıktığınızda Aleksandr'ın hâlâ yaşıyor olduğundan eminim. Şimdi, o ne zaman öldü?" Kendine olan bütün güvenine rağmen Yuda aslında merak ediyordu. Aleksandr ile Lyoşa'nın hilesine ilişkin gerçeği tamamen öğrenememişti hiç.</p>
<p>"1864. 20 Ocak." Çar parmaklarıyla kaşlarını ovuşturuyordu.</p>
<p>"Ve aradan bir yıl geçmeden oğlunuz Nikolay öldü. Zimeyeviç uzun vadeli planlar yapıyor olabilir ama hızlı hareket eder."</p>
<p>"Saşa'nın buna ortak olduğunu mu söylüyorsun?" "Hiç de değil. O kardeşini severdi; bunu benden daha iyi biliyorsunuz. Zimeyeviç teklifini zekice ortaya koyardı." "Neden oğlumla ilgilensin? Neden benimle halletmesin?"</p>
<p>"Bunun cevabını zaten verdiniz; çünkü siz reddederdiniz."</p>
<p>"Oğlum da öyle yapacak." Bu bir beklentiden çok bir umut gibi geliyordu kulağa. "Sorunun sorulmasına hiç gerek kalmayacağım garanti edebilirim."</p>
<p>Odaya sessizlik çöktü. Çar koltuğunda kalıp gözlerini Yuda'ya dikti ve onun söylediklerini düşündü. Yuda iyi bir öykü tasarlamıştı ama hiç emin değildi. Fakat Zimeyeviç'in yerinde olsa kendisi de öyle yapardı ve bu da öykünün doğru olma olasılığını artırıyordu. Aleksandr Aleksandroviç'in uysallığı konusundaki söylentileri uzun zaman önce duymuştu ve artık Aleksandr Nikolayeviç de bunu biliyordu.</p>
<p>"Ne yapabilirsin?" diye sordu çar.</p>
<p>Yuda gülümsedi. Zafer kokusu alıyordu. Romanov'lar kurtuluşlarının bedelini iyi öderlerdi. Yuda'ya ihtiyaç duyduğu korumayı sağlayabilirlerdi. Zimeyeviç de kesin olarak yenildiğini anlardı.</p>
<p>"Zimeyeviç'in Romanov soyu üzerindeki zihin paylaşımı etkisini her kuşakta ancak bir kere kullanabildiğini bildiğinizi varsayıyorum."</p>
<p>"Bundan eminim. O yüzden Aleksandr Pavloviç'in sahte ölümü seni böyle adamakıllı bozguna uğrattı. Bu, onun çar olan kardeşinin emniyette olmasını sağladı."</p>
<p>Yuda nasıl oyuna getirilmiş olduğunun anımsatılmasından hoşlanmamıştı ama aldırmadı.</p>
<p>"Kesinlikle öyle," dedi. "O yüzden de Zimeyeviç'in dikkatli olması lazım. Rıza gösterecek bir tanesini bulana kadar sırayla bütün oğullarınızı etkilemeye çalışamaz. İlk başarısızlığı, tümden başarısız olması demektir. Bundan faydalanabiliriz."</p>
<p>"Bir oğlumu kurtarmak için diğerini feda edemem." Çar çabuk kavramıştı.</p>
<p>"Peki, ya bütün hanedanı kurtarmak için?" diye sordu Yuda.</p>
<p>Aleksandr başını salladı.</p>
<p>Yuda bu kadarını bekliyordu; hazırlıklıydı. "Majestelerinin, evliliğin kutsallığı hakkındaki fikrini sorabilir miyim?"</p>
<p>Çar koltuğunda kımıldandı. Eşine sadık olmadığı çok iyi biliniyordu.</p>
<p>"Sizi temin ederim ki," diye devam etti Yuda, "doğa bu kuruma karşı oldukça kayıtsızdır."</p>
<p>"Yani?"</p>
<p>"Yani meşru vârisleriniz için geçerli olan şey aynı şekilde piç bir çocuk için de geçerli olurdu. Hepsi Romanov kanı taşıyor."</p>
<p>"Ben bütün çocuklarımı seviyorum." Biraz düşündükten sonra, "Ve piçim de yok," diye ekledi çar.</p>
<p>Yuda bir kahkaha attı. "Ah, yapmayın! Şu Dolgorukova adındaki kızdan olan çocuklar ne peki?"</p>
<p>Konuşma sırasmda çar ilk kez olarak kontrolünü kaybetti. Ayağa kalkıp Yuda'ya doğru yürüdü ama konuşmaya başlamadan önce soğukkanlılığını tekrar kazandı. Yuda onu fazla tahrik etmemenin daha iyi olacağına karar verdi.</p>
<p>"Prenses Yurievskaya -şimdiki unvanı budur- ve ben, geçen temmuz ayında evlendik," diye açıkladı çar. "Gizlice."</p>
<p>"Özür dilerim, duymamıştım. Gelişmelerden haberim yoktu." Yuda, özellikle Aleksandr'ın ilk karısı Maria Aleksandrovna daha haziran ayında ölmüşken bu kadar uygunsuz bir acelecilikle evlenmelerine ilişkin yorum yapmak gibi söyleyebileceği daha çok şey olmasına rağmen, habersizmiş gibi davrandı. Çann başka metreslerinden de çocukları olduğunun herkesçe bilindiğini de söyleyebilirdi. Hepsinin babası olduğunu onaylayamazdı.</p>
<p>Ama Yuda çenesini tuttu. Çarm çocuklarından birini feda etmesi önerisi Yuda'nın ana hamlesi değildi. Bunu sadece Aleksandr'ı doğru çıkarıma, kıyaslama yaptığında daha kabul edilebilir bulacağı çıkarıma yönlendirmek için teklif etmişti. Artık daha açık konuşacaktı.</p>
<p>"Bahis konusu çocuğun sadece Aleksandr Aleksandroviç ile aynı kuşaktan olması yeterli," diye açıkladı. "Kardeş olmaları gerekmiyor."</p>
<p>Çar bir şey söylemedi ve derin derin düşündü. Bütün kız ve erkek yeğenlerini tek tek aklından geçirir, sevdiklerini ve unvan sahibi olanian hariç tutar, evlilik bağı altında doğanları hesaplar ve Yuda'nın hiç bilmedikleri üzerinde düşünürken Yuda onun yüzünü inceledi. Kendi payına Yuda'nın aklında özel birisi yoktu, herhangi biri olabilirdi.</p>
<p>"Ne kadar uzak olabilirler?" diye sordu. "Bu zamana kadar artık bütün Rusya'da Petro'nun neslinden gelenler vardır."</p>
<p>"Doğru ama burada bir kesinlik sorunu söz konusu. Her zaman kendisine Romanov süsü verenler olmuştur; Zor Günler Dönemi'nde atalarınızın başına dert olan Sahte Dimitriy'leri hatırlayın. Bu girişim için gerçekten Petro'nun kanından olmayan birisini kullanırsak Zimeyeviç hilemizi öğrenir ve ikinci defa oyuna gelmez. Kullanacağımız kişi size ne kadar yakın olursa, o kadar güvende oluruz."</p>
<p>Aleksandr yine sessizleşti. Bir dakikadan uzun bir süre boyunca odada hiç ses çıkmadı. Sonra çar başını kaldırdı.</p>
<p>"Söylediklerini düşüneceğim. İki hafta sonra tekrar buraya, bana gel. Sana kararımı bildireceğim."</p>
<p>Arkasına döndü ve kapıya doğru yürüdü. Çıkmadan önce bir zilin ipini çekti. Sonra gitti. Biraz sonra Yuda arkasındaki kapının sürgülerinin çekildiğini duydu. Gülümsedi. Bütün ümitleri gerçekleşmişti. Aleksandr yola gelecekti, bundan emindi. Yine de iki hafta, beklemek için çok uzun bir süreydi. Yuda'nın Halkın İradesi'nin eylemleriyle ilgili duyduklarına bakılacak olursa, majesteleri birkaç gün içinde ölebilirdi.</p>
<br/>
<p>Büzülmüş bedeni çekerek komitenin önüne getirmişlerdi. Onu kaçırırlarken kullandıkları torba hâlâ başındaydı ve boğulmaktan korkup çıkarmaması için sıkıca boynuna bağlanmıştı. Soğukta güçsüz kalması için onu beline kadar soymuşlardı. Sonra neredeyse bir gün boyunca öylece bırakmışlardı.</p>
<p>Şimdi artık sorularına cevap vermeye hazırdı.</p>
<p>"Onun hakkında ne biliyoruz," diye sordu başkan.</p>
<p>Sofia yanıtladı. "Gök Tepe'nin mayınlanmasında çalışan istihkâma olduğundan oldukça eminiz. Saratov'da doğmuş ve Moskova'daki İmparatorluk Teknik Okulu'nda okumuş. Ordudayken herhangi bir yönde güçlü bir politik görüş ifade ettiğine dair bilgi yok. Ama Yevdokya Yegorovna'nın Rostov'dan patlayıcı taşırken uydurduğu hikâyeye kendiliğinden yardım ettiğini biliyoruz."</p>
<p>Sofia konuşurken başkan onun gergin bir şekilde bir eliyle diğerinin dış kenarını ovuşturduğunu fark etti. Sofia'nın parmaklarının altında hilal şeklindeki bir yaranın kırmızı kabuğunu gördü: bir ısırık iziydi, bir    ın</p>
<p>değil, bir insan ısırığının. Cinsel bir eğlencenin bir parçası olarak Zelyabov'un neden olmuş olabileceği bir yara için fazla derindi ama başkan, korkmuş bir insanın dişlerinin bu yaralanmaya yol açmış olabileceğini çok iyi tahmin edebiliyordu.</p>
<p>"Onun Yevdokya'nın yaptığı şeyi bildiğini mi düşünüyorsunuz?" diye sordu.</p>
<p>"Yevdokya dikkatsiz davrandı," diye araya girdi Kibalçiç. "Ben onun ne iş çevirdiğini anlardım. Eminim ki bu adam da öyle."</p>
<p>Sofia devam etti. "Risakov ve ben, onun Mermer Saray'dan ayrıldığı sırada Konstantin Nikolayeviç'in yanına yaklaşan adam olduğundan da şüpheleniyoruz. Orada tutuklanmış ve Fontanka 16'ya götürülmüştü ama ertesi gün serbest bırakıldı. Sonra hain Luka Miroslaviç'le temasa geçti."</p>
<p>"O zaman oradan başlayalım," dedi başkan, Zelyabov'a başıyla işaret ederek. Zelyabov, Lukin'in kaburgalarına şiddetli bir tekme attı. Lukin bir yana yığıldı.</p>
<p>"Luka Miroslaviç'i neden ziyaret ettin?" diye sordu başkan.</p>
<p>"Adını duymuştum."</p>
<p>"Ne zaman?" diye sordu Sofia.</p>
<p>"Fontanka 16'da tutukluyken. Tesadüfen Kletoçnikov'un tutuklandığını duydum, sonra Luka'dan bahsettiler."</p>
<p>"Yani onun bir hain olduğunu biliyor muydun?"</p>
<p>"Hayır. Onu da tutuklayacaklarını sandım. Uyarmak için ona gittim."</p>
<p>"Ona ne olacağını neden umursuyordun ki?"</p>
<p>Lukin cevap vermedi. Zelyabov tekrar tekmeleyince öksürdü ama sonra konuştu. "Bana minnettar olacağını, yardım etmeme izin vereceğini düşündüm."</p>
<p>"Ne için yardım etmene? Bütün grubumuza ihanet etmesine mi?"</p>
<p>"Bunu bilmiyordum!" diye bağırdı Lukin, başında torbayla. "Ben Rusya'yı... değiştirmenize yardım etmek istiyordum."</p>
<p>"Rusya'yı nasıl değiştirmemize?"</p>
<p>Lukin'in mırıltısı duyulmayacak kadar hafifti. Zelyabov bir tekme daha savurdu. "Nasıl gerekiyorsa öyle," dedi.</p>
<p>"Peki, neden Dusya'yla temas kurmuştun?" diye sordu başkan. "Bunun bir tesadüf olduğunu düşünmemizi mi bekliyorsun?"</p>
<p>"Tesadüf yoktur. Yardım ettim çünkü ona karşı sempati duydum. <i>Ohrana</i>'ya karşı mücadele eden herkese yardım ederdim."</p>
<p>"Güzel bir kız olduğu için de yardım etmiş olmam beklerim tabii," dedi Sofia.</p>
<p>Lukin bir an omuz silkmeye çalışır gibi oldu ama yüzünü görmeden bunu anlamak zordu. Başkan kızgın gözlerle Sofia'ya baktı; yorumu konudan uzaklaştırıyordu. "Bu, Luka'yı açıklamıyor," dedi.</p>
<p>"Moskova'ya giden trende bir devrimcinin gözüne girmek istedim. Petersburg'da ise bunu bir başkasıyla tekrar denedim. İkisi birbirini tanıyordu. Bu bir tesadüf mü?"</p>
<p>"Çar hakkında ne düşünüyorsun?" diye sordu Sofia.</p>
<p>"O bir tiran."</p>
<p>"Ya yaptığı reformlar?"</p>
<p>"Kendi iradesini yasalaştırdı, bu yine onun bir tiran olduğunu gösterir."</p>
<p>"Hâlâ serilerin olmasını mı tercih ederdin?" diye sordu başkan.</p>
<p>"Kralın hizmetkârı olacağıma halkın kölesi olmayı tercih ederdim."</p>
<p>Sessizlik oldu. Herhangi bir içtenliği barındırıyor olduğu anlamına gelmese de, bu basit ama son derece güçlü bir ifadeydi. Başkan, Kibalçiç'e baktı ve sorguyu o devraldı. "Sen istihkâmcısın," dedi.</p>
<p>Lukin başıyla onayladı.</p>
<p>"Patlayıcılardan anlar mısın?"</p>
<p>Lukin yine başını salladı.</p>
<p>"Nitrogliserin neden baruttan daha iyi bir patlayıcıdır?"</p>
<p>"Nitrogliserinde tutuşma cephesi sesten daha hızlı hareket eder. O patlar. Barut ise sadece yanar."</p>
<p>Kibalçiç başkana baktı ve gözleri heyecanla parlayarak başıyla onayladı.</p>
<p>"Peki, nitrogliserinin sorunu nedir?"</p>
<p>"Stabil değildir. Hedeflediğiniz şey gibi... sizi de havaya uçurabilir."</p>
<p>"Çözümü ne?"</p>
<p>"Bir şeyle karıştırmak; talaş, kil. Ben öğütülmüş deniz kabuklarını kullanırdım. Nobel diyatomit kullanır, ki büyük ölçüde aynı şeydir. Simbirsk'de çıkarıyorlar."</p>
<p>Kibalçiç yine tatmin olmuş gibi görünüyordu ama daha soruları vardı.</p>
<p>"Gök Tepe'de ne kadar kullandın?"</p>
<p>"İki bin kilodan biraz fazla, yaklaşık beş bin pound eder."</p>
<p>"Tünel açma konusuna gelelim. Kirişleri hangi aralıklarla koyman gerekir?"</p>
<p>Lukin güldü. "Bu bir sürü şeye bağlı. Tünelin genişliğine, uzunluğuna, toprağın türüne."</p>
<p>"Gök Tepe'nin toprağı ne?"</p>
<p>"Kum, kumtaşı."</p>
<p>"Ya Petersburg'un?"</p>
<p>Lukin yine güldü. 'Tek kelimeyle - çamur."</p>
<p>"Bu pek özgül bir tanım değil."</p>
<p>"Yeter!" Başkanın sesi odayı bıçak gibi yarıp geçmişti. 'Teğmenin işini bildiğine eminim. Mesele onun kime sadık olduğu."</p>
<p>"Nasıl bilebiliriz ki?" diye sordu Sofia. "Riske girmeye değmez. Onu içimize kabul edersek birkaç güne kalmaz hepimiz tutuklanırız."</p>
<p>"Yani?" diye sordu Kibalçiç. "Onu öldürürsek de zaten birkaç hafta içinde tutuklanırız. Bu örgüt çöküşün eşiğinde. Mesele o zamana kadar ne yapacağımız."</p>
<p>"Ne yapabiliriz?"</p>
<p>"O tüneli tamamlayabilirsek bir aya kalmadan çar ölmüş olabilir. Bu adamın bu işi yapabileceğini düşünüyorum."</p>
<p>"O, ordu mensubu," dedi Zelyabov. "Bizimle değil, Mücadele Hizmetleri Bölümü'yle birlikte olması gerekir. Çar öldükten sonra, kontrolü almamız gerektiği zaman daha çok işimize yarayabilir."</p>
<p>"Bunu dert etmek için sayımız çok az," diye ısrar etti Kibalçiç. "Goldenberg'i konuşturduklarından beri tutuklamalar durmak bilmedi. Petro-Pavel Kalesi'nde dışarıdakilerden daha fazla adamımız var."</p>
<p>"Bu hâlâ bir güven meselesi," dedi Sofia.</p>
<p>"Bu onun bu işi yapıp yapmayacağı meselesi," dedi Bogdanoviç, ilk defa söz alarak. Bu iyi bir noktaydı.</p>
<p>"O zaman ona soralım," dedi başkan, kaçamak ifadelerden sıkılarak.</p>
<p>"Durun," dedi Sofia, "konuşurken yüzünü görmek istiyorum."</p>
<p>Başkan biraz düşündü. Sadece onlar görmeyecekti, Lukin de onları görecekti. Önemli miydi? Onun yaşamasının ya da ölmesinin gerçekten bir önemi var mıydı? Tünelin bir zaman gelip tamamlanmasının önemi var mıydı? Hiçbirinin yoktu.</p>
<p>"Pekâlâ, o zaman," dedi. "Torbayı çıkarın."</p>
<p>Öne eğildiğinde yüzü, Lukin'in yüzünün sadece beş-on santim uzağındaydı. Lukin arkasından bağlı elleriyle diz çöktü. Sofia onun boynundaki ipi çözmeye başlarken Zelyabov omuzlarını tuttu. Biraz sonra Lukin'in yüzü ortaya çıktı. Bir gün boyunca karanlıkta kaldıktan sonra ışıkla karşılaşınca alışmak için gözlerini kırpıştırdı. Başım çevirerek taş gibi olmuş boynunu esnetmeye çalıştı. Gözleri ışığa alışınca etrafindakileri algılamaya başladı. Kişilerle sesleri birleştirmeye çalışarak ayrı ayrı hepsinin yüzüne baktı, sonra gözleri tam önünde duran kişinin yüzüne sabidendi. Bakışı başkanınkiyle karşılaşınca, tekrar gözlerini kırpıştırdı. Yüzünde bir şaşkınlık ifadesi vardı.</p>
<p>Şaşkınlık ve başkanın tam beklediği gibi, tanıma ifadesi.</p>
</body>
</html>