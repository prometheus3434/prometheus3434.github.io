<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>6</h1>
<p>Dimitriy işkenceye pek katılmadı. Karşı çıkmazdı ama ondan özellikle keyif de almazdı. Kurban bir insan olsaydı o zaman farklı olurdu ama Yuda bir vampirdi ve o acı çekerken Dimitriy pek fazla zevk almıyordu.</p>
<p>Diğer yandan Zimeyeviç bu kavramın tadını çıkarmakla meşguldü. O yüzden Dimitriy oturup seyretmekten ve öğrenmekten memnundu; bir üstadın tekniklerini ve Yuda'nın verebileceği bilgileri öğrenmekten.</p>
<p>Bu, Yuda'nın yabancı olmadığı bir konuydu. Boynunda hâlâ bir çelik halat vardı -şu anda onu kısıtlayan tek şey buydu- ve diğer ucu bir zamanlar Üçüncü Şube'nin Moskova'daki merkezi olan büronun altındaki yeraltı hücresinin tavanına sabitlenmiş bir halkaya bağlıydı. Burası Yuda'nın -Vasiliy Innokyentiyeviç Yudin adı altında- neredeyse on yıl boyunca kullandığı gizli barınağıydı ve bu zindanda Çar I. Nikolay'ın hayatını koruyabilecek bilgilere sahip olan veya daha kişisel nedenlerle seçmiş olduğu çok sayıda insana işkence etmişti.</p>
<p>Sonraki yıllarda Dimitriy de Üçüncü Şube'de ün kazanmıştı ve o yüzden şimdi, örgüt artık mevcut olmamasına rağmen, Moskova'da bulundukları sırada kendisinin, Zimeyeviç'in ve tutsağın kalabileceği bir üs olarak kullanmak amacıyla Kremlin'in altında bulunan bu odalara el koyması pek zor olmamıştı. Yuda burayı bir vampir için ideal sığınak olarak gördüğü için seçmişti. Onun seçimine güveniyorlardı.</p>
<p>Vampirlere işkence eden birisinin sahip olduğu en etkili silah ışıktı ama burada, aşağıda ışık yoktu. Onu alıp Kremlin'e açılan yukarıdaki kapıya götürebilirlerdi ama hiç kimse görmese bile, Yuda'nın feryatları duyulurdu. Aşağısı çok daha güvenliydi. Zaten bunun önemi de yoktu; Zimeyeviç akranı bir vampire acı vermenin başka yollarını da bilirdi, Dimitriy'in rüyasında bile göremeyeceği yolları.</p>
<p>Bir yerini kesmek, kanatmak, parmağını veya bütün bir uzvunu koparmak; bütün bunlar bir kurbana acı verebilecek şeylerdi fakat bir <i>vurdalak</i> en yoğun acıya bile dayanabilirdi - özellikle de Yuda kadar yaşlı ve onun kadar deneyimli olursa. Böyle birisi tekrar iyileşeceği konusunda kendisini kolaylıkla rahatlatabilirdi, ıstırabı ne kadar uzun sürerse sürsün, kalıcı bir etkisi olmaz, hatta geride bir yara izi bile bırakmazdı. Olabileceklerin en kötüsü ise vampirin ölmesiydi, ki bundan da işkencecinin asla bir çıkarı olmazdı.</p>
<p>Zimeyeviç, kesmek ve koparmak gibi birtakım temel işlemleri denemişti. Şu anda Yuda'nın toplam olarak on üç parmağı ve üç başparmağı kalmış, fazlalıklar yerlere saçılmış ve elleri yeniden gelişerek eski şeklini almıştı. Zimeyeviç, Dimitriy'den de biraz yardım alarak, neredeyse tamamen kurutana kadar Yuda'nın kanını boşaltmıştı. Normal olarak bu, bir vampiri biraz sersemletir ve yaratığı en karanlık sırlarını bile açıklayabileceği uyumlu bir ruh haline sokardı. Ama Yuda daha dayanıklı bir hamurdandı. Her şeye yeniden başlayabilmeleri için onu beslemeleri gerekmişti. Bir kurban bulmaları kolay olmuştu; Dimitriy'in üniformasından etkilenen ve Kremlin'in silah deposunu ziyaret edebileceği söylendiğinde gözleri kamaşmış olan küçük bir çocuktu bu. Çocuk olması daha iyiydi; bu, daha az kan demekti. Yuda'nın fazla güçlenmesini istemiyorlardı.</p>
<p>Ama bütün bunlar zaman almıştı. Birer sandığın içindo yolculuk etmiş olan Dimitriy ve Yuda, Moskova'ya geleli neredeyse bir gün olmuştu. Dimitriy en azından gece saatlerinde sandığın kapağını açıp dışarıya çıkabilme özgürlüğüne sahipti ama kendisini nadiren şımartırdı. Yolculuğun büyük bölümünü neredeyse o da Yuda gibi bir tutsak olarak geçirmişti. Ama artık işler değişmişti.</p>
<p>Yuda beslendikten sonra Zimeyeviç istediği bilgileri alabilmek için başka teknikler kullanmaya başladı. Keskin bir çelik bıçağın yardımıyla Yuda'nın vücudunda küçük kesikler yaptı. Bunlar çabucak iyileşir ve pek fazla acı da vermezlerdi fakat Zimeyeviç o yaraların içine hızla küçük tahta parçaları yerleştirdi; onlardan bir torba dolusu getirmişti yanında.</p>
<p>"Kalbine sokulan tahta bir kazık bir vampiri öldürebilir çünkü et yeterince hızlı iyileşemez," diye açıkladı. "Daha az ölümcül olsa da, herhangi bir yaranın içine yerleştirilen tahta da benzer bir etki gösterir. Zorunlu olmasa da, en iyisi akdikendir."</p>
<p>Çok geçmeden Yuda'nın karnında, sırtında ve uyluklarında, her birinin içinde küçük bir dal parçacığı veya çubuk bulunan kısa deri kesilerinden meydana gelen bir kafes figürü oluştu. Bu çubuklar yerleştirilirken ve Zimeyeviç onlardan birini tutup yaranın içinde çevirerek aşağı doğru bastırırken Yuda çığlıklar atıyordu.</p>
<p>"Ve sonra hep şöyle olur," dedi Zimeyeviç birazdan.</p>
<p>Tıpkı daha önce yaptığı gibi Yuda'nın cildini kesti ve bu defa bir diş sarımsağı soyup ikiye böldükten sonra yaranın içine soktu. Bu işlemi birkaç kez tekrarladı ve beyaz sarımsak dişleri vücuduna her girdiğinde Yuda feryat etti.</p>
<p>"Bizdeki sarımsak korkusuyla ilgili mitlerin kaynağı işte bu," dedi Zimeyeviç. "Kokusu, tadı, ciltte bıraktığı his - bunlar hiçbir şey değil. Ama ete gömüldüğünde, her şey çok farklı olur."</p>
<p>Dimitriy başıyla onayladı. Bir insan olduğu zamanlarda bile vampirlerin sarımsaktan korktuğunu bilirdi ama kendisi hiç denememişti. Şimdi ise belki biraz daha temkinli davranırdı. Zimeyeviç, Yuda'nın vücudunda içine bir tahta parçası ya da sarımsak yerleştirilmemiş küçücük bir alan bile kalmayana kadar devam etti yaptığı işe. Yuda her defasında sarsılıyor ve feryat ediyor ama dayanma gücünü yitirmiyordu. Sonunda Dimitriy, Yuda'yı artık neredeyse Petersburg'daki bir otelin -bir etin her zerresine sarımsak kokusunu nasıl yedireceğini çok iyi bilen- Fransız şefinin hazırladığı bir koyun budu olarak görmeye başladı.</p>
<p>"Gel de bak/'dedi Zimeyeviç, işi bittiğinde.</p>
<p>Dimitriy yaklaşıp Yuda'nın yaralarına dikkatle baktı ve ilk önce en alttaki kaburgasının biraz aşağısında bulunan, ciltle yağ dokusunun arasına kalınca bir meşe çubuğun sokulmuş olduğu kesiyi inceledi. Yaralanan her <i>vurdalak</i>'ın et dokusunun yaptığı gibi, çubuğun etrafındaki et dokusu da gelişmeye ve yeniden şekillenmeye çalışıyordu ama ahşap çubuğa her dokunduğunda geri püskürtülüyordu ve böylece keşi yeri devamlı olarak iyileşmeye çalışıyor ama asla başaramıyordu.</p>
<p>Dimitriy daha sonra Zimeyeviç'in sarımsak yerleştirdiği bir yaraya baktı. Burasının durumu çok daha kötüydü. Et dokusu yeniden gelişmeye bile çalışmamıştı. Yuda'nın bedeninin yan tarafındaki bir deliğin etrafını saran siyah, ölü bir çemberdi artık. Yarığın Dimitriy'in göremediği bir yerinden dışarıya sarımsı bir irin sızıyordu. Bu koku bir insanı bile oradan kaçırmaya yeterdi. Bir vampir içinse, çürüyen vampir etinin kokusu dayanılmaz bir şeydi. Dimitriy geri çekilip derin derin nefes aldı.</p>
<p>"Sadece bir adres." Zimeyeviç şimdi Yuda'yla konuşuyordu. "Burada Moskova'da başka bir evin olmalı. Bize sadece onun yerini söyle."</p>
<p>Bu daha Zimeyeviç'in sorma zahmetine katlandığı ikinci soruydu, ilkini en başta, Yuda'ya elini bile dokundurmadan önce sormuştu. Ama Yuda unutmamıştı. İnce bir yaklaşım söz konusuydu; "Benim ne kadar kanımı sakladın?" veya "Ascalon nerede?" gibi önemli başlıklar konu edilmemiş, sadece pek fazla zararı olmayacak basit bir soru sorulmuştu. Bir kez Yuda'nın direnci kırılıp yanıt vermeye başladığında gerisi gelirdi nasıl olsa.</p>
<p>Ama Yuda cevap vermedi.</p>
<p>Zimeyeviç arkasını döndü ve beraberinde getirmiş olduğu bütün teçhizata göz gezdirdi. Bir tanesi üzerinde karar kıldı ve ona doğru yürüdü; basit, ahşap bir tastı bu. Onu yere koyup önünde diz çöktü ve kolunu sıyırdı. Her biçim ve boyutta, her türlü amaca hizmet edebilen bıçaklardan oluşan madenî yığına uzanıp aralarından bir neşter seçti. Neşteri önkoluna yaklaştırdı ve mükemmel bir yer belirlemeye çalışır gibi önce bir, sonra da diğer bir noktaya dokundurdu. Sonra hiç tereddüt etmeden cildini kesti. Hızla akan kan Zimeyeviç'in derisinin üzerinden kayarak çıplak dirseğinden aşağıdaki tasa damlamaya başladı.</p>
<p>Kesiyi yaparken en ufak bir korku ya da acı belirtisi göstermemiş olmasına rağmen, şimdi Zimeyeviç'in yüzü harcadığı çaba ve konsantrasyon nedeniyle buruşmuştu. Dimitriy bunun nedenini biliyordu. Eğer doğanın kendi seyrini takip etmesine izin verilseydi, Zimeyeviç'in kolundaki o minicik keşi çoktan iyileşmiş ve en fazla birkaç damla kan kaybetmiş olurdu. Zimeyeviç ancak zihin gücüyle o yarayı açık tutabilir ve amacını gerçekleştirmeye yetecek kadar kan elde edebilirdi; bu amaç her neyse.</p>
<p>Çok geçmeden yeteri kadar kan toplandı ve alnında ter damlaları birikmiş olan Zimeyeviç gevşeyerek derin derin nefes aldı. Kan akışı yavaşlayıp durdu ve yara kapanmaya başladı. Saniyeler içinde izi bile kalmadı.</p>
<p>"Başını tut," diye talimat verdi Zimeyeviç, ayağa kalkıp tası Yuda'nın yanına getirirken. Dimitriy söyleneni yaptı ama Zimeyeviç'in niyetinin ne olduğundan emin değildi.</p>
<p>"Ağzını aç," diye bağırdı Zimeyeviç.</p>
<p>Dimitriy itaat ederek parmaklarını Yuda'nın önce dudaklarının, sonra dişlerinin arasına soktu ama olacakları hâlâ kavrayamamıştı. Zimeyeviç, içinde kendi kanının bulunduğu tası Yuda'nın ağzına yaklaştırdı ve öne doğru eğmeye başladı. Yuda, Zimeyeviç'in kendini kanattığını görmemişti; gözlerini kapatmışlardı ve vücudundaki sayısız yaranın verdiği acıyla başa çıkmaya çalışırken başını öne eğmiş durumdaydı. Dudaklarıyla kanı hissettiği anda ağzını genişçe açtı ve iştahla içmeye başladı. Fırsattan yararlanan Dimitriy, Yuda fikrini değiştiremesin diye parmaklarını daha derine soktu.</p>
<p>Bir an sonra kanın tadı Yuda'yı çarptı. Dimitriy bunu hayalinde çok iyi canlandırabiliyordu; bir <i>vurdalak</i>'ın kanının tadı diğerine kötü gelirdi, en azından başlangıçta. O kanı içmek isteyenlerin bile tıpkı bir ilaç gibi zorla yutması gerekirdi. Gerçi bu içgüdü biraz pratik yaparak aşılabilirdi ama Yuda bu noktanın çok uzağındaydı. Tükürmeye çalıştı fakat gücü yoktu ve kan altdudağından çenesine aktı.</p>
<p>"Tadı sidik gibi," diye mırıldandı, konuşurken daha fazla kanı ağzından atmaya çalışarak.</p>
<p>"Hayır." Zimeyeviç'in sesi neredeyse bebeğini ikna etmeye çalışan bir anneninki gibi yumuşaktı. "Hepsini içmeksin. Üstadının kanının tadını çıkarmalısın."</p>
<p>Bu son sözler üzerine Yuda başını kaldırıp Zimeyeviç'in yüzüne baktı. Aniden, içtiği kanın kime ait olduğunu anlamış gibiydi. O anda Zimeyeviç tası tekrar kaldırdı ve kıvamlı, ılık sıvıyı Yuda'nın ağzına dökmek üzere öne eğdi. Dimitriy, Yuda'nın başını sıkıca tutuyordu fakat kan dilinin üzerine ikinci kez damlamaya başladığında başını tastan uzak tutabilmek ve Dimitriy'in ellerinden kurtulabilmek için umutsuzca debelenmeye, başını sağa sola çevirmeye ve tekme atmaya başladı.</p>
<p>Zimeyeviç yüzünde bir zafer ifadesiyle gülümsüyordu ama Dimitriy şaşkına dönmüştü.</p>
<p>Vampir kanının tadı bilmeyenlere kötü gelebilirdi ama bundan kötüsü de yoktu. O zaman, o kanı içme düşüncesi herhangi bir kişide, özellikle de Yuda kadar serinkanlı bir kişide, neden böylesine bir dehşet duygusu uyandırsındı ki? Ayrıca Zimeyeviç kadar yüksek düzeydeki bir <i>vurdalak'm</i> kanını içmek küçük düşmek değil, bir onur olurdu.</p>
<p>Sonunda Yuda başını Dimitriy'in ellerinden kurtarabildi. Başını öne doğru savurup burnuyla tasa çarptı ve aşağı düşen tasın içindeki kanlar zemindeki gri taşların üzerine döküldü. Böyle değerli bir sıvının göz göre göre kaybedildiğini gören Dimitriy içinde bir pişmanlık sızısı hissetti.</p>
<p>"Endişelenme," dedi Zimeyeviç, Dimitriy'den çok Yuda'ya hitap ederek. "Daha bol bol var."</p>
<p>Tası yerden kaldırıp neşteri tekrar aldı ve yaşam sıvısının birazını daha akıtmak üzere hazırlandı.</p>
<p>"Hayır," diye mırıldandı Yuda. "Bunu yapma. Sana söyleyeceğim."</p>
<p>Dimitriy, bedenine saplanan onca dal parçası ve sarımsak dişi başarısız kalmışken, Zimeyeviç'in kanının Yuda'da nasıl direncini kıracak kadar kuvvetli bir dehşet duygusu uyandırdığını anlayamadı.</p>
<p>"Bana ne söyleyeceksin?" diye sordu Zimeyeviç.</p>
<p>"Zamoskvoreçye," diye fısıldadı Yuda. "Klimentovskiy Yolu, 14 numara."</p>
<p>Dizleri büküldü ve öne doğru yığıldı; boynuna doladıkları tel halatın ucunda asılı haldeydi ve bu durumda olmak bile ayakta durmaktan daha rahattı onun için.</p>
<p>Zimeyeviç Dimitriy'e baktı ve bir tek sözcük söyledi. "Git."</p>
<p>Dimitriy yola koyuldu.</p>
<br/>
<p>14 numara, yola ismini veren Aziz Clement Kilisesi'nin karşısındaydı. Bina da kilise gibi kırmızı sıvayla kaplanmıştı. Kremlin'in altındaki mahzenden oraya yürümek uzun sürmüyordu; Nikolay Kapısı'ndan çıkılarak Kızıl Meydan'dan geçiliyor, St. Vasiliy Kilisesi'nin yanından yokuş aşağı Moskva Köprüsü'ne iniliyordu. Hepsi çok tanıdıktı, Dimitriy genç bir süvari subayı olarak trenle ilk kez Moskova'ya geldiğinde aynı yollardan geçmişti. Birçok değişiklik olmuş ama genel olarak çoğu şey aynı kalmıştı. Köprüye vardıktan sonra çok az yolu vardı ve Vodootvodniy Kanalı'nı geçtikten hemen sonra aradığı adrese ulaştı.</p>
<p>Burası boş görünüyordu ama terkedilmiş değildi. Yuda orayı ziyaret etme fırsatını bulduğundan beri üç yıl, belki de biraz daha fazla zaman geçmişti. Ona anahtarları sormamışlardı, bunun pek bir anlamı olmazdı, kesinlikle Yuda'da değillerdi. Belki anahtarları onun için saklayan ve binaya da göz kulak olan birileri vardı. Şu anda gözetliyor da olabilirlerdi. Bütün bunlar bir tuzak olabilirdi ama Yuda'nın korkusu gerçekti. Dimitriy kapıyı denedi ama kilitli olduğunu görünce şaşırmadı. Bir ucundan diğer ucuna kadar yola baktı ama kimseyi görmedi. Vakit gece yarısını bayağı geçmişti. Omzuyla ahşap kapıya yüklendi ve kilit hemen kınlarak kapının çerçevesinden ayrıldı.</p>
<p>Dimitriy dikkatli adımlarla içeri girdi. Gök Tepe'de Yuda'nın kafasını uçurması için koymuş oldukları sallanan bıçağı hatırladı. Tedbirsiz bir davetsiz misafiri haklamak için buna benzer bir düzeneği -hatta çok daha iyisini- uyduruvermek Yuda'dan beklenmeyecek bir şey değildi. Dimitriy çantasından bir yağ kandili çıkardı ve yaktı.</p>
<p>Zemin katı ve birinci katı üstünkörü inceledi. Bütün pencereler panjur ve perdelerle kapatılmıştı ve birkaç parça mobilya dışında bütün odalar boştu. Her yeri kaplayan toz tabakası binanın üç yıldan daha uzun bir süredir kullanılmıyor olabileceğini düşündürüyordu ama Dimitriy, Yuda'nın burada çok fazla zaman geçirmediğini biliyordu; içgüdüleri her vampire yeraltında olmayı emrederdi.</p>
<p>Mahzene inen basamaklar hemen ana merdivenin altından başlıyordu. Dimitriy yukarıdaki kapıyı açtı ve Yuda'nın geride bırakmış olabileceği bir tuzağa karşı tedbiri elden bırakmadan aşağı indi. Asıl mesele hangisiydi acaba? Yuda sadece gizli barınağını izinsiz giren insanlara karşı korumak mı istiyordu? Yoksa kendi türünden varlıkların buraya gelip en karanlık sırlarını öğrenmesinden mi korkuyordu? Gerçi bütün olasılıklara karşı hazır olmayı istemek öne çıkan bir özelliğiydi ama onun en gerçek düşmanlarının bu iki türden hangisine mensup oldukları konusunda kuşku yoktu.</p>
<p>Dimitriy güvenli bir şekilde merdivenin son basamağından da indi. Karşısında başka bir kapı vardı. Kapının koluna uzanıp açtı. Burası bütün binanın zemin planının yaklaşık yarısı büyüklüğünde devasa bir mahzendi. Tam merkezindeki taş kaidenin üzerinde basit bir ahşap tabut vardı. Odanın tam ortasında bulunan bu onurlandırma yeri, Dimitriy'e Gök Tepe'de Yuda'yı bağlamış oldukları o tek başına duran koltuğu anımsattı.</p>
<p>Dimitriy yaklaştı. Tabutun kapağı yerinde duruyordu. Orada yattığı zamanlarda Yuda'nın uyuyan bedenini koruyacak bir şey yoktu görünürde. Ama Yuda bugün orada <i>değildi.</i> Evine geri döndüğü zaman kendi kendini yakalamak için tuzak kurmayacağını düşünmek de mantıklıydı. Dimitriy kılıcını çekti ve öne doğru uzatıp tabutun kapağının altındaki aralıktan içeri sokup çevirerek kapağı bir yana itti. Orada bir tuzak olması durumunda yeterince uzakta duruyor olmayı ümit ediyordu.</p>
<p>Kapak gürültüyle yere düştü ama Dimitriy'in yaptığı hareketin başka bir sonucu olmadı. Dimitriy etrafına bakındı; mahzende değişen bir şey olmamıştı. Taş kaideye yaklaşıp tabuta baktı. Beklediği üzere tabut boştu ve içindeki ipek kaplamanın üzerinde daha önce orada yatmış olan bir bedenin izi vardı. Bu, hiç beklemedikleri bir şeydi. Zimeyeviç onun belgelerle, günlüklerle, hatta biraz şansları varsa Yuda'nın bazı deney örnekleriyle dolu olacağından emindi. Ascalon'un kendisini bulmayı beklememişlerdi ama en azından bir ipucu bulacaklarını ummuşlardı. Dimitriy bütün evi aradı ama Yuda'nın orada bulunmuş olduğunu gösteren tek şey, bu tabuttu.</p>
<p>Dimitriy kılıcını kaldırdı ve sivri ucuyla tabutun astarını uzunluğu boyunca dümdüz kesti. Yumuşak malzemeyi yırtarak çekti ve mahzenin bir köşesine fırlattı. Ama onun da altında bir şey yoktu - sadece tabutun sert yan kısımları ve zemini ile...</p>
<p>Tabutun orta kısmına doğru, bir yan panelle alt panelin tam birleştiği yerde bir şey Dimitriy'in dikkatini çekti: ahşabın içindeki -solucan deliğinden daha büyük olmayan- bir aralıkta kaybolan bir tele bağlı ufak, madenî bir halkaydı bu. Diğer tarafta da aynı düzenek vardı ama orada görünen tel daha uzundu. Gizli bir kapı için hazırlanmış bir mekanizma olabilir miydi? Dimitriy bundan kuşkuluydu. Yuda'nın uyuduğu sırada kendisini korumaları için hazırladığı tuzakları etkinleştiren bir düzenek olması daha olasıydı; tellerden biri tuzakları aktif hale getirmek, diğeriyse Yuda kalkmadan önce onları etkisiz kılmak içindi. Dimitriy şimdilik onları olduğu gibi bırakacaktı.</p>
<p>Yukarı çıkıp biraz düşündü. Eğer burada bulabilecekleri bir şey yoksa, Yuda onlara niye söylemişti?</p>
<p>Çektiği acıyı biraz olsun ertelemek için mi? Zimeyeviç'i alt edip kaçma şansını yaratmak için mi? Bu mümkündü ama ona fazla bir şey kazandırmazdı, Zimeyeviç onun hakkından gelmesini bilirdi. Onlara zaman kaybettirerek eğlenmek için mi? Bu mümkün görünüyordu ama Dimitriy'in hâlâ şüpheleri vardı.</p>
<p>Evin içinde dolaşmış olduğu yerleri; yukarıyı, aşağıyı ve mahzeni zihninden geçirdi. Sonra bir şey fark etti: mekânın genel planında bir boşluk vardı; zemin katta, merdivenlerle mutfak ve caddeye bakan geniş oda arasında kalan bir boşluk. Parmaklarını duvarlarda gezdirerek onun etrafını dolaştı ve gizli bir kapı mandalı aradı. Genişçe bir oda büyüklüğündeki bu boşluk kesinlikle oradaydı, penceresi -dışarıya bakan penceresi- yoktu ve bir vampir için idealdi.</p>
<p>Bu, aynı zamanda oraya evin asıl odalarının birinden girilemediği anlamına da geliyordu. Yuda bodrumdaki tabutundan kalktığında orada sakladığı şeye pencerelerin yanından geçmeden ve gün ışığından rahatsız olmadan ulaşmak isterdi. Dimitriy mahzene inen merdivene doğru yürüdü. Aşağı inmedi ama yukarıdaki kapıyı kapadı ve o açık olduğu zaman arkasında kalan duvar bölümünü inceledi.</p>
<p>Düğmeyi bulması zor olmadı. Dimitriy duvardaki panelin bir tıkırtıyla birlikte açıldığını hissetti. Onu itti ve panel geriye doğru açıldı. Dimitriy içeri girdi.</p>
<p>Burası bir çalışma odasıydı. Duvarlarında raflar bulunan odanın ortasında kapıya bakan bir çalışma masasıyla bir koltuk duruyordu. Masanın yan tarafındaki duvarlardan birine oldukça gereksiz bir şekilde yaldızlı çerçeveli büyük bir ayna asılmıştı. Dimitriy önünde durup ona baktı fakat -tıpkı orada durduğu sırada Yuda'nın da deney imlediği gibi- kendisinin bir yansımasını göremedi. Arkasındaki küçük odanın bütün ayrıntıları görülebiliyordu ama aynanın ne Dimitriy'in ne de diğer bir vampirin görüntüsünü yansıtması olanaksızdı. Yuda onu neden buraya koymuş olabilirdi ki? Onun henüz bir insan olduğu zamanlara ait olabilirdi ama bu pek olası gözükmüyordu. Ona bir zamanlar ne olduğunu anımsatan bir araç -ama geleceğin değil geçmişin bir <i>memento mori</i>'si- olarak hizmet ediyor olması daha olasıydı.</p>
<p>O, Dimitriy için de bir anımsatıcıydı ama bir aynaya kendisini görmeden baktığı her defasında olduğu gibi, kendi ölümünü değil, onu insanlıktan uzaklaştıran yaratık olan vampir annesi Raisa Styepanovna'nın ölümünü hatırlatıyordu. Onun nasıl öldüğünü tam olarak bilmiyordu -o yüzden de intikamının nasıl alınacağına karar veremiyordu- ama ne zaman bir ayna görse, ölüme yaklaştığı saatlerde Raisa'dan geldiğini bildiği bir dehşet ve tiksinme hissiyle doluyordu. Raisa delirmişti fakat Dimitriy'in onunla paylaştığı son anlaşılabilir düşünce onun çok yakında tekrar kendi yüzünü görebileceği beklentisiydi.</p>
<p>Odaya arkasını döndü ve aramaya başladı. Raflar boştu. Hepsini inceledi ve üstlerindeki toz tabakasında bir zamanlar evraklarla dolu olduklarını düşündüren belli belirsiz izler olduğunu gördü ama onları ya Yuda ya da Dimitriy'den önce buraya gelmiş olan birisi alıp götürmüştü. Dikkatini çalışma masasına yöneltti. Üstünde -içi kurumuş bir mürekkep hokkası, bir kâğıt ağırlığı ve bir mum gibi- önemsiz birkaç şey kalmıştı. Her iki yanında dörder ve bir tane de ortada olmak üzere dokuz çekmecesi vardı.</p>
<p>Dimitriy ortadaki çekmeceyi açtı. Kilitli değildi ama Dimitriy birkaç santim geri çektikten sonra takıldı. Dimitriy biraz zorlayınca bir tıkırtıyla açıldı. Tam o anda Dimitriy arkasında bir gıcırtı duydu ve ne kadar büyük bir budalalık yaptığını anladı.</p>
<p>Kendisini yana doğru attı ve yuvarlanarak sertçe yerdeki tozlu halının üzerine düştü. Sonra biraz önce durmakta olduğu yere baktı. Masanın arkasındaki raflarda, tam Dimitriy'in arkasında, bir pano düşerek açılmış ve onun ardında duran, Dimitriy'in ne olduğunu kolayca tahmin ettiği bir mekanizma ortaya çıkmıştı. Bir gıcırdama sesiyle birlikte karanlıkta bir şeyler hareket etmeye başladı. Sonra madenî bir çınlamayla birlikte hareket durdu ve uzun, ince bir silindir yana doğru yuvarlanarak yere düştü. Her yer sessizliğe gömüldü.</p>
<p>Dimitriy ayağa kalktı. Eğilip silindiri aldı. Normalden biraz daha kalın olmasına rağmen, bu aslında ahşap bir oktu ve arka ucuna kuştüyleri tutturulmuştu. Ön ucu ise bir miktar sivriltilmişti. Bu ok, tedbirsiz bir şekilde önünde durarak çekmeceyi açan bir kimsenin tam kalbine nişan alacak şekilde hazırlanmış bir yay mekanizmasının içinden düşmüştü. Böyle karmaşık bir mekanizma özenli bir bakım gerektirirdi fakat bu, yıllardır bakım görmemişti. Madenî parçalarının bir kısmı paslanmıştı ve Dimitriy sıçanların ahşabı kemirdikleri yerlerde bıraktıkları diş izlerini görebiliyordu. Mekanizmanın bir yerinden, bir zamanlar sağlam bir şekilde gerilmiş ve muhtemelen bakımsızlık nedeniyle gevşemiş birkaç sicim parçası sarkıyordu.</p>
<p>Dimitriy güldü, hem şansına hem de aptallığına. Kolaylıkla Yuda'nın küçük tuzağının kurbanı olabilirdi ve kendi çabasıyla değil, alın yazısı sayesinde hayatta kalabilmişti. Bunda gülünecek ne vardı? Ağzını kapattı ve oda yine sessizleşti ama kafasının içinde hâlâ birisinin güldüğünü, ona güldüğünü, duyabiliyordu. Bu gülüş sessizdi, Dimitriy'in bildiği bir tınıya ve renge sahip değildi fakat ardındaki anlam açıktı. Dimitriy aynı alaycı tonu tam kendisinin ölümlü yaşamını sona erdirdiği sırada Raisa'nın ağzından duymuştu. Ama bu Raisa olamazdı; o Dimitriy'in zihninin bir kısmını paylaşmıştı fakat bu artık söz konusu değildi. Peki, o zaman kim olabilirdi?</p>
<p>Dimitriy düşüncelerini bir yana itti ve az kalsın kendisini yakalamayı başaracak olan tuzağı biraz daha inceledi. Yuda buraya son kez geldiğinde her şeyin gerektiği gibi işlemesini garantiye almış olmalıydı. Madenî aksam iyice yağlanmış, sıçanlar zehirlenmiş olmalıydı. Ama Yuda buradan son kez ayrılırken bu kadar uzun süre uzakta kalacağını beklemiyor olmalıydı. Dimitriy onun şu anda Zimeyeviç'le birlikte Kremlin'in altında oturmuş, kendisinin geri dönmesini beklerken ne düşünüyor olabileceğini merak etti. Yerleştirdiği mekanizmanın ne kadar çürümüş olduğunu biliyor muydu acaba? Dimitriy geri döndüğünde onun yüzünde belirecek olan ifadeyi görmekten mutlu olurdu.</p>
<p>Bu arada, yapması gereken işler vardı. Açtığı çekmece tıka basa evrak doluydu. Dimitriy onları karıştırmaya başladı.</p>
<br/>
<p>Yuda zihninden Dimitriy'in kaydettiği ilerlemeleri takip ediyordu. Bunlar sadece tahmine dayamyordu; ikisinin arasında, birinin diğerini <i>vurdalak</i> haline getirdiği zaman meydana gelebilecek olana benzer bir zihinsel bağlantı bulunmuyordu. Yuda sadece mantık yürütme yetisini kullanıyordu. O, Dimitriy'in nasıl davrandığmı biliyordu; Dimitriy'in ne bulacağını biliyordu. Elbette bazı ayrıntılarda yanılmış olabilirdi ama her şey büyük ölçüde Yuda'nın planına göre yürüyecekti.</p>
<p>Dimitriy oradan ayrıldığında, Zimeyeviç, Yuda'nın vücudundaki ince dalları, tahta parçacıklarını ve sarımsak dişlerini çıkarmaya, Yuda'nın bedeni de iyileşmeye başlamıştı. Yine de bu süreç normalden daha yavaş yürüyordu. Bazı yaraların içine sızan ağaç özsuyu, söz konusu ağacın tipine bağlı olarak Yuda'nın dokularının yeniden şekillenmesini engellemişti.</p>
<p>Aynısı sarımsağın suyu için de geçerliydi. Yuda, Zimeyeviç'i takdir ettiğini itiraf etmeliydi. <i>Vurdalak</i> bedeninin işleyişiyle ilgili bütün deneylerinde hiç böyle bir şey denemek aklına gelmemişti. İlerlemiş yaşı ve tecrübesi sayesinde Zimeyeviç, Yuda'dan çok daha fazla şey biliyordu.</p>
<p>Konuşmuyorlardı. Zimeyeviç hücreden çıkmış ve Yuda onun merdivenlere doğru gittiğini duymuş, yalnız kaldığına ve bir kaçış planı yapma şansı bulabildiğine memnun olmuştu. Bu, Dimitriy'in Zamoskvoreçye'ye gitmesiyle başlıyordu. Yuda o mülkü vampir olduktan kısa bir süre sonra almış ve hazırlanmak için bol bol zamanı olmuştu.</p>
<p>Yuda, Dimitriy'in önce mahzene ineceğini tahmin ediyordu. O, tuzaklar konusunda tedbirli davranırdı, bu bağlamda Yuda'yı oldukça iyi tanıyordu. Tabutun iki yanında saklı kablolardan birine dokunur muydu? Bir taraftaki onun boyunu uzatmazdı ama diğeri neredeyse kesin olarak kısaltırdı. Bu fikir Yuda'nın aklına Gök Tepe'deki zindancılardan çok daha önce gelmişti.</p>
<p>Dimitriy evin tam ortasındaki görünmez mekânı fark eder miydi? Oraya girmenin bir yolunu bulabilir miydi? Eğer bunu başaramazsa eli boş geri dönerdi ve Yuda ağzından başka bir ipucu kaçırabilirdi. Bu çok kolay olmazdı, onu biraz daha ikna etmeleri gerekebilirdi ama Yuda tahta parçacıklarının ve sarımsağın verdiği acıyla başa çıkabilirdi. Hatta yavaş etkili, biriken türde bir zehir olan Zimeyeviç'in kanının biraz daha fazlasıyla bile başa çıkabilirdi.</p>
<p>Ama Dimitriy -böylesi bir- aptal değildi. Yuda onun gizli odayı bulacağına bahse girebilirdi. Yay tuzağından kurtulabilir miydi? Bunca zamandan sonra tuzağın mekanizması çalışır mıydı? Ona veya mahzendeki giyotine yakalanmak Dimitriy için utanç verici olurdu. Yuda bir zamanlar Dimitriy'in babasına satranç oyununda bir rakibin kendisini yakalamak için değil, gerçek finale doğru yönlendirmek için kurulmuş olan önemsiz tuzaklardan birine düşmesinin ne kadar büyük bir hayal kırıklığı yarattığını anlattığını anımsadı. Çözüm kesinlikle Moskova'da değil, Petersburg'da gerçekleşecekti. Ama önce oraya gitmeleri gerekiyordu.</p>
<p>Yuda yaklaşan ayak sesleri ve birtakım konuşmalar duydu. Önce Zimeyeviç, ardından Dimitriy içeri girdi. Yuda yüzüne hafif bir hayal kırıklığı ifadesi yerleştirmek için sanki Dimitriy'in geri dönmesini beklemiyormuş gibi davranmaya çalıştı ama onun yerine tahtadan bir kazıkla kalbinin delindiğini ve vücudunun bir toz bulutuna dönüştüğünü düşündü. Yuda çocukluğundan beri sıklıkla böyle küçücük şeyler yardımıyla hile yapmayı başarabilmişti.</p>
<p>Dimitriy'in elinde bir tomar kâğıt vardı. Bu iyiydi. Dimitriy onları ahşap masanın üstüne, Zimeyeviç'in gereçlerinin yanına koyup incelemeye başladı. Sonra onlardan ne çıkardığını açıkladı. Yuda tam olarak neye baktıklarını göremiyordu ama dinleyebilirdi.</p>
<p>"Bunların hepsi onun Üçüncü Şube'de olduğu zamana tarihleniyor. Çoğu sorgulama izinleri."</p>
<p>Haklıydı, hepsi öyleydi.</p>
<p>"Tanıdığın bir isim var mı?" diye sordu Zimeyeviç.</p>
<p>Dimitriy başını salladı ama kâğıtların hak ettiği ölçüde bir kayıtsızlıkla değil. Onların hiçbirinde önemli bir şey yoktu ve çoğu asıl önem taşıyan şeyin fazla belli olmamasını sağlayan değersiz şeylerdi.</p>
<p>"Bunlar onun bankasından yollanan mektuplar fakat çok eskiler."</p>
<p>"Hepsi de Zamoskvoreçye'deki eve gönderilmiş, yani banka bile bize yeni bir şey söyleyemez."</p>
<p>Yazık. Denemeye devam.</p>
<p>"Peki, bu ne?" diye sordu Zimeyeviç. "Bir kira sözleşmesi gibi duruyor. Adres yazılı mı?"</p>
<p>Biraz sessizlik oldu, sonra Dimitriy hafifçe gülerek söze başladı. "Bu sadece babamın Konyuşennaya Caddesindeki eski evi. Oraya bakmıştık."</p>
<p>Dimitriy'in sesinde bir nostalji izi mi vardı? Burası onun büyüdüğü yerdi.</p>
<p>"Ama bunun ne olduğunu hiç anlayamadım."</p>
<p>Aha!</p>
<p>"Bir mimar planına benziyor..."</p>
<p>Gerçekten de öyleydi.</p>
<p>"Ama ne için olduğunu bilemiyorum."</p>
<p>Yuda derin bir iç çekti. Onlara daha fazla yardım etmesinin gerekmeyeceğini ümit etti. İşin o noktaya varmamasını dileyerek, bilgiyi fazla belli olmadan nasıl ağzından kaçırabileceğini düşünmeye başladı. İkisi de baktıkları şeye aşina olmalıydı.</p>
<p>"Büyük görünüyor," dedi Dimitriy ama bu pek yardımcı olabilecek bir bilgi değildi.</p>
<p>Zimeyeviç parmaklarını bıyığının üzerinde gezdirerek düşünüyordu. Başını sallamaya başladı, başlangıçta yavaş, sonra giderek daha hızlı. Dönüp Yuda'ya, sonra da Dimitriy'e baktı ve yüzüne geniş bir gülümseme yayıldı.</p>
<p>"Ah, nerede olduğunu biliyorum," dedi.</p>
<p>"Nerede?" diye sordu Dimitriy.</p>
<p>"Onu tekrar tabuta koy," dedi Zimeyeviç, Yuda'ya doğru başıyla işaret ederek. "Trenle gitmemiz gerekecek."</p>
<p>"Ama nereye gidiyoruz?"</p>
<p>Zimeyeviç, "St. Petersburg'a gidiyoruz," dedi.</p>
</body>
</html>