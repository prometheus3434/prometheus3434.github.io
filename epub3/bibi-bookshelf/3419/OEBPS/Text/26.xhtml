<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>26</h1>
<p>Zimeyeviç kalabalıktaki çalkantıyı karda koşan atların çıkardığı ses daha kulağına gelmeden fark etti. Ayağa kalktı ve İnzhenemaya Caddesi'ni izleyebileceği bir yere gelene kadar kanal boyunca yürüdü. Kortej Mihailovskiy Sarayı'ndan yola çıkmıştı ve önde Kazaklar, arkada da çarın faytonu, yavaş yavaş ilerliyordu. Arkadan gelen kızakları görmek mümkün değildi. Zimeyeviç bunu sarayına dönmekte olan bir imparatorun görkemli gösterisi olarak değil de, onun cansız bedenini mezarına taşıyan bir kafilenin hüzünlü ilerleyişi olarak hayal etmeye çalıştı. Bu hayalin gerçekleşmesi uzun sürmeyebilirdi.</p>
<p>Zimeyeviç Kazakların bindiği doru adarın, koşum takımları siyah kuştüyüyle süslenmiş simsiyah atlara dönüştüğünü hayal etti. Gözünde çarın faytonunun daha uzun olduğunu canlandırdı, böylece cenazesi tabut altlığının üzerinde boylu boyunca uzanabilirdi. Cenazenin geçeceği yolun iki yanını dolduran matem giysili kalabalık ellerini kaldırıp tezahürat yapmak yerine ona bakıp ağlıyor olurdu. Kortejin istikameti çarın sıcak, rahat evi değil, Rusya'ya önderlik eden herkesin önünde sonunda çürüyüp gitmeye mahkûm olduğu yer olurdu: Neva'nın hemen karşı kıyısındaki Petro-Pavel Katedrali. Çarın adaşı I. Aleksandr'ı oraya gömmemişlerdi. O, ölümü aldatmıştı ya da en azından ertelemişti. Eğer Zimeyeviç'i kabul ederse, bu olasılık şimdiki Aleksandr için de mevcuttu.</p>
<p>Zimeyeviç'in zihnindeki her şey bu kortej sanki gerçekten bir cenaze kortejiymiş gibi apaçıktı ama bu sadece ona özgübaşıboş bir hayal değildi. Aleksandr, Zimeyeviç'in zihnini görebiliyordu. Zimeyeviç'in çarın cenaze törenini resmeden bu kehanet niteliğindeki hayalini Aleksandr da izleyebilir, kaderini ve nasıl kurtulabileceğini anlayabilirdi. Başları kuştüyüyle süslenmiş siyah atlar köşeye geliyor ve kanal boyunca devam etmek üzere Zimeyeviç'in önünden geçiyorlardı, sonra imparatorun cenazesini taşıyan araba yavaşlıyor ve köşeyi dönüyordu. Bu sırada Aleksandr'ın boylu boyunca uzanmış bedeni doğrulmaya başlıyor, oturuyor ve Zimeyeviç'in gözlerine bakmak için başını çeviriyordu.</p>
<p>Hayal buhar olup uçuverdi ama içinde oturduğu fayton köşeyi dönerken Aleksandr'ın gözleri Zimeyeviç'in gözlerine takılıp kaldı. Biliyordu. Zimeyeviç'in ona göstermek istediği şeyi görmüştü. Buna nasıl tepki vereceğini ancak zaman gösterecekti ama çarın fazla zamanı yoktu.</p>
<br/>
<p>Geniş alınlı kadın kanalın karşı tarafında parmaklıklara yaslanmış sabırsızca bekliyordu. Bu tarafta duran ve kâğıtla sarılı paket taşıyan iki adam bakıştı. Tıknaz, basık burunlu üçüncü adam Kazaklar geçtikten sonra çarın faytonunun önüne atladı ve kartopu atmak ister gibi kolunu havaya kaldırdı.</p>
<br/>
<p>Tahta ok tuğla duvara çarpıp paramparça oldu ve demir başlığı yere düştüğü anda madenî bir çınlama duyuldu. Yuda tekrar kurmak için <i>arbalyet</i>'in üzerindeki manivelayı geri çekti ve ok takmadan tetiğe bastı. Titreşen ipin çıkardığı ses odayı doldurdu.</p>
<p>"İlginç bir silah," diye yorumladı Yuda. "Gerçekten etkili mi? Yani vampirler üzerinde?"</p>
<p>"Bunu öğrenmeyi umuyordum," dedi Mihail.</p>
<p>"Ben de öyle anlamıştım. Ama nedenini sormam gerekiyor. Zimeyeviç'le birlikte çalışmıyorsun ama tamamen benim mahvolmamı istiyor gibisin."</p>
<p>"Nedenlerim var."</p>
<p>"Ama bana açıklamak istemiyorsun."</p>
<p>Mihail bir şey söylemedi.</p>
<p>"Dusya," dedi Yuda, "senin bir fikrin var mı?"</p>
<p>Genç kadın onun yanına gelmişti ve tabancası hâlâ elindeydi. "Senden hiç bahsetmedi," diye yanıt verdi Dusya, "benden oteli izlememi istemesi dışında. Luka'yı tanıyordu."</p>
<p>"Ah, evet," dedi Yuda. "O zaman Gök Tepe'de onun hakkındaki konuşmamıza kulak misafiri olmuşsundur. Ve o zamandan beri de böyle bir silahı mükemmel hale getirmeye yetecek kadar zamanın olmamıştır." Yayı elinde salladı.</p>
<p>Mihail ses çıkarmadı ve düşünmeye devam etti. Planının hâlâ bir şansı vardı fakat Yuda'yla birlikte çalışıyor olması şöyle dursun Dusya'nın varlığını bile hesaba katmıyordu o plan. Mihail'in bütün uğraşının amacı bir vampiri tuzağa düşürmeye ve öldürmeye yönelikti. Bir insan bundan etkilenmezdi, yoksa Mihail'in kendisi nasıl hayatta kalabilirdi ki? Ama Dusya ona yardım ederse Yuda kolayca kaçabilirdi. Bu düşünce Dusya'nın insan olduğu varsayımına dayanıyordu. Mihail onu gün ışığında görmüştü fakat bunun üzerinden zaman geçmişti ve o çok yakın zamanda dönüşmüş olabilirdi. Kullanmaya başlamış olduğu, hatta şimdi bile boynunda olan şal Yuda'nın diş izlerini gizliyor olabilir miydi?</p>
<p>"Neyse, zaten önemi yok," diye devam etti Yuda. "Öldüğü zaman nasıl olsa konuşur."</p>
<p>"Ne?" Dusya neredeyse kıkırdamıştı.</p>
<p>"Ona neden 'Romanov' dediğimi merak etmedin mi? Bu adam o şanlı soyağacımn gayrimeşru bir dalı ve o yüzden damarlarında dolaşan kan da büyük vampir Zimeyeviç'in içmiş olduğu kan. Bundan sadece birkaç gün önce o da Zimeyeviç'in kanını içti. Bir vampirle kan değiş tokuşu yaptı ve vampire dönüşmesi için sadece ölmesi gerekiyor."</p>
<p>Yuda konuşurken gözleri faltaşı gibi açılan Dusya elini boğazına götürüp eşarbın üstünde gezdirdi. "Yani kişinin sadece kan değiştirmesi yeterli ha," dedi. Henüz vampire dönüşmemiş olduğu açıktı.</p>
<p>"Ve ölmesi," diye ekledi Mihail.</p>
<p>"Ama bu bir ölüm olmaz ki," diye ısrar etti Dusya. "Yeni bir yaşam olur."</p>
<p>"Hiçbir şekilde yaşam olmaz," dedi Mihail. "Sadece bir    <i>vurdalak</i> olmaktan daha da kötü; ben zihnini Zimeyeviç'le paylaşan bir <i>vurdalak</i> olurdum."</p>
<p>"Siz zihinlerinizi mi paylaşıyorsunuz?" dedi Dusya. "Ne mutluluk."</p>
<p>Mihail gibi Yuda da genç kadının romantizmine ilgisiz görünüyordu.</p>
<p>"Bu ikisi için de mutluluk verici olmaz," dedi. "Lukin benim tutsağım, kölem olur. Onun vasıtasıyla dünyanın neresinde olursa olsun Zimeyeviç'e acı verebilirim. Gök Tepe'de beni bağladıkları koltuğu hatırlıyor musun? Senin için aklımda ona benzer bir şey var, biraz geliştirilmiş şekliyle."</p>
<p>"Zimeyeviç'in bizi bulmasından korkmuyor musun?" diye sordu Mihail. "Benim nerede olduğumu biliyordu. Ben kurtarılmış olurdum, sen de ölürdün."</p>
<p>Yuda gülümsedi. "Ben bir şeyler düşünürüm, sen endişelenme. Önemli olan senin ölmen. Dusya gidip bana şunlardan bir tane getir." Mihail'in Yuda'nın gelmesini beklerken hazırladığı ahşap ok kümesini işaret etti. Dusya gidip bir tane getirdi.</p>
<p>"Onu hemen öldürecek misin?" diye sordu. "Hâlâ niye senin peşine düştüğünü bilmiyoruz."</p>
<p>"Dediğim gibi, bu sorun değil." Yuda konuşurken yayın ipini geri çekip oku yerleştirdi. "O öldükten sonra konuşmak için bol bol zamanımız olacak." Yayı kaldırıp Mihail'e nişan aldı.</p>
<p>"Öyleyse," dedi Dusya, "bana izin ver."</p>
<p>Tabancayı yanına koydu ve ellerini Yuda'ya uzattı. Yuda bir an düşündü, sonra gülümsedi ve silahı ona verdi.</p>
<p>"Ne yapacağım?" diye sordu Dusya.</p>
<p>Yuda onun arkasına geçip kollarını öne uzattı ve ellerini genç kadının ellerinin üzerine koydu. "Kalbine nişan al ve tetiği çek."</p>
<p>Dusya başını yana eğdi ve serinkanlı bir şekilde Mihail'i inceledi. Sonra sırıttı ve parmağı tetiği sıkıştırmaya başladı.</p>
<p>Mihail hızla harekete geçti. Yan tarafa doğru sıçradı ve Kibalçiç'in depoladığı asit pillerden birini yakalayıp onlara doğru fırlattı. Ok yayından hızla fırladı ama Mihail artık onun fırlatıldığı yerde değildi. Yolun yarısında pilin kapağı açıldı ve içindeki sıvı havaya dağıldı. Çoğu oradakilerin ellerine, birazı da Dusya'nın yüzüne geldi. Yanan etten bir tıslama sesi geldi ve dumanlar çıktı. Dusya çığlık attı ve yayı elinden bıraktı. Yuda bile tepki verdi ve ellerini geri çekip ceketine sildi.</p>
<p>Mihail kavanozu fırlattığı anda yönünü değiştirmiş ve kendisini odanın ortasına doğru atmıştı. Dusya'nın elinden düşen yayı daha yere değmeden yakaladı. Hemen ardından da onun yanında duran tabancayı tekmeleyerek uzaklaştırdı. Tabanca taşların üzerinde kapıya, oradan da koridora kadar kaydı. Duvara çarptığı anda ateş aldı ve patlama sesi etraftaki bütün odalarda ve tünellerde yankılandı.</p>
<p>Mihail hızla geri çekildi ve diğer ikisinden gözünü ayırmadan yaya bir ok taktı. İkisi de üstlerindeki asidi silmeyi başarmıştı. Yuda'nın ellerinde aside ait hiçbir belirti yoktu, çoktan iyileşmişti ama ceketindeki deliklerden hâlâ dumanlar tütüyordu. Dusya'nın bir vampir olmadığı bir kez daha kanıtlanmıştı. Onun da giysilerinin ellerini silmek için kullandığı yerlerinde izler kalmıştı ama elleri yaralıydı, sağ elinin sadece biraz derisi soyulmuş ve kızarmıştı ama sol elinde kabarcıklar vardı. Yüzündeki hasar görünümüne fazla zarar vermemişti; asit damlası sıçradığı yerde, tıpkı pudranın üzerinden akan gözyaşının bıraktığı ize benzeyen çizgi şeklinde bir kızarıklık bırakmıştı. Mihail ona baktığı sırada Dusya'nın gözünden gerçek bir gözyaşı damlası süzüldü ve yanağından aşağı aktı. Tuzlu su oradaki yarayla temas ettiği anda genç kadın irkildi. Mihail ona karşı duygusal bir yakınlık hissedip hissetmediğini sordu kendi kendine ama yanıtı olumsuz oldu. Dusya'nın Yuda'yla olan ittifakı beklenmedik bir şeydi ama Mihail intikam almayı çok uzun zamandır planlıyordu ve bunun dikkatini dağıtmasına izin vermeyecekti. Çocukluk çağından beri Yuda'nın dostunun kendisinin düşmanı olduğu öğretilerek yetiştirilmişti. Bu dostun Dusya olmasmm önemi yoktu.</p>
<p>Yuda, Dusya'dan daha çabuk kendine geldi ve hızla Mihail'e doğru yürüdü. Mihail kolunu arkaya doğru atıp arandı ve birazdan elinin altında tahta ok kümesini hissetti. Bir tanesini aldı ve hemen yayına takıp nişan aldı. "Geri çekil!" diye bağırdı.</p>
<p>Yuda itaat etti. Biraz sonra o da ağlamakta olan Dusya gibi duvarın önünde duruyordu.</p>
<p>"Sanırım bu tabloyu daha önce de yaşamıştık," dedi. "Bu defa Dusya'nın sana yardım edebilecek durumda olmaması dışında," diye ekledi Mihail. Yayını kaldırdı ve nişan aldı. Planlamış olduğu şey bu değildi ama yapılması gerekebilirdi. "Ölmeden önce sana söylemem gereken bir şey var, Yuda. Ve bu, benim ismim."</p>
<p>Yuda güldü ama sesi korkusunu ele veriyordu. "Peki nedir o?    <i>Rumpelstihchen</i> <a id="dipnot41" href="../Text/dipnotlar.xhtml#sonnot41">[41]</a> mi?"</p>
<p>Mihail gülümsedi. Yuda'nın soğukkanlılık gösterisi hayranlık vericiydi. "Hayır," dedi. "Adım..."</p>
<p>"Adın kimin umurunda ki?" Dusya aniden kendine gelmiş ve asit yanığının yarattığı şoktan kurtulmuştu. Birkaç adım yürüyüp sıkılmış yumruklarıyla küstahça göğsünü kabartarak Yuda'nın önünde durdu. "Onu öldürmek istiyorsan önce beni öldürmen gerekiyor!"</p>
<p>Mihail bunu düşündü ama çok uzun değil. Tetiği çekti.</p>
<p>Bomba çarın faytonunu çeken atın ayaklarının arasına düştü ve hemen patladı. Gümbürtü bütün St. Petersburg da yankılandı ve kanala bakan binaların çatılarını kaplayan karlar küçücük çığlar halinde aşağı döküldü. Patlamayla birlikte paramparça olan atlar, toprak ve karlar havaya savruldu. Patlamanın görece ağır kalıntıları çok geçmeden tekrar yere düştü ama mavimsi bir duman havada asılı kaldı.</p>
<p>İlk şoku atlatan kalabahk çok geçmeden çarın hasarlı faytonunun etrafını sardı; Zimeyeviç de aralanndaydı. Arka dingilinin paramparça olmuş olması dışında faytonda büyük bir hasar yoktu. Bu bir sürpriz değildi çünkü bombaya dayanıklı inşa edilmişti ve III. Napoleon'un hediyesiydi. Yan tarafından parçalar kopmuş ve yakındaki binaların da olduğu gibi - camları kırılmıştı ama Zimeyeviç'in durduğu yerden içini görmek imkânsızdı.</p>
<p>Patlama esnasında faytonun yakınında olan bahtsızlar kurtulamamıştı.</p>
<p>Kazaklardan biri hareketsiz bir şekilde atının yanında karların üzerinde yatıyordu. Hayvan başını kaldırmış, iki bacağından geriye hemen hemen hiçbir şey kalmadığını bilmeksizin ayağa kalkmaya çalışıyor, acı verici kişnemesi bütün rıhtımda yankılanıyordu. Biraz ilerisinde genç bir delikanlı yatıyordu; giysilerine ve yanındaki kâğıt paketinden dışarı saçılmış et parçalarına bakılacak olursa bir kasap çırağıydı ve kanı yerdeki etlerin kanma karışmıştı. Vücudu bir an titredi, sonra hareketsiz kaldı. Etraftaki herkes -askerler, jandarmalar, siviller- sersemlemiş, elleri ve yüzleri yara bere içinde kalmıştı.</p>
<p>Birkaç saniye içinde tekrar düzen sağlamaya başladılar. Aleksandr'ın faytonunun arkasındaki kızakta bulunan albay emirler yağdırıyor ve askerler patlamanın olduğu yeri boşaltmak için kalabalığı uzaklaştırmaya çalışıyorlardı. Zimeyeviç bombayı atan adamın zarar görmediğini görebiliyordu ama onu tutuklamışlardı. İki asker adamı kanalın parmaklığına yaslayıp hareketsiz bırakmıştı.</p>
<p>Albay faytonun yanına gidip içine bakmak için kapısını açtı. Çarın kanlar içindeki kolu dışarı düştü ve buz gibi havada asılı kaldı.</p>
<br/>
<p>O tek atış yayın bir vampire karşı ne kadar etkisiz bir silah olduğunu gösterebilirdi ama bir insana karşı son derece etkiliydi. Mihail iyi nişan almıştı ama yine de ok Dusya'nın kalbine değil, biraz daha aşağıya, karnında bir sinir ağının olduğu yere isabet etmişti. Çok yakından fırlatıldığından ve o bölgede onu engelleyebilecek kaburgalar bulunmadığından oldukça derine saplanmıştı. Yuda okun ucunun kendi karnına çarptığını hissetmişti ama okun hareket gücü onun vücudunda bir hasar oluşturamayacak kadar azalmıştı. Dusya'nın yarası ölümcüldü fakat bu ölüm hızlı ve acısız olmayacaktı. Yuda olanlara şaşırdığını inkâr edemezdi ve bir an Lukin'in gaddarlığına hayran olmaktan kendini alamadı.</p>
<p>Dusya kulağı tırmalayan, doğadışı bir çığlık attı ve dizleri büküldü. Yuda onu koltuk altlarından yakaladı; genç kadın da yüzüne bakmak için ona doğru döndü. Yuda, Dusya'yı destekleyebilmek için bir dizinin üzerine çöktü. Dusya onun gözlerine baktı.</p>
<p>Dusya, "Seni kurtardım, Vasya," dedi. "Seni bir defa kurtarmıştım, bunu tekrar yapacağımdan kuşkun mu vardı?" Yuda bir şey söylemedi. Gözleri ona bakıyor ama yüzünün görüntüsünü algılamıyorlardı. O, geçmişinin yüz yıl öncesine, Susanna'nın yüzüne bakıyordu. Onu son kez gördüğü ya da gördüğünü düşündüğü zamanı hayal etti, hiç emin olamamıştı. O zamanlar Susanna'nın yüzü tıpkı şimdi Dusya'nın yüzünün de olduğu gibi soluktu ve ikisinde de bunun nedeni pek farklı değildi.</p>
<p>Dusya'nın eli Yuda'nın yanağına dokundu ve yarasından akan kanı onun yüzüne sürdü.</p>
<p>"Benim de seninle ilgili hiçbir şüphem olmadı," diye devam etti Dusya. "Ve şimdi sen beni kurtarabilirsin."</p>
<p>Yuda anılarını bir yana bıraktı ve Dusya'nın ne demek istediğini düşündü. İrkildi. Ondan ne yapmasını bekliyordu?</p>
<p>Dusya gülümsedi ve onun yüzünü okşadı. "Vücudunda benim kanım var, Vasya. Gücünü toplamak için içmiştin. Şimdi bana biraz kendi kanından ver ve sonra bırak öleyim ki tekrar hayat bulabileyim."</p>
<p>Yuda neredeyse gülecekti. Dusya <i>vurdalak</i> olarak belki iyi bir yol arkadaşı olurdu ama Yuda bunu bir an için bile düşünmemişti. Şimdi böyle kararlar almanın sırası değildi. Dusya ona yardım etmek için yeterince şey yapmıştı ama onu vampire dönüştürmeye karar verse bile bir ölünün yaşayan ölü haline gelmesi haftalar alırdı. Ama Yuda'nın sorunları acil çözüm bekleyen sorunlardı.</p>
<p>Başını kaldırıp baktı. Lukin, Dusya'ya yaptığı şeyden dolayı afallamış görünüyordu ama gözleri Yuda'nınkilerle buluştuğu anda harekete geçti ve bir ok takmak üzere <i>arbcdyet</i>'inin manivelasını geri çekti.</p>
<p>"Lütfen, Vasya," diye inledi Dusya, ağzının kenarından kanlar akarak. "Bana olan sevginin hatırına."</p>
<p>Yuda doğrulup hızla Mihail'e doğru yürümeye başladı. Dusya'nın gevşek bedenini bir kenara fırlatmaya bile zahmet etmemiş, o ayağa kalkarken genç kadın bir hırıltıyla olduğu yere yığılıvermişti. Yuda yolunu yarıladığı sırada Lukin eline başka bir ok aldı. Tam onu yerine yerleştirirken Yuda bir tekme savurdu ve silah Mihail'in elinden fırlayıp yere düştü. İkisi de ona doğru atıldı ama Yuda daha hızlıydı. Bir eliyle yayı diğeriyle de ipini tutup sertçe çekerek ipi kopardı ve işe yaramaz hale gelen silahı fırlatıp attı.</p>
<p>Dusya'nın ağzından anlaşılamayan bir ses duyuldu. İki adam da dönüp ona baktı. Dusya yüzükoyun yatıyordu ve bir elini yere bastırıp başını ve omzunu kaldırmış, diğerini de Yuda'ya doğru uzatmıştı. İleriye doğru biraz sürünmeyi başarmış ve arkasında bir sümüklüböceğin bıraktığı izi hatırlatan bir kan izi bırakmıştı.</p>
<p>"Richard," diye inledi. Yuda aniden kendisini güçsüz hissetti ve kafası karıştı. Sonra onun sadece, "Vasya," demiş olduğunu fark etti. Zihni ona oyun oynamıştı. Yine Susanna'yı son kez gördüğü ya da gördüğünü sandığı zamanı hatırladı.</p>
<p>Tam babasının öldüğü, Thomas Cain'i öldürmesine karşılık olarak vampir tutsağını serbest bırakmak için Aziz George'un mahzenine indiği geceydi. Honore'le vedalaşırken biraz ileride, karanlığın içinde görmüştü Susanna'yı ama bütün vücudunu değil, sadece Honore gibi özgürlüğüne kavuşmak için bir şans bulacağı ümidiyle gölgelerin içinde bekleyen solgun yüzünü. Richard onu orada bıraktığından beri, Susanna öldüğünden beri on üç ay geçmişti. O zamanlar Richard vicdan azabı çektiğini düşünmüştü. Ama sonradan bunun böyle olmadığını anlamıştı; onun vicdanı yoktu. Geriye baktığında babasını gerçekte kimin öldürmüş olduğundan bile emin olamıyordu.</p>
<p>Kolu artık vücudunun ağırlığını taşıyamayan Dusya bir homurtuyla yere yığıldı. Alnı hızla yere çarptı ve başı bir yana dönük, gözleri açık öylece kaldı. Hırıltı halindeki son nefesini verir ve bedeni zemine çökerken karnına saplanmış olan okun kanlı ucu sırtından biraz daha dışarı çıktı.</p>
<p>Lukin onun yanına gidip nabzını kontrol etti ama artık öldüğü belliydi. Elini uzatıp parmaklarının ucuyla genç kadının gözlerini kapattı. Bu, biraz önce onu öldürmüş olan bir adam için duygusal bir hareketti ama fazla uzun sürmedi. Mihail kırık yayının yanına gidip onu kısaca inceledi, sonra kederli bir ifadeyle odanın bir köşesine fırlattı.</p>
<p>"Beni eski usullerle öldürmen gerekecek gibi görünüyor," dedi.</p>
<p>"Her yöntem işe yarar," dedi Yuda. "Dudaklarımı Romanov kanıyla kirletmek istediğimden emin değilim. Seni basitçe boğabilir veya kafanı koparabilirim. Ya da bunu kullanabilirim. Elini cebine sokup yıllardır en çok tercih ettiği silah olan çift bıçaklı aletini okşadı.</p>
<p>"Bir sorum var," dedi Lukin.</p>
<p>Yuda omzunu silkti.</p>
<p>"Buraya nasıl geldin? Geçitten geldiğini biliyorum ama o nereye açılıyor?"</p>
<p>Yuda gülümsedi. Bunu açıklamak onu mutlu edecekti, en azından bir kısmını açıklamak. Dikkatli olması gerekiyordu. Lukin öldüğü zaman Zimeyeviç onun zihnini bilecekti. Yuda'nın o zihnin içindekilerle ilgili olarak ihtiyatlı olması gerekiyordu.</p>
<p>"Sen ve ben çok elverişli bir konumdayız," dedi. "Zimeyeviç ile senin büyük-büyük-büyük-büyük-büyükbaban I. Petro arasında ne olup bittiğini bildiğini varsayıyorum."</p>
<p>"Elbette."</p>
<p>"Eh, o hikâyenin birkaç ayrıntısı var ki, Petro onları kendisinden sonraki nesillere aktarmamış veya aktardıysa bile çabucak unutulup gitmişler. Ve Zimeyeviç de bundan bahsetmekten hoşlanmaz."</p>
<p>"Ascalon'un akıbeti," dedi Lukin.</p>
<p>Yuda başını salladı, etkilenmişti. "George'un ejderhayı öldürürken kullandığı mızrağın bir parçası. Zimeyeviç onu bir ipe bağlayıp boynunda taşırdı. Onun kendisine güç verdiğine inanırdı. Bunun ne kadarının doğru olduğunu bilmiyorum. Bütün Eflak, tıpkı gerçek çarmıhın kıymıklarını satan papalar gibi, böyle şeyler satan şarlatanlarla doluydu. Ama önemli olan Zimeyeviç'in buna inanıyor olması."</p>
<p>"Ve Petro onu çaldı."</p>
<p>"Aynen. Onu Zimeyeviç'in boynundan çekip aldı; Albay Brodskiy'e onu öldürmesini emretmeden hemen önce. Zimeyeviç kaçmadan hemen önce."</p>
<p>"Peki, onunla ne yaptı?"</p>
<p>Yuda omuz silkti. "Ne yapabilirdi ki? O ortadan kaldırılırsa Zimeyeviç'in de ortadan kalkacağına dair bir söylenti vardı; bir diğerine göre de uygun bir şekilde ortadan kaldırılmazsa Zimeyeviç'e muazzam güçler kazandırabilirdi. Petro'nun bütün bildiği Zimeyeviç'in onu istediğiydi. Yapılacak en iyi şey onu güvenli bir yerde saklamaktı. Ama bunu kendisi yapmak istemiyordu çünkü bu bilgi çok tehlikeli olabilirdi."</p>
<p>"Peki, ne yaptı?" diye sordu Lukin.</p>
<p>"O zamanlar çarın gözüne girmek için Petersburg'a yerleşmeye çalışan çok sayıda grup ve tarikat vardı. Bunlardan herhangi biri onu saklamasına yardım edebilirdi ama sonunda Ermenileri seçti. Niye onlar? Kim bilir? Belki de Aziz George'u en az sayan grup oldukları içindir. Yani onu İngilizlere emanet etmezdin, değil mi?" Güldü; biraz bu fikrin saçmalığına, biraz da Ascalon'un şimdi bulunduğu yeri bildiğine. "Ermeniler bir kilise inşa etmek istiyorlardı. Petro yardım etmeye çalıştı fakat onların tarafında yer alır görünmek istemiyordu. Birkaç kez girişimde bulundular; 1714'te, 1725'te, 1740'ta. Sonunda 1780 yılında kiliselerine kavuştular. O neredeyse üzerimizde, Aziz Yekaterina Kilisesi, Nevskiy Bulvan'nda..."</p>
<p>"Biliyorum. Gördüm."</p>
<p>"Eminim görmüşsündür. Her halükârda, şehrin altına derin mahzen ve tüneller kazmakta ve Ascalon'u güzel, güvenli bir yere gömmekte özgürdüler."</p>
<p>"Buraya yakın mı?" diye sordu Lukin.</p>
<p>"Şu anda içindesin."</p>
<p>Yuda kapının karşısındaki kemerli girintiye doğru yürüdü. Şu anda boştu ama hep öyle değildi. Birisi -Lukin veya yoldaşlarından biri- tam üstüne bir elektrik ampulü asmıştı; acınacak durumdaydı, ışığı öylesine cılızdı ki Yuda ona doğrudan bakabiliyordu.</p>
<p>Taşa oyulmuş harflere işaret etti.</p>
<br/>
<p class="orta"><img alt="Adsız2" src="../Images/Adsız2.jpg"/></p>
<br/>
<p>"İşte burada, görüyorsun: 'Ascalon' ama ben bunun daha çok 'Ascagon' olduğunu düşünüyorum, kulağa Hollandalıların çıkardığı o korkunç ses gibi geliyor, Ermenice en iyi bildiğim dil sayılmaz."</p>
<p>Lukin harflere baktı ve yüzünden saygıyla karışık bir huşu ifadesi geçti. Bir zamanlar orada duran kutsal bir emanete dokunmak ister gibi elini uzattı. "Ve yıllar yılı burada kaldı."</p>
<p>Yuda hissettiği tiksintiyi göstermek için başını çevirdi. "Hadi oradan. Sen de benim gibi biliyorsun ki bu bir saçmalık. Ve 'yıllar yılı' da o kadar uzun bir zaman değildi. 67'de <i>dyachok</i>'a, ya da burada ne diyorlarsa ona, kilisenin altındaki labirente girmeme izin vermesi için rüşvet verdim. Onu bulmam sadece üç ayımı aldı."</p>
<p>"Peki, şimdi nerede?"</p>
<p>"Ah, güvenli bir yerde, kaygılanma." Yuda duvardaki girintinin ve Dusya'nın cesedinin yamndan ayrılıp köşedeki öteberi yığınının bulunduğu yere gitmiş olan Lukin'e bakmak için döndü. Parmağıyla cebindeki bıçağa dokundu.</p>
<p>"Peki, Dimitriy? Ya da Şklovskiy veya Otrepyev mi demeliyim?"</p>
<p>"Onun ve Zimeyeviç'in buraya nasıl gelebildiğini bilmiyorum; muhtemelen benimle aynı izi takip etmişlerdir. Kiliseden geçerek içeri nasıl girileceğini çözemezlerdi, o yüzden Dimitriy, Yürütme Komitesi'ni kazının buralarda yapılması için yönlendirdi. Elbette onlar geldiğinde Ascalon çoktan gitmişti."</p>
<p>"Hayal kırıklığına uğramış olmalılar."</p>
<p>"Beni bulmak için Türkmenistan'a kadar takip etmelerine yetti. Ve senin de oyuna girdiğin yer orasıydı." Cebinden bıçağını çıkardı. "Çıkacağın yer de burası olacak." Lukin'in yüzündeki korkuyu görebiliyordu. "Endişelenme, uyandığın zaman bugünkü gibi bol bol konuşabileceğiz. Benden bıkacağına eminim."</p>
<p>Bir adım ilerledi ve elindeki bıçağıyla nasıl bir hamle yapacağını düşündü.</p>
<p>Aslında o boğaz kesmek için tasarlanmıştı ama bu çok hızlı olurdu. Yuda, Dusya'nın intikamını alması gerektiğini düşünmüyordu ama onun da bir düsturu vardı: göze göz, dişe diş. Yuda'nın bıçağı Lukin'in vücudunda, onun fırlattığı ok Dusya'nın bedeninde nereye saplanmışsa oraya saplanacaktı. Daha sonra keyfine göre devam edebilirdi ama gözlerinde merhamet olmayacaktı.</p>
<p>Lukin duvar kendisini engelleyene kadar geri çekildi. Ellerini kaçmasına yardım edebilecek bir şey bulmak ister gibi ona yapıştırdı.</p>
<p>"Ah ama gitmeden önce," dedi Yuda, önceki konuşmalarını hatırlayarak, "bana bir şey söyleyecektin, gerçek isminle ilgili bir şey."</p>
<p>Lukin bir anda büyümüş gibiydi. Artık duvara yaslanmıyor, sadece yanında duruyordu ama sağ eli hâlâ duvarın üzerindeydi. Yuda onun elinin hemen yanında küçük bir elektrik anahtarı olduğunu fark etti, muhtemelen buradaki loş aydınlatma sisteminin bir parçasıydı veya bombayla ilgili bir şeydi. Lukin'in gözleri hiddetle parladı ve konuşmaya başlamadan önce derin bir nefes aldı.</p>
<p>"Benim adım Mihail Konstantinoviç Danilov; Aleksey İvanoviç Danilov'un kızı Tamara Alekseyevna Danilova'nın oğluyum. Ve sen ölmek üzeresin."</p>
<p>Elektrik anahtarına bir fiske attı.</p>
<br/>
<p>Aleksandr faytondan inip ayağını rıhtımın karh zeminine bastı. Sersemlemiş görünüyordu, elleri ve kolları kanlar içindeydi ama hayattaydı. Kalabalıktan birkaç kişi onu görünce tezahürat yaptı fakat bu buruk bir kutlamaydı; etraftaki katliam izleriyle ancak bu kadarı mümkündü.</p>
<p>"Majesteleri, lütfen arabaya binin," diye seslendi patlamadan kurtulmuş olan fayton sürücüsü oturduğu yerden. Kazaklardan birinin can çekişen atının çaresiz kişneyişi onun sesini öylesine bastırmıştı ki, sürücüyü duymak neredeyse imkânsızdı.</p>
<p>"Çok hasarlı!" diye bağırdı albay arkadan. "Artık güvenli değil."</p>
<p>"Burada kalmak da güvenli değil. Bunun arkası gelebilir."</p>
<p>"Bana bunu hatırlatman gerekmiyor." Albay imparatoruna döndü. "Benim kızağıma binmeliyiz, efendim."</p>
<p>Aleksandr şaşırmış, hatta sarsılmış görünüyordu. Konuşmaya başlamadan önce biraz durdu, sonra yavaş yavaş eski kararlı haline döndü. "Evet evet, elbette. Ama önce bunu yapan adamı görmek istiyorum. Onu yakaladınız, değil mi?"</p>
<p>Albay subaylarından biriyle bir an bakıştı ama ikisi de çarın emirlerinin sorgulanamayacağını biliyordu. "Bu taraftan efendim," dedi.</p>
<p>Oradan olabildiğince çabuk uzaklaşmak ister gibi hızlı adımlarla yürüdü. Muhtemel bir sorunu vaktinde fark edebilmek için devamlı olarak etrafı kolaçan ediyordu. Normalde çar uzun bacaklarıyla ona kolayca ayak uydurabilirdi ama bugün yaşlı bir adam gibi, tıpkı güneş ışığına maruz kalıp güçten düşmüş bir Zimeyeviç gibi, yavaş adımlarla yürüyordu.</p>
<p>Aniden bir silah sesi duyuldu. Bazıları olduğu yere sindi, diğerleri sesin geldiği yöne doğru baktı. Bunu takip eden sessizlik çoğu kişi için armağan oldu. Jandarmalardan biri silahını çekip yaralı atlardan birini başından vurarak onu nihai olarak susturmuş ve hayvanın başından sıçrayan parçalarla üstü başı kan revan içinde kalmıştı. Çar bir an için durdu ve merminin hedefi olmadığını anlayınca suikastçiye doğru yürümeye devam etti.</p>
<p>Çarın iki muhafızı hâlâ bombacıyı parmaklığın önünde sıkıca tutuyordu. Aleksandr onun karşısında durdu. Elini kaldırıp saldırganı azarlayacakmış gibi işaretparmağını ona doğru uzattı ama hareket ettirmedi. Sadece bir tek soru sordu.</p>
<p>"İsmin ne?" Sesi nefret doluydu.</p>
<p>"Glazov," dedi adam, sakin bir edayla. "Makar Yegoroviç."</p>
<p>Bu neredeyse kesinlikle yalandı. Aleksandr söyleyecek başka şey bulamadı. Arkasına döndü.</p>
<p>"Lütfen efendim, artık kızağa gidelim," diye ısrar etti albay.</p>
<p>Aleksandr felaketin yaşandığı yerin ve kalabalığın arasından doğrudan Zimeyeviç'in gözlerine baktı. Ani bir karar vermiş gibi görünüyordu.</p>
<p>"Nerede olduğunu görmek istiyorum," dedi. Rıhtımda yürüyüp bombanın ardında bıraktığı huniye benzer kraterin olduğu yere doğru gitti ama gözleri Zimeyeviç'in üzerindeydi. Bombacıyla yüzleşmiş ve ona gözdağı vermişti, şimdi aynısını çok daha büyük bir düşmanına yapmak istiyordu. Orada iki suikastçi daha olduğunu bilen Zimeyeviç gülümsedi, çan kendisine doğru çekmeye çalışıyordu ama aynı zamanda bu bilgiyi ondan gizlemesi de gerekiyordu.</p>
<p>Çar, karın yerini kahverengi donmuş toprağa bıraktığı, derin çukurun yanına gelince durdu. Kanalın oradan taşmamış olması bir mucizeydi.</p>
<p>"Zavallı adamlar," diye mırıldandı, Kazakların ve kasap çırağının parçalanmış bedenlerine bakarak. Sonra başını kaldırıp Zimeyeviç'e baktı. Gözleri bir an öfkeyle parladı, sonra başını çevirdi.</p>
<p>"Gidelim," dedi albaya.</p>
<p>Askerin yüzündeki rahatlama ifadesi dikkate değerdi. "Bu taraftan, majesteleri," dedi, eliyle kızağına doğru işaret ederek. Geri dönmek üzere yola çıkarlarken herkes başını çevirip onları izledi. Ama kalabalıkta biri vardı ki, onlara bakmıyordu. Çara arkasını dönmüş, parmaklıklardan düşünceli gözlerle kanalın buzlu sularına bakan bu adam göğsüne gazeteye sarılı bir paket bastırmıştı.</p>
<p>Çar neredeyse onun birkaç metre yakınından geçmekteydi. Aleksandr ona en çok yaklaştığı anda genç adam hızla arkasını döndü ve paketi kaldırıp çarın ayaklarının dibine fırlattı.</p>
<br/>
<p>Elektrik akımı geçmeye başlamıştı. İki karbon bloku arasındaki ince sigorta teli ısınıyordu. Bir saniyeden daha kısa zamanda ısısı, imal edilmiş olduğu çinkonun ergime noktasını aşacaktı. Tel sıvılaştı ve eksildi ama akımın geçmesi için karbon elektrotlar arasında oluşturduğu hat sağlam kaldı ve saniyeler içinde enerjisinin doruğuna ulaşan parlak beyaz bir ışık çizgisi meydana getirdi. O sadece beyazdan ibaret değildi, insan gözünün algılayamayacağı bir renk spektrumundan meydana geliyordu. Tıpkı güneş ışığı gibi.</p>
<p>Mihail, görmesine gerek kalmaksızın, bütün bunların olup bittiğini biliyordu. Birçok deney yapmıştı ve fiziği mükemmel bir şekilde anlıyordu. Bugün tek amacı onun etkilerine tanıklık etmekti.</p>
<p>Yuda'ya güneş ışığına maruz kaldığı zaman göreceği zararın aynısını veremezdi, Mihail de bunu biliyordu. İkinci defadır bu büyük, modern icadın bir vampir üzerindeki etkisine tanıklık etme fırsatıyla kutsanıyordu. Ama bu kez çok daha keyifli bir gösteri olacaktı. Bu defa söz konusu olan Yuda'ydı.</p>
<p><i>VurdaLak</i> olduğu yerde kalakaldı. Gözlerini kıstı ve ışıktan korumak için elini kaldırdı. Bir insan bile hemen hemen aynısını yapardı; Mihail gözlerini öylesine kısmıştı ki, birer çizgi gibi görünüyorlardı. Küçük mekân parlak bir ışıkla aydınlanmıştı ve onlar ışık kaynağının sadece birkaç adım ötesindeydiler. Biraz sonra diğer etkiler ortaya çıkmaya başladı. Yuda kısa, şiddetli bir titreme nöbetiyle sarsıldı. Elinden düşen bıçağın çıkardığı çınlama sesi duyuldu.</p>
<p>"Bu... bu da ne?" diye sordu. Korkmuş görünmüyordu ama bunun nedeni anlamamış olmasıydı. Başka kimsenin duyamayacağı son derece tiz bir sesi duymuş da rahatsız olmuş gibi davranıyordu. Bir an için Mihail'in içinde en beklenmedik duygu kımıldandı: merhamet duygusu. Neredeyse gülecekti ama Yuda'nın yüzünde bir anlığına ona hiç yakışmayan bir şey belirmişti, şaşkınlık ifadesi. Mihail -ölmüş annesinin de yardımıyla- bu duyguyu hemen zihninden kovaladı. Böyle de olması gerekiyordu.</p>
<p>"Bu," dedi, "Rusya'nın en büyük mucitlerinden biri olan Pavel Nikolayeviç Yabloçkov'un bir armağanı. Ondan bahsedildiğini duymuş olmalısın."</p>
<p>Yuda doğruladığını bildiriyor olması muhtemel bir baş hareketi yaptı ama bu irade dışı bir kas seğirmesi de olabilirdi.</p>
<p>"Ona Yabloçkov Mumu diyorlar. Bir tür ark lambası. Şehirde bazı yerlerde, mesela Aleksandrinskiy Tiyatrosu'nun veya Liteiniy Köprüsü'nün orada görmüşsündür."</p>
<p>"Gördüm," dedi Yuda, alçak sesle. Soğuk bir odada sıcak bir banyodan çıkıyormuş gibi yüzünden ve ellerinden buhar ve dumanlar tütmeye başlamıştı. Gözleri cam gibiydi ve kolları öylece yana sarkmış duruyorlardı.</p>
<p>Aniden kapıya doğru bir hamle yaptı ama Mihail bunu bekliyordu ve daha hızlı davrandı. Demir kapıyı çekip kapattı ve yanında getirmiş olduğu asma kilidi taktı. Yuda madenî çubukları tutup sarstı ama işe yaramadı. Sağlıklı bir vampirin bile oradan çıkması zordu ve Yuda oldukça güçten düşmüş durumdaydı. Hâlâ uğraşıyor olmasına rağmen, kendisini kurtarmak için yapabileceği hiçbir şey yoktu artık.</p>
<p>Lambaya yaklaşmaya çalıştı. Onu besleyen teller uydurmaydı ve yanına yaklaşabilirse onları kolayca koparabilirdi. Rüzgâra karşı yürüyen bir adam gibi hareket ediyordu ama attığı her adımla birlikte lambanın ışığı daha da parlak hale geliyordu. Kaçınılmaz bir fizik kuralı vardı; mesafeyi yarıya düşürmek, parlaklığı dört katına çıkarırdı - ve de acıyı. Mihail, Yuda'nın yüzünden deri parçalarının dökülmeye başladığını görebiliyordu. Birazdan pes etti ve içinde bulunduğu koşulların mantığına boyun eğerek odanın diğer ucuna, ışığın en zayıf olduğu -ama çok da loş olmayan- bir yere gitti. Dusya'nın cesedinin yanında duvara yaslanıp yere çöktü. Yavaş bir ölüm olacaktı. Böylesi daha iyiydi, Mihail'e zevkle seyretme fırsatını verecekti.</p>
<p>"Birini yakalamıştık -yani bir <i>vurdalak'ı-</i> annem ve ben. Annemi hatırlıyorsun, değil mi? Tamara? Tamara Alekseyevna?"</p>
<p>"Elbette," dedi Yuda, boğulur gibi.</p>
<p>"O seni hatırlıyordu. Sen yaşamının her gününde aklında olan tek şeydin. Senin babasına ve annesine neler yaptığını hatırlıyordu. Dostlarına neler yaptığını da. İsimleri hatırında mı?"</p>
<p>"Kimin umurunda?"</p>
<p>"Benim umurumda! Bizim umurumuzda!" Mihail öfkesinin bütünüyle taşmasına izin verdi ve bunun keyfini çıkardı. "Maks'ı, Vadim'i, Dimitriy Fetyukoviç'i, Margarita'yı veya İrina'yı hatırlıyor musun? Bu arada Dimitriy Alekseyeviç'e yaptıklarını da unutmayalım."</p>
<p>"Ben... ben yapmadım." Yuda artık acınacak bir durumdaydı. Neredeyse kendi masumiyetine inanıyormuş gibi konuşuyordu.</p>
<p>"Hayır, bizzat yapmadın ama sen sebep oldun. Hepsinin ölümüne sen sebep oldun. Ve bunun üzerine annem ve ben plan yaptık, çok uzun zaman plan yaptık. Sonunda bir tanesini yakaladık ve bir ambara kilitledik. Senin kitabından bir yaprak kopardık, her şeyi bilimsel bir şekilde yaptık. Ona neyin zarar verdiğini bulduk ve not ettik. Onu neyin tedavi ettiğini öğrendik ve onu da not ettik."</p>
<p>"Nasıl beslediniz?" diye sordu Yuda.</p>
<p>Mihail bir an durdu. Bu soru önemsiz ve yersiz gibi görünüyordu ama Yuda ölürken bile acı verecek kadar kurnazdı. Mihail bu sorunun cevabını bilmiyordu. Hiç sormamıştı. Bunu Tamara halletmişti; oğluna da nasıl yaptığını hiç anlatmamış, Mihail de bilerek sormamıştı. Şimdi de dikkatini dağıtmasına izin vermeyecekti.</p>
<p>"Ama onu sadece bir kez öldürebilirdik ve bu çok üzücüydü," diye devam etti. "Fakat kullandığımız şeyin işe yarar olduğunun doğrulanması gerekiyordu. Ve yaradı da. O zaman bir Gramme jeneratörü kullanmıştık. Ben bakıp not alayım diye kolu annem çevirmişti. Bugün ise pil kullanıyorum, çok daha güvenilir."</p>
<p>Ama gerekli elektrik akımım oluşturabilmek için aygıtın kolunu deli gibi çevirdiği sırada yüzünde derin bir nefret ifadesiyle olan biteni zevkle izleyen Tamara da son derece güvenilirdi. O -Mihail'e sonradan itiraf ettiğine göre- ambarda zincire vurdukları kişinin Yuda olduğunu hayal etmişti. Mihail bir ara ona yavaşlaması gerektiğini söylemek zorunda bile kalmıştı; işlemin verimli kalmaya devam edeceği en düşük ışık düzeyini öğrenmeleri önemliydi.</p>
<p>"Elbette," diye devam etti Mihail, "güneşe kıyasla hâlâ çok zayıf. Pamuk veya pamuklu kumaştan geçebilecek kadar kuvvetli değil."</p>
<p>Gidip Yuda'nın bıçağını düştüğü yerden aldı, sonra Yuda'nın yanma gitti. Yakasından tutup ayağa kaldırdı ve duvara yasladı, sonra bir adım geri çekildi. Çift bıçaklı aleti hızla Yuda'nın karnının tam ortasına doğru savurdu.</p>
<p>Amacı onun giysisini kesmekti ama bıçakların Yuda'nın etini de kestiğini görünce mutlu oldu. Yuda'nın paramparça olmuş ceketini ve gömleğini açıp göğsünün ve karnının lambanın ışığına maruz kalmasını sağladı. Yuda'nın sonunu hızlandırmak belki de merhamet göstermek demekti ama Mihail onun çaresizliğinden faydalanmanın keyfini çıkardı.</p>
<p>"<i>Prestupleniye i Nakazaniye,"</i> <a id="dipnot42" href="../Text/dipnotlar.xhtml#sonnot42">[42]</a> dedi, merhum büyük Dostoyevski'in en iyi eserine gönderme yaparak. "Suç işledin ve şimdi cezasını çekeceksin."</p>
<p>"Hükmü kim verdi?" Artık Yuda'yı fark etmek güçleşmişti. Cildi kaburgalarına yapışmış ve üzerinde kumaş gibi yırtıklar oluşmuştu. Sızan kan ve irin ışık altında hızla yanmaya başlıyordu. Ortalığı iğrenç bir koku kaplamıştı ama bu Mihail'e ancak zevk veriyordu.</p>
<p>"Biz verdik," diye yanıtladı. Annesiyle birlikte Yuda'yı <i>gıyabında</i> yargıladıklarında Mihail daha sekiz yaşındaydı. Kararla ilgili en ufak bir kuşku bile yoktu. İnfazı beklemek çok uzun sürecekti.</p>
<p>"O zaman bu bir ceza değil," dedi Yuda. Konuşurken sendeledi ama bir adım atıp dengesini sağlayabildi. "Bir intikam."</p>
<p>"Ne farkı var?" diye sordu Mihail. Bu soruyu Zelyabov ve diğerleriyle de tartışmıştı ama ne kadar uğraşırsa uğraşsın bir fark bulamamıştı ve varsa da umursamayacaktı.</p>
<p>Yuda'nın yüzünde gülümsemeye benzer bir ifade belirdi ve üstdudağı tam ortasından burnuna kadar yırtıldı. Dudaklarının arasından hâlâ bembeyaz olan, keskin, kuvvetli dişleri göründü.</p>
<p>"Benim de intikamım alınabilir," dedi.</p>
<p>Bunu der demez öyle bir hızla ileri atıldı ki, Mihail onun artık bu kadar hızlı davranabileceğini tahmin edemezdi. Darbeyle birlikte Mihail yere yıkıldı fakat Yuda onun üstünde kaldı ve parmaklarını saçlarının arasından geçirerek başının arka tarafını kavradı. Ölüm ânında yeniden korkunç bir güç bulmuştu. Mihail bir an için onun ark lambasının ışığıyla parlayan bembeyaz dişlerini gördü, sonra Yuda'nın yüzü boynuna doğru yaklaştı.</p>
<p>Mihail dişlerin sivri uçlarının vücuduna dokunduğunu hissetti, bunu cildi yırtılır ve Yuda'nın dişleri etine gömülürken duyduğu keskin acı izledi. Kulakları kanı emilirken çıkan şapırtı sesiyle doldu.</p>
<br/>
<p>Mavimsi duman bir kez daha aralanmaya başlıyordu. Aynı büyüklükte olmasına rağmen bu ikinci bomba ölçülemeyecek derecede daha büyük bir yıkıma yol açmıştı. Bembeyaz karlar her yere saçılmış kalıntılarla kaplanmıştı; kâğıtlar, tahta parçaları, parçalanmış giysi ve ayakkabılar. Yerde ondan fazla yaralı veya ölü vardı. Bombacının kendisi ve görevi çarı korumak olan albay da yerde hareketsiz yatıyordu.</p>
<p>Görevinde başarısız olmuştu.</p>
<p>Kaldırım taşlarının üzerinde, kendi bedeninden taşmış bir kan gölünün ortasında Aleksandr yatıyordu. Şapkası başından fırlamıştı. Giysileri lime lime olmuştu. İki bacağının da dizden aşağısı parçalanmış ve geriye yırtılan pantolonunun kumaşı dışında bir şey kalmamıştı. Bütün bu facianın ortasında, çarın bedeninin bir yerinden hâlâ kan akmaya devam ediyordu. Ölmemişti ama hayatta kalamayacaktı.</p>
<p>Bir sözcük sessizliği delip geçti: "Evet!"</p>
<p>Zimeyeviç bakmak için döndü. Bu Glazov'du, ilk bombacı - başarısız suikastçı. Onu parmaklığın kenarında tutan askerlerden biri yüzüne şiddetli bir darbe indirdi. Glazov bir daha konuşmadı.</p>
<p>Zimeyeviç ölüm halindeki çara yaklaştı. Bilinci açıktı. Etrafında ne olup bittiğini görmek için başını yana çevirdi. Sonra gözleri son kez Zimeyeviç'e kilitlendi. Çarın kendisini duyacağından emin olan Zimeyeviç dikkatini toplayıp son teklifini yaptı.</p>
<p>"Kanım. Kanımı al ve sonsuza kadar yaşa."</p>
<p>Kolunu kaldırıp gömleğini sıyırdı, sonra bir bıçak çıkarıp kolunu keser gibi bir hareket yaptı. Kanmı güneşten saklaması gerekecekti ama bunu halledebilirdi. Aleksandr donmuş gibi bakıyordu. Bütün gözler onun üstündeydi, onunkiler ise Zimeyeviç'in. Sonra öksürdü. Çok hafif bir hareketle başını salladı ve sonra yana çevirip Zimeyeviç'le göz temasını kesti. Teklif reddedilmişti. Aleksandr ölümü seçmişti. O, adaşının aksine kanının üzerindeki laneti kırmanın şık bir yolunu bulamamıştı.</p>
<p>Zimeyeviç kalabalığa doğru geri çekildi. Albay artık ayağa kalkmıştı, yaralı değildi. Aleksandr'ın kızağa taşınması için emir verdi. Her sarsıntıyla birlikte çarın parçalanmış bacaklarından daha fazla kan fışkırıyordu ama kimsenin tıp konusunda bilgisi olmadığı belliydi. Tek amaçları onu oradan uzaklaştırmaktı.</p>
<p>Sonunda çarı kızağa taşımayı başardılar. Etraftakiler ve askerler çarı minderlerin üzerine yerleştirdiler. Zimeyeviç gülmemek için kendini zor tuttu; yardım edenlerden biri üçüncü bombacıydı ve gazete kâğıdına sarılı paket hâlâ koltuğunun altındaydı. İmparatoruna olan görevini yaptıktan sonra arkasını döndü ve çann adamlarınca hiç rahatsız edilmeden sakin bir şekilde kanal boyunda yürüyerek uzaklaştı.</p>
<p>Kızak aksi yöne doğru hareket etti ve atların ulaşabileceği en yüksek hızla Kış Sarayı'na doğru yola çıktı. Aleksandr'ın beraberindekiler de kızağın yanında koşarak eşlik ettiler. Atları zarar görmemiş olan Kazaklar da önden gidiyorlardı.</p>
<p>Kızak karın üzerinde bir kan izi bırakarak uzaklaştı.</p>
<br/>
<p>Acının nedeni Yuda'nın dişleri değil, zihniydi. Mihail bunu bekliyordu. Yuda onun kanını emerken zihinleri kısa bir süre için bir olmuştu; Yuda'nın zihnini meşgul eden bir tek şey vardı; yakıcı, işkence gibi bir acı. Onu kontrol edebiliyor olması bir mucizeydi, Mihail bunu yapamazdı. Yuda'nın ısırmasıyla birlikte küçük, ışıklı kiler Mihail'in çığlıklarıyla dolmuştu ama bunun kendi acısı olmadığını ve zarar veremeyeceğini biliyordu.</p>
<p>Mihail'e zarar verebilecek olan şey Yuda'nın ısırığıydı; sadece çektiği işkenceyi daha da uzatacak olmasına rağmen, emdiği kan Yuda'ya Yabloçkov Mumu'nun etkisine karşı biraz daha uzun süre mücadele edebilmesini sağlayabilecek gıdayı temin edecekti. Yuda intikamdan söz etmişti ama bu, kazançlı bir sonuca ulaştırmayıp daha fazla acı çekmesine neden olacak bir kendi kendini baltalama eylemi gibi görünüyordu. Ve Mihail acıyla dolu karmakarışık zihninde bir intikam duygusunu değil, sadece Yuda'dan beklediği ölçüde soğukkanlı ve katı bir mantığı algılayabildi; bu mantık Mihail'in çözemediği bir şekilde işliyor ve bütün yollar Yuda'nın ölümüne çıkıyordu. Daha fazlası da vardı: Yuda'nın zihninde çaresizce Mihail'in duymasını istediği sözcükler şekilleniyordu.</p>
<p>Fazla uzun sürmedi. Yuda saldırıya geçtiği andan itibaren Mihail onu geriye itmişti. Vampirin ani gücü ölüm öncesindeki son bir refleksten başka bir şey değildi; Mihail saniyeler içinde ondan kurtuldu ve vampirin güçsüz vücudunu daha fazla zarar görmesi için lambanın yakınında bir yere fırlattı. Sonra ayağa kalktı.</p>
<p>Yuda kımıldamadan yatıyordu ama henüz ölmemişti. Mihail'e bakıyordu ve onun kanıyla ıslanmış dudaklarında bir gülümseme belirmişti. Sonra sarsıldı ve ark lambasının ışığına doğrudan bakmak için başını çevirdi. Göz küreleri bir anda mavi bir aleve dönüştü ve saniyeler içinde geriye vampirin artık mevcut olmayan ruhuna açılan bomboş birer delik bırakarak hiçliğe karıştı. Çok geçmeden yüzünün cildi, yağları ve kemikleri de un ufak olup yere dökülmeye başladı.</p>
<p>Mihail sırt çantasının yanına koşup tahta hançerini ve onu Yuda'nın kalbine çakmak için kullanacağı çekici alıp getirdi ama o gidip gelene kadar vampirin vücudunda delinecek bir kalp kalmamıştı. Yuda'nın başı ve gövdesi toza dönüşmüştü. Ceketinin kollarının ve pantolonunun içinde hâlâ bir miktar kütle kalmıştı geriye. Mihail, Yuda'nın bıçağını aldı ve kumaşı kesip açarak altında kalan et kütlesini ışığa çıkardı. Paranoyaydı ama akıllıca bir paranoyaydı. Mihail, Yabloçkov Mumu'nun yanına gitti ve ısıdan korunmak için bir parça kumaş kullanarak onu duvara sabitlediği yerden aldı. Teller lambayı Yuda'nın kalıntılarının yanına götürmesine izin verecek kadar uzundu. Mihail lambayı havaya kaldırdı ve yakından incelemek istermiş gibi insan biçimindeki toz birikintisinin üzerinde gezdirdi ama asıl amacı her şeyin tamamen yok olduğundan emin olmaktı. Çok geçmeden geriye kalan son kırıntılar da ışığın altında yok olup gitti. Mihail lambayı bir dakika daha tuttu ve sonra işinin bittiğine karar verdi.</p>
<p>Lambayı tekrar duvara götürdü ve derin bir nefes aldı. Ondan önce büyükbabası Aleksey denemişti. Yuda'yı Berezina'nın buz gibi sularında boğmaya çalışmıştı ama Yuda bir şekilde hayatta kalmıştı. Onu buz tutmuş Neva'nın üzerinde vurmuş ve bu defa öldürmüştü ama Yuda kefeni yırtıp yaşayan ölü olmuştu. Tamara ise hiç bu kadar yaklaşmamıştı. O, Dimitriy'in yardımıyla Yuda'yı hapsetmişti ama hepsi bu kadardı.</p>
<p>Şimdi o, Mihail Konstantinoviç Danilov, hepsinin ve diğer birçok insanın intikamım almıştı. Hiçbirinin yapamadığı şeyi yapmıştı ve bundan gurur duyuyordu. XVIII. yüzyılın sonlarına doğru doğmuş, <i>vurdalak</i>'ların alın yazısını paylaşmış, sonra onlardan biri olmayı seçmiş, kendi türü üzerinde deneyler yapmış ve neredeyse yetmiş yıl boyunca Rusya'nın başına bela olmuş olan Richard Llywelyn Cain ölmüştü.</p>
<p>Yuda artık yoktu.</p>
</body>
</html>