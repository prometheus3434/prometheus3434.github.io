<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>20</h1>
<p>134 numara, Fontanka'nın şehirde çizdiği yedi verstlik yayın hemen hemen ortasında, güney rıhtımı üzerindeydi. Nehir, çok daha büyük kardeşi olan Büyük Nevka'nın ayrılıp kuzeye döndüğü yerin biraz aşağısında Neva'dan ayrılarak güneye doğru devam ediyordu. Tam Büyük Neva'nın Finlandiya Körfezi'ne açıldığı noktada tekrar ana ırmakla birleşiyordu.</p>
<p>Mihail başını kaldırıp alelade binaya baktı. Annesi onu kendisine tarif etmiş olabilirdi ama unutmuştu. Şehirde onun gibi çok bina vardı. Bu, diğerlerine göre biraz daha özelliği olan yapılardan biriydi ve hepsinde olduğu gibi onun da kapıya yakın küçük odasında oturan bir <i>drovnik'i </i>vardı.</p>
<p>"Danilova adında bir kadını arıyorum," dedi Mihail. "Svetlana Nikitiçna. Sanırım burada yaşıyordu."</p>
<p>Adam homurdandı. "Hâlâ öyle, buna yaşamak denirse tabü."</p>
<p>"Ne demek istiyorsunuz?"</p>
<p>"Onun biraz... anlarsınız... kafadan zoru var." Mihail anlamazsa diye kendi kafasına işaret ediyordu.</p>
<p>"Ziyaretçi kabul ediyor mu?"</p>
<p>"Kimse ziyaret etmez. Ben yemeğini götürürüm ama iyi bahşiş vermez." Son kelimesini söylerken elini uzattı.</p>
<p>Mihail ona beş kopek verdi. "Dört numara, değil mi?"</p>
<p>Para hemen kayboldu. "Doğru. Birinci kat."</p>
<p>Mihail yukarı çıktı. Kapı merdivendeki diğer kapılara benziyordu ama Mihail yaklaşırken kötü bir koku hissetti. Çok mide bulandırıcı sayılmazdı ama böyle bir binada bekleyebileceği cinsten değildi.</p>
<p>Kapıyı çaldı.</p>
<p>Yanıt veren olmayınca bir daha çaldı. Bu defa içeriden müphem bir bağırma sesi -bir kadın sesiydi- geldi fakat hâlâ kimse kapıya çıkmamıştı. Mihail kapı kolunu denedi; kilitli değildi.</p>
<p>Koku içeride daha kuvvetliydi: yıkanmamış giysiler, yıkanmamış bir vücut, atılmış bozuk yemekler, hatta belki çürümüş et - ölmüş ama oradan kaldırılmamış bir sıçan. Mihail etrafına baktı. Burası uzun zamandır hiç temizlenmemişti. Her yer toz içindeydi, örümcek ağları sarkıyordu. Mihail toz tabakasının altında şık döşenmiş odaların kalıntılarını görebiliyordu ama o şıklığın üzerinden çok zaman geçmişti.</p>
<p>Mihail küçük bir koridordaydı. Merdivenle bir kat daha çıkılabiliyordu ve orada üç oda vardı.</p>
<p>"Madam Danilova?" diye seslendi Mihail.</p>
<p>"Ici" <a id="dipnot31" href="../Text/dipnotlar.xhtml#sonnot31">[31]</a> Kadın Fransızca konuşmuştu. Bunun nedeni Mihail'in ona bu şekilde hitap etmiş olması mı, yoksa onun düzeyindeki hanımların sadece bu dili konuştukları zamanlara yapılan bir gönderme miydi? Mihail Senato Meydanı'nda karşılaştığı ve sonradan kim olduğunu anladığı adamı hatırladı. Burada bir vampirle karşılaşmayı beklemiyordu ama <i>arbalyet</i>'i hâlâ çantasındaydı.</p>
<p>Ses tam önündeki odadan gelmişti. Mihail oraya girdi. Oda hemen hemen salonla aynı durumdaydı. Mihail halının üzerinde yürürken bile toz kalkıyor ve burnuna kaçan tozlar onda hapşırma isteği uyandırıyordu. En azından burası aydınlıktı. Bir duvarda caddeye ve ırmağa bakan yüksek, panjursuz pencereler vardı ama bu oda doğrudan güneş almıyordu. Kuzeye, biraz da batıya bakıyordu. Belki yaz öğleden sonralarında biraz güneş alırdı.</p>
<p>Dairenin sahibi odanın diğer ucunda pencereye yakın bir yerde oturuyordu. İnceydi; boyunu tahmin etmek zor olmasına rağmen vücut yapısı bir çocuğunkine benziyordu. Saçları uzun, düz ve zayıftı. Mihail, Tamara'nın onun sarışın olduğunu söylediğini anımsadı, belki de o rengi korumuştu. Saçının ağarmış olması daha yüksek olasılıktı ve yağlanmış olduğundan eski renginde görünüyordu. Saç tellerini ayrı ayrı görebilmek zordu. Daha çok biraz parlak, tek bir blok halinde görünüyordu saçı. Mihail'e bozuk tereyağını hatırlatıyordu. Kadının cildi inceydi fakat aşırı kırışmış değildi. Toplardamarların mavisi dışında renksiz görünüyordu. "Yaklaşın," dedi, Fransızca konuşmaya devam ederek.</p>
<p>Mihail yürüyüp onun birkaç adım önünde durdu. Kadın genç adamı tepeden tırnağa süzdü. Mihail etkileyici görüneceğini ümit ederek üniformasını giymişti.</p>
<p>"Haydi," dedi kadın. "Anlatın."</p>
<p>"Neyi anlatayım?"</p>
<p>"Haberleriniz var; Sivastopol'dan. Yoksa neden gelesiniz ki? İyi haber olamaz. O öldü, değil mi?"</p>
<p>"Öldü mü?"</p>
<p>"Kocam!"</p>
<p><i>Dvornik,</i> Mihail'i uyarmıştı. Svetlana'nın akli dengesi bozuktu. Geçmişte yaşıyordu. Mihail bir anlığına kendisi için farklı bir yaşam tablosu düşündü. Bu kadın sadece çocukluğunda ziyaret etmek zorunda olduğu fakat yanında hiç uzun kalmadığı yaşlı, sıra dışı teyzesiydi ve şimdi sadece ona duyduğu sempatiden dolayı ziyaretine gelmişti. Bu tip ziyaretler her ailede olağandı ama Mihail için bu kapı kapalıydı. Bir an buna hayıflandı.</p>
<p>"Doğru," diye yanıt verdi. "Cesurca öldü."</p>
<p>"Biliyordum. O kadın beni görmeye geldiğinde anlamıştım."</p>
<p>"Kim geldiğinde?"</p>
<p>"O, sorular soran kadın." Svetlana koltuğunda öne eğildi ve vücudu koltuktan biraz ayrıldığında Mihail onun göründüğünden daha da zayıf olduğunu fark etti. "Ona benziyorsunuz, akrabası mısınız?"</p>
<p>"Adım Mihail Konstantinoviç Lukin," dedi Mihail ona. "Bir teğmenim."</p>
<p>"Dimitriy'in birliğinde mi?"</p>
<p>"Hayır."</p>
<p>"O zaman sizi neden yolladılar?"</p>
<p>Mihail buna cevap veremedi.</p>
<p>"Bugünün tarihi ne?"</p>
<p>"19 Şubat."</p>
<p>"Hangi yıl? Hangi yıl?"</p>
<p>"1881Ona yalan söyleyemezdi.</p>
<p>Svetlana yüzünde bir şaşkınlık ifadesiyle geri yaslandı. "O halde öleli uzun zaman olmuş," dedi sadece.</p>
<p>Mihail onun gerçekliğe dönmesini ümit ederek başını salladı. "Yirmi beş yıl."</p>
<p>Svetlana gözlerinde yalvarır gibi bir ifadeyle başını kaldırıp ona baktı.</p>
<p>"Üstesinden geldim," dedi, "bir süre için. Hatta bana kur yapanlar bile oldu. Başımın çaresine bakabilirdim. Ama beni rahat bırakmadı."</p>
<p>"Kim?"</p>
<p>"Mitka. Caddeden geçiyordu." Pencereden dışarıyı işaret etti. "Başını kaldırıp bakmıyordu bile ama oydu. Onlara anlattım ve anladıklarını söylediler. Bana inanmadılar, ben de dinlemelerini sağladım. Sonra geri gelmediler." "Ne zamandı bu?"</p>
<p>Küçümseyici bir ifadeyle elini salladı. "Ah, yıllar oldu..." Bir an durdu. "Sonra evin önünden geçmez oldu, ben yalnız kaldım. O oradayken böylesini tercih ettim." Başını yukarı kaldırdı. Gözlerinin renkli tabakası gözkapaklarının altında kaybolunca Mihail sadece onun kendisine doğru bakan bomboş beyaz göz kürelerini gördü. Sonra Svetlana başını indirdi ve ona daha normal gözlerle baktı. "Deli olduğumu düşünüyorsunuz, değil mi?"</p>
<p>"Galiba..." Mihail'in verilecek cevabı yoktu. Eğer Svetlana deliyse, onu delirtmişlerdi. Kocası bir yaşayan ölüydü; Svetlana'nın onu görmüş olması oldukça akla yakındı fakat bundan ne anlamıştı acaba?</p>
<p>"Öyle olmayı isterdim," diye inledi Svetlana. "Deli olduğum zamanlarda onu gördüğümde buna inanıyordum. Şimdi aklım başımda, görsem bile onun gerçek olmadığını biliyorum."</p>
<p>Bu anlaşılamaz bir çelişkiydi ama Svetlana mantıklı olmasında ısrar eden bir yasayla bağlı değildi.</p>
<p>"Onu hâlâ görüyor musunuz?" diye sordu Mihail hevesle.</p>
<p>"Beni kışkırtmayın. Onun gerçek olmadığını biliyorum."</p>
<p>Ellerini koltuğunun kollarına sertçe bastırdı ve dengesiz hareketlerle ayağa kalktı. Svetlana'nın elbisesinin kumaşı koltuğunkinden ayrılırken Mihail sanki Svetlana çok uzun zamandır hiç yerinden kalkmamış gibi belli belirsiz bir soyulma sesi fark etti. Svetlana olabilecek en küçük adımlarla odanın köşesindeki yüksek masaya -belki de bir konsoldu- yürüdü; şeklini tam olarak ayırt edebilmek imkânsızdı. Masaya şimdi üstü toz, paçavralar ve değersiz eşyalarla kaplanmış bir çarşaf atılmıştı. Svetlana'nın yolculuğu yarım dakika kadar sürdü, bu süre zarfında ikisi de tek kelime bile etmedi. Kadın maksatlı bir şekilde hareket ediyordu ve Mihail onun dikkatini dağıtmak istemedi.</p>
<p>Svetlana masanın yanına gelince çarşafı kaldırdı ve parmaklarını altına doğru uzattı. Bir ses duyuldu ve Mihail yanılmış olduğunu fark etti. Bu ne bir masa ne de konsoldu, bir piyanoydu - mobilyaların etrafına ve üzerine yığılmış çöplerin arasında fark edilmiyordu. Svetlana'nın çaldığı hüzün dolu parça aletin akortsuz telleriyle ölümü daha da çok hatırlatıyordu. Bu Chopin'in "Cenaze Marşı"ydı ama Svetlana sadece melodisini çalıyordu. Yine de o kısa, tekrarlayan parçaya Mihail'in daha önce duyduklarından çok daha melankolik bir hava vermeyi başarmıştı.</p>
<p>"Chopin'i hepsinden çok severdi," dedi Svetlana. "Benden bile fazla, sanırım. Hâlâ çalıp çalmadığını merak ediyorum."</p>
<p>"Onu nerede görüyorsunuz?"</p>
<p>Svetlana elini piyanodan kaldırdı ve melodi kesildi. Dönüp önceki gibi yavaş, kararlı hareketlerle bu defa pencereye doğru ilerledi. Mihail eşlik etmek için onun yanına gitti. Svetlana'nın yanına geldiğinde kötü koku daha da arttı.</p>
<p>"Rıhtım boyunca yürür, tam şurada," dedi Svetlana, aşağıdaki caddeyi işaret ederek. "Eski günlerin hatırına başını kaldırıp bakacağını düşünürsünüz ama bunu hiç yapmaz."</p>
<p>"Nereye gider?"</p>
<p>"Mısır Köprüsü'nden karşıya geçer, sonra gözden kaybolur."</p>
<p>"Akşam saatlerinde mi?"</p>
<p>"Elbette," dedi Svetlana, Mihail'i kuşkulandıran gelişigüzel bir kesinlikle. Yürüyüşün akşam saatlerinde olması Mihail için çok anlamlıydı ama bunun Svetlana için de geçerli olması için bir neden yoktu. Tahmin etmiş olabilir miydi?</p>
<p>"Peki, geri döner mi?"</p>
<p>"Onun güvenli bir şekilde geri döndüğünü görene kadar beklerim. Genellikle öyle olur ama her zaman değil."</p>
<p>"Onu en son ne zaman gördünüz?"</p>
<p>"Bir ara görünmedi, sonra tekrar buradan geçmeye başladı."</p>
<p>"Yakın zamanda mı?"</p>
<p>Svetlana başını sallamaya başladı ama sonra baş hareketleri durdu. Mihail'e döndü, şaşkın, hoşnutsuz bir ifadeyle ona baktı. "Pardon?"</p>
<p>"Onu en son ne zaman gördünüz?"</p>
<p>"Kimi?"</p>
<p>"Dimitriy Alekseyeviç'i, kocanızı."</p>
<p>"Benim kocam öldü," dedi ve başım diğer yana çevirdi. Ayaklarını sürükleyerek yavaş yavaş koltuğuna doğru yürümeye devam etti. Koltuğun yanına gelince dönüp oturdu ve halinden memnun, hafifçe iç geçirdi. Sonra başını kaldırdı ve Mihail'i ilk kez görüyormuş gibi baktı.</p>
<p>"Haber mi getirmiştiniz?"diye sordu. "Sivastopol'dan?"</p>
<p>Mihail başka hiçbir şey söylemeden oradan ayrıldı.</p>
<br/>
<p>Kan - özlemini çektiği şey buydu. Süt değil. Ve kız ona bunu veriyordu. Nedenini anlayamıyordu ve umurunda da değildi. Kana ihtiyacı vardı ve Susanna bunu sağlıyordu. Yuda'yı gördüğünde ağlamıştı ve Yuda onun gözyaşlarını kurumuş dudaklarının üzerinde hissetmişti. Sözcüğü hatırlayamamıştı, hatta tam olarak ifade etmek şöyle dursun dudak hareketleriyle bile anlatamamıştı ama o anlamıştı. Mantosunu çıkarıp bluzunun düğmelerini açmış ve bembeyaz göğsü ortaya çıkmıştı. Yuda bunun kendisini ilgilendirdiği zamanları hatırlıyordu, Susanna onu kendisine dokunması için ilk ikna ettiğinde yaşadığı çalıntı bir andı ama artık hiçbir anlam ifade etmiyordu. Kız göğsünü sadece boğazını ortaya çıkarmak istediği için açmıştı. Yuda'nın ilgilendiği şimdi oydu ve Susanna bunu biliyordu.</p>
<p>Susanna Yuda'nın açıktaki hassas akciğerlerine temas etmemeleri için elini göğüslerinin üstüne bastırarak vampirin üzerine eğildi. Çenesini kaldırıp boynunu gerdi ve Yuda'nın dudaklarına yaklaştırdı ama Yuda, onun tadına bakmak için başını ne kadar kaldırmak isterse istesin başaramadı; enerjisi olsa bile bunu yapmasını sağlayabilen kaslara ve kemiklere sahip değildi.</p>
<p>Kız anladı ve Yuda'nın dudakları vücudunu öpebilsin diye ona daha da yaklaştı. Yuda onun boyun damarlarının nabzını hissedebiliyordu, sadece bir insan cildi kalınlığı kadar uzağındaydılar. Yuda çenesini açıp ısırdı ama kanın o olağanüstü, ılık, tatmin edici akışını hissedemedi. Tekrar denedi ama yine bir şey olmadı. Dişleri bu savunmasız, gönüllü kızın incecik cildini bile delebilecek güçten yoksundu.</p>
<p>Kız doğruldu. Yuda dudaklarını onun boynuna bastırmaya devam etmek istedi ama hâlâ hareket edemiyordu.</p>
<p>"Seni zavallı şey," dedi kız, gözlerinde yaşlarla. Giysisinin sol kolunun düğmesini çözüp yukarı kıvırdı. Bu yanlıştı; Yuda oradan içmekten iğrenirdi ama yine de bunun kendisini besleyebileceğini biliyordu. Yakınması mümkün değildi, kontrol tamamen Susanna'nın elindeydi. Kız çantasından küçük bir bıçak çıkardı, sıradan bir bıçak.</p>
<p>Dirsek girintisine yakın bir yerden önkolunun iç kısmını kesti. Hafifçe inledi.</p>
<p>Kan kolundan hızla taşlara, sonra da lağıma akarak ziyan oluyordu. Susanna çabuk davranıp kolunu Yuda'nın yüzünün üzerine tuttu, böylece kan oraya damlamaya başladı. Bu bile besleyiciydi. Yuda'nın vücudunun her hücresi kanın hasretini çekiyordu ve daha iyi vasıtalar yokken onu doğrudan özümseyebilirdi. Ama en çok ağzına dökülürse etkili olurdu. Kız, kan dirseğinin ucundan Yuda'nın dudaklarının arasına damlayabilsin diye kolunu kaldırdı. Yuda şimdi onun tadını alabiliyordu. Aklına insan kanı tüketmenin ne kadar zevkli olduğunu hatırlatan anılar geliyordu. Yutmadı fakat dilini okşayan ılık sıvının taşıp yanaklarından aşağı akana kadar ağzını doldurmasına izin verdi.</p>
<p>Sonra yutağını açtı ve sıvı boğazından aşağı aktı. Bu gerçek bir yutma sayılmazdı, henüz bunu yapabilecek durumda değildi. Bu sadece bir engeli kaldırıp yerçekiminin işini yapmasına izin vermekti. Kan uzun bir mesafe kat edemiyor ve tam olmayan yemek borusundan Yuda'nın altındaki zemine dökülüyordu. Ama Yuda oradan bile kendisine besin sağlayabileceğini hissediyordu çünkü yarı oluşmuş durumdaki akciğerlerinin karmaşık kıvrımlarının -kanı, yere dökülmüş kirli suyu temizleyen bir paspas gibi emerek- sadece etraftan oksijen almaktan daha fazlasını yapabildiği kanıtlanmıştı.</p>
<p>Susanna kolunu indirip ona yaklaştırdı ve Yuda'nın dudakları yaraya yapıştı. Ağzına daha fazla kan gelmesi için dilini yaranın üzerinde gezdirdi. Kız acıyla haykırdı -ve bu Yuda'nın hoşuna gitti- fakat sonra kolunu çekti.</p>
<p>"Nazikçe," diye mırıldandı ve sonra kolunu tekrar Yuda'nın ağzına yaklaştırdı. Yuda itaatsizlik etmedi.</p>
<p>Birkaç dakika sonra kız kolunu yine çekti. Yuda hâlâ başını hareket ettirmeye çalışıyor ama bunu başaramıyordu. Susanna kolunu iç eteğinden yırttığı bir parça kumaşla sardığı sırada onu izledi.</p>
<p>"Daha fazla yok," dedi. "Bugünlük bu kadar."</p>
<p>"Lütfen," dedi Yuda, dudak hareketleriyle. En iyi günlerinde bile kullanması kolay bir sözcük değildi bu onun için.</p>
<p>Susanna başını salladı. "Hepsini alırsan sonra ne olur?" diye sordu.</p>
<p>Ayağa kalktı ve gitti. Yuda öylece yatıyordu. Kızın sunduğu ve güçsüzce emebildiği azıcık kan bile ona iyi gelmişti. Gözlerini kapadı ve âciz duruma düşmüş uzuvlarını algılamaya çalıştı. İşe yaradığını hissedebiliyordu. Bedeni zerre zerre, hücre hücre kendini yeniliyordu.</p>
<br/>
<p>Mihail, gözetlediği dördüncü gece, sonunda Dimitriy'in, karısının tarif ettiği yolda yürüdüğünü gördü. Mihail, Fontanka'nın kuzey tarafında, Nikolskiy Yolu'nun Büyük Podyaçeskaya Caddesi'yle kesiştiği yerde saklanmıştı. Karanlık çökmeden hemen önce oraya geldiğinde Podyaçeskaya Caddesi'ni boylu boyunca görebileceğini fark etmişti ve sanki Aziz İshak'a işaret etsin diye inşa edilmiş olan caddenin ilerisinde katedralin kubbesi görülebiliyordu. Katedraldeki yerinden vazgeçerek yeni bir konum belirlemesi akıllıca olmuştu. O gece, gece yansından hemen önce, mükâfatını aldı.</p>
<p>Dimitriy güney yönünden geliyordu, İzmailovskiy Yolu'ndan nhtıma çıkıp sola dönmüştü. O, eski evinin pencerelerinin altından geçerken Mihail bir an pencerelerde bir hareket fark eder gibi oldu ama tam da Svedana'nın üstüne basarak belirttiği gibi Dimitriy başını kaldırıp bakmadı bile. Tıpkı onun tarif ettiği gibi Mısır Köprüsü'nden nehrin karşı tarafına geçti ve kuzeye doğru yoluna devam etti. Doğrudan aynı yolu takip etmek çok riskli olurdu, o yüzden Mihail paralel bir caddeyi izleyerek kuzeye doğru yürüdü. Çok geçmeden kendisini mavi beyaz duvarları ve küçük altın kubbeleriyle Aziz İshak Katedralinden çok farklı stilde bir yapı olan Aziz Nikolay Katedrali'nin olduğu meydanın köşesinde buldu ama ona bakabilecek zamanı yoktu. Meydanın kenarını takip eden kanal boyuna doğru baktığında Dimitriy'in doğuya dönmüş, kendisine doğru yaklaşmakta olduğunu gördü.</p>
<p>Mihail daha harekete geçemeden, Dimitriy meydanın uzaktaki köşesinden tekrar kuzeye yöneldi. Mihail de onun gibi yaptı ve ikisi de meydanın çıkışına aynı anda ulaştı. Dimitriy, Mihail'in varlığından habersiz yoluna devam ediyordu. Mihail biraz gerisinde kalarak onu takibe devam etti ve çok geçmeden kendisini büyük, açık bir meydanda buldu. İleride solda, meydanda bir düğün pastası gibi kurulmuş oturan Mariinskiy Tiyatrosu'nun çok katmanlı yeşil dış kaplamasını görebiliyordu. Mihail kendini gölgelerin arkasına attı. Artık kuzeye doğru yolculuğuna devam edemeyeceği belli olan Dimitriy tiyatronun güney duvarı boyunca yürüyerek yaklaşıyordu. Mihail şehrin genel planını hiç bilmediği için kendisine lanet okudu ama şansı yaver gidiyordu, Dimtriy onu görmemişti.</p>
<p>Dimitriy tiyatronun yanından devam ederek ilk bulduğu yerden meydana doğru döndü ve sonunda ana girişin biraz ilerisindeki küçük, ahşap bir kapının önünde durdu. Mihail onun kapıyı çaldığını duydu, sonra bir müddet sessizlik oldu. Dimitriy kapıyı tekrar çaldı. Bu defa yanıt aldı. Birkaç saniye sonra kapı açıldı. Mihail'in duyamadığı kısa bir konuşma oldu, sonra Dimitriy içeri girip gözden kayboldu ve kapı ardından kapandı.</p>
<p>Mihail oraya doğru koştu fakat kapı kilitlenmişti bile. Kapıyı vurmayı düşündü ama bu akıllıca olmazdı. Dimitriy içeri buyur edilmişti ve karşılayan kişi her kimse onun tarafindaydı. Mihail içeri girebilse bile, düşman bölgeye girmiş olacaktı. Beklemek daha iyiydi. Burası Dimitriy'in yeni barınağı değildi; eve dönmesi için vakit henüz çok erkendi ve Svetlana zaten onun genellikle gittiği yoldan geri döndüğünü gördüğünü söylemişti. Mihail'in Dimitriy'in oraya ne için gelmiş olduğu konusunda kuşkusu yoktu -amacı beslenmekti- ama tiyatronun neden bunun için uygun bir yer olduğunu bilemiyordu. Belki de içeride vampirlere kanlarım satan balerinler vardı, tıpkı bedenlerini zengin asillere satanlar olduğu gibi. Babası Konstantin'in metresi, kariyerine tam da bu tiyatroda başlamıştı.</p>
<p>Bu Mihail'i ilgilendirmiyordu. Bale grubundaki kızlar böyle bir riski alacak kadar aptallarsa o zaman hak ettiklerini alırlardı. Mihail sadece Dimitriy -ve onun üzerinden de Yuda- ile ilgileniyordu. Dimitriy bir noktada ortaya çıkacaktı; şans yardım ederse tam aynı, ya da en azından onun yanındaki bir kapıdan.</p>
<p>Mihail meydanı geçerek tiyatronun bütün yan duvarım görebileceği bir yer bulup oturdu ve beklemeye başladı.</p>
<br/>
<p>Dimitriy tiyatronun mağarayı andıran derinliklerinde hızlı adımlarla yürüyordu. Gece bekçisini ayarlamak beş rubleye mal olmuştu ama buna değerdi. Zaten onun için paranın ne önemi vardı ki? Bir sonraki kurbanmdan daha fazlasını çalma fırsatı her zaman vardı.</p>
<p>Yolunu elindeki mumla aydınlatıyordu, o da içeri girmek için ödediği paraya dahildi. Yaşlı adam onu üç hafta önce, Petersburg'a geri döndükten sonraki ilk ziyaretinde gördüğü zaman şaşırmıştı. Yuda'yı aramak üzere Türkmenistan'a seyahat etmiş olması, onun önceki yıl sonundan beri şehirde olmadığı anlamına geliyordu. Uzaklardayken de kendisini şımartmak için fırsatları olmuştu ama onlar çok nadir, çalınmış anlardı ve bütün Rusya İmparatorluğu'nda Mariinskiy Tiyatrosu'nun sahnesinin altındaki kadar şık ve güzel bir eser bulabileceği çok az yer vardı.</p>
<p>Biraz sonra çok aşina olduğu bir kapının önüne geldi. Bu, Petersburg'a döndüğünden beri yaptığı beşinci ziyaretti. Kendisini fazla şımartıyordu ama kim durdurabilirdi ki onu? Zimeyeviç ona gülmüştü ama itiraz etmemişti. Nasıl edebilirdi ki? Kendisinin de Dimitriy'in çok iyi bildiği kötü alışkanlıkları vardı.</p>
<p>İzin verilmeyecek olmasına rağmen, az kalsın içeri girmeden önce kapıyı çalacaktı. Belki de haç çıkarmak daha uygun bir hürmet ifadesi olurdu ama bir <i>vurdalak</i> tarafından yapıldığında değersiz bir sahtecilik olurdu bu. Sadece ânı geciktirdiğini biliyor ve beklentinin neredeyse eylemin kendisi kadar heyecan verici olduğunu hissediyordu. Neredeyse.</p>
<p>Kapıyı açtı. Duvarlar dansçıların prova yaparken kendilerini görebilmeleri için aynalarla kaplanmıştı. O yüzden Dimitriy hiçbir zaman bir dansçı olamazdı. İçeri doğru yürüdü fakat aynalardan hiçbirinden görüntüsü yansımıyordu. Görünmeyen eliyle tuttuğu mumun esrarlı bir şekilde havada süzüldüğünü görmeyi bekleyebilirdi fakat o bile yoktu. Dimitriy şimdiye kadar bu olguya alışmıştı ama onu açıklayamıyordu. Mekanizmayı anlayabilmek için Yuda'nın birtakım pis deneyler yaptığına şüphe yoktu ama Dimitriy'in umurunda değildi. Böyle bir araştırmanın nereye varacağını kim bilebilirdi? Dimitriy ürperdi. O biliyordu, Senato Meydanı'nın altındaki o tuhaf aynada görmüştü. En azından bunlar hiçbir şey yansıtmıyorlardı.</p>
<p>Zihni tekrar Yuda'yla doldu ama bir zamanlar akıl hocası olan yaratığın ölümü onda bir rahatlama duygusu yaratmıyordu. Zimeyeviç ona, Yuda'nın artık mevcut olmadığını söylemişti ama konuşurken bile gözlerinde kuşku vardı. Yuda'nın vücudunun neredeyse tamamen yanarak hiçliğe karıştığına tanık olmuştu ama kafası karmakarışıktı. Birlikte Aziz îshak'ı aramış ve Yuda'ya ait hiçbir iz bulamamışlardı, peki bunun anlamı neydi? Dimitriy'in zihninin arka taraflarında bir yerde gizlenmiş olan Raisa ikna olmamıştı. Ama onun kendi zihni yoktu. Onun kuşkuları Dimitriy'in kuşkularına yansıyordu. Raisa, Dimitriy'e sadece onun kendisinden sakladığı şeyi söylüyordu. Dimitriy hepsini -Raisa'yı, Zimeyeviç'i ve Yuda'yı- zihninden def etti. Burada olmasının nedeni onlar değildi.</p>
<p>Arzu nesnesi odanın diğer ucundaydı: bir piyano. Buradaki muhtemelen tiyatroda bulunanların en iyisi değildi; o, yukarıda, herhalde konser salonunda dinlenebiliyordu. Buradakiyse sadece prova içindi ama yine de harika bir enstrümandı: en fazla beş yaşlarında, iyi akort edilmiş bir Bösendorfer. Dimitriy mumdan birkaç damla damlattıktan sonra mumu arkada yere sabitledi. Çalabilmesi için görmesine gerek yoktu ama çıkarken yolu bulmasına yardım ederdi. Mumu o güzel enstrümanın üzerine koyup sonra da onun düzgün, cilalı yüzeyine damladığını görme riskine giremezdi.</p>
<p>Oturdu ve tuş kapağını kaldırdı.</p>
<p>Müzik artık bir insan olduğu zamanlardaki gibi doldurmuyordu içini. Bir melodiyi hâlâ hatırlayabiliyordu ama eskiden olduğu gibi değil, zihnini dolduran bir orkestra yoktu artık. Bir ezgi sadece bir ezgiydi; dille ifade edilmeyen, sadece bir kâğıdın üzerinde yazıh duran bir sözcük gibi. Daha da kötüsü anımsayabildiği her ezgi zaten bildiği, başka birisinin yazdığı bir ezgiydi. O insanken, bir orkestra delicesine, yaratıcı bir şekdde çalardı ve Dimitriy, bu müziğin sadece kendisinden kaynaklanıyor olabileceğini bilirdi. Zihninin o kısmı yok olmuştu, Raisa Styepanovna onun kanını ve yaşamını aldığı anda o da kaybolup gitmişti. O kısım belki de Dimitriy'in ruhuydu.</p>
<p>Ama en azından hâlâ çalabiliyordu, hatta bazı bakımlardan eskisinden daha bile iyi. Parmakları artık daha hünerli ve güçlüydü. Chopin'in, adı yanlış bir İngilizceyle telaffuz edilen <i>Valse du Petit Chien</i>'ini, <a id="dipnot32" href="../Text/dipnotlar.xhtml#sonnot32">[32] </a>doğru bir şekilde çalabiliyordu. Kulağa berbat geldiğini tahmin edebiliyordu ama en kötüsü şuydu ki, onun kulağına berbat gelmiyordu. Sert veya yumuşak, hızlı veya yavaş, staccato veya legato çalmak konusundaki yetileri en yüksek düzeydeydi. Ama beğeni duygusu -bunların hangisinin ne zaman uygun olduğuna karar verme yetisi- kaybolmuştu. Yanlış bir tuşa bastığı zaman -ki nadiren olurdu- bunu duyabiliyordu ama performansında tutkunun eksik olup olmadığını bilemiyordu. En iyi yapabildiği taklit etmekti. Bir defasmda Varşova'da Anton Rubinstein'ı Liszt'in <i>Si Minör Piyano Sonatı</i>'nı çalarken izlemiş ve seyircilerin bunu dâhice bir performans olarak değerlendirdiğini duymuştu. Dimitriy bu performansı bütün üstünlüğüyle mükemmel bir şekilde tekrar edebiliyordu ama onu iyi yapan şeyin ne olduğunu bilemiyordu. Hatta performansta değişiklikler bile yapabiliyordu fakat ufak değişikliklerin onu olumlu mu yoksa olumsuz mu etkilediği hakkında hiçbir fikri yoktu. Birisinin bu kadarını yapabilecek bir makine icat etmesi uzun sürmezdi. Ama o kadar büyük bir lanet de sayılmazdı bu. Kulağı en iyi eğitilmiş olanlar dışında, Dimitriy'in sergilediği ölçüde büyük bir performansı yargılayabilecek pek kimse yoktu. Ayrıca Dimitriy ne derece kötü çaldığım hiçbir zaman gerçekten bilemezdi çünkü yargılayamıyordu. Doğuştan kör bir insan gibiydi; eksik olan bir şeyi nasıl bilebilirdi? Gerçi bütün yaşamı boyunca hep şimdiki gibi değildi ya.</p>
<p>Bugün modern bir şey çalmayı tercih etmişti. Bu parçayı Moskova'ya yaptığı kısa ziyaret sırasında bir müzik dükkânında bulmuş ve hemen öğrenivermişti. Brahms'ın <i>Si Minör Rapsodi</i>'siydi. Daha önce bir insan tarafından seslendirilirken hiç duymadığı ve sadece kâğıt üzerinde gördüğü bir eseri çalmak onun için sınavların en zoruydu. İlk mezürde bulunan ve beşinci mezürde sol elle tekrarlanan o küçük onaltılıklar bir triplet olarak gösterilmişti ama büyük bir piyanist, onu bir sonraki natürel "RE"den önce hızla araya sokulan bir <i>acciaccatura</i> <a id="dipnot33" href="../Text/dipnotlar.xhtml#sonnot33">[33]</a> olarak daha hızlı çalmak istemez miydi? Dimitriy elbette onu daha hızlı çalabilirdi; her iki şekilde de denemişti ama hangisinin daha iyi olduğunu bilmiyordu.</p>
<p>Yazılı olana sadık kalıp notaları triplet olarak çalarak başladı. Parça ilerlerken Dimitriy anlayamadığı bir nedenden dolayı keyif almaya başladı. Bu sahteydi, eskiden olduğu şeyin bir sahtesi. Bir defasında bir Avusturya prensinin tiyatrodaki locasında ayağa kalkıp orkestrayı yönetmeye başladığını ve gösterinin sonunda dinleyicilerin onu ayakta alkışladıklarını duymuştu. Ama tiyatrodaki herkes -prens de dahil- onun hiçbir şey yapmadığını biliyordu. Gerçek orkestra şefi ön tarafta durmuş her zamanki gibi işini yapıyordu. Müzisyenler ise onu takip ediyor ve onun işaretleri doğrultusunda çalıyordu. Prens de onları izliyordu, onlar prensi değil. Ve yine de sonunda alkışları mutlulukla kabul etmişti. Dimitriy benzer bir kuruntuyla kendini şımarttı.</p>
<p>Dönüp aynalara baktı. Şaşırtıcı bir görünmezliği olan bir yaratık tarafından taşınmadığı için artık mumu görebiliyordu. Loş ışıkta piyanonun yansıması net bir şekilde görülebiliyordu. Öylece hareketsiz duruyordu. Tuşların önünde oturan bir piyanist yoktu doğal olarak ama bunun da ötesinde tuşların kendisi bile hareket etmiyordu. Dimitriy'in yetisinin görünür bir yansımasını seyredebilmek hoş olurdu.</p>
<p>Ama bunun önemi yoktu. Önemli olan tek şey müzikti, odayı dolduran sesti. Dimitriy gözlerini kapadı ve onun içini doldurmasını bekledi. Hiçbir işe yaramasa bile, Zimeyeviç'i zihninden uzaklaştırıyordu.</p>
<br/>
<p>Dimitriy yaklaşık iki saat orada kaldı. Sonra girdiği kapıdan dışarı çıktı. Mihail etrafı biraz daha yakından görebilmek için tiyatronun yanma kadar gelmişti ve şansına, Dimitriy göründüğünde ana kapıya yakın bir yerdeydi. Bir kapı girişine saklandı ve konuşmaları dinledi.</p>
<p>"Bu çok güzeldi bayım," diyordu birisi. Dimitriy değildi.</p>
<p>"Gerçekten mi?" Bu Dimitriy'di. Cevabı da sıradan bir yanıt olmaktan çok bir özürü andırıyordu.</p>
<p>"Tanrım, evet! İsterseniz burada kolaylıkla iş bulabilirsiniz."</p>
<p>"Sanırım burada olmaz," diye yanıt verdi Dimitriy üzüntüyle. "Rusya'da olmaz."</p>
<p>"O zaman Rubinstein'ın izini mi takip edeceksiniz? Rüzgâra kapılıp Amerika'ya gidecek ve orada servet yapacaksınız."</p>
<p>Dimitriy kıkırdadı ama hoşuna gittiğinden değil. "Belki," dedi.</p>
<p>Geldiği yoldan geri yürümeye başladı. Mihail onun rotasmı, en azından Fontanka'ya kadar olan kısmını, yeterince biliyordu, o yüzden oraya kendi yolunu takip ederek gidebilir, Dimitriy gelmeden nehir kıyısına ulaşabilir, hatta ondan önce karşıya bile geçebilirdi. Caddeler artık neredeyse tamamen boşalmıştı ve yanmayla gaz lambalarının birbirine karışan ışıkları, donmuş nehrin üzerinde tuhaf gölgeler oluşturuyordu.</p>
<p>Mihail karşıya geçtikten sonra köprünün altına sinip Dimitriy'in geçmesini bekledi. Başını kaldırdığında köprüye Mısır havasım veren büyük obelisklerden birini ve parmaklıkların bittiği yerdeki kaidesinin üzerinde sabırla oturan sfenksi görebiliyordu. Dimitriy geçerken -geleneksel ifade şekliyle- köprü şarkı söylemeye başladı. Adımları yürüyüş yolunun titreşmesine, bu da onu köşebentlere bağlayan zincirlerin gıcırdamasına neden oluyor ve birbirinden farklı her gerilme kakofoniye kendi katkısını yaparak açık havada tuhaf bir inleyişin duyulmasına yol açıyordu.</p>
<p>Dimitriy köprüyü geçtikten sonra şarkı bir dakika daha devam etti ama Mihail dinlemek için orada kalmadı. Avı İzmailovskiy Yolu'nda gözden kaybolur kaybolmaz Mihail kavşağa doğru yola koyuldu. Orada Dimitriy'in sola, sonra da sağa dönmüş olduğunu görebiliyordu. Şimdi güneye, şehrin varoşlarına doğru uzanan düz, uzun Zabalkanskiy Yolu'nda ilerliyordu. Mihail'in artık yan sokaklarda gizlenme şansı yoktu, o yüzden sadece onu belirli bir mesafeden izlemesi ve Dimitriy'in dönüp arkasına bakacağından korktuğu anlarda gölgelerin ardına saklanması gerekiyordu. Ama Dimitriy'in aklındaki her neyse, bu, takip edilme olasılığı değildi ve Mihail, görevini dikkate değer derecede kolay buluyordu. On dakika sonra resmî olarak şehir sınırını belirleyen Obvodniy Kanalı'nı geçtiler. Ve on dakika sonra Dimitriy tekrar gözden kayboldu. Sadece bir noktada sola sapmış olabilirdi. Mihail o noktayı gözüne kestirdi ve çok geçmeden oraya ulaşıp yolun yan tarafında ne olduğuna baktı.</p>
<p>İçindeki mezarlar ve sivri mezar taşlarıyla, devasa büyüklükte bir alan vardı orada. Burası şehrin en varlıklı insanlarının yattığı büyük Novodeviçye Mezarlığıydı. Burada bir yer satın almanın bedeli yüzlerce rubleydi; akrabalarının mirası değerlendirmenin daha iyi bir yolunu bulacağından korkan çoğu kişi buradaki kendi mezarım ölmeden önce satın alırdı.</p>
<p>Ay ışığında mezarların arasında ilerleyen Dimitriy uzun boyuyla hâlâ seçilebiliyordu. Mihail yolun kenarında kaldı. Bu sadece Dimitriy'in yolculuğunun diğer bir ayağıysa, o zaman onu kaybetme riski vardı ama Mihail bundan kuşkuluydu. Dimitriy'in tek başına veya Zimeyeviç'le birlikte geceleri o mezarlardan -daha da büyük olasılıkla anıt mezarlardan- birinde konaklıyor olabilirdi. Mihail, altlarında ölülerin çürüdüğü kesin olan iki melek veya aziz heykelinin işaretlediği noktaya Dimitriy yaklaşıncaya kadar biraz yana doğru çekildi. Şimdi Dimitriy'in yürümüş olduğu yolu takip edebilirdi. Yaklaşık bir dakika kadar sonra Dimitriy durdu ve etrafına baktı. Mihail duyulmamak için parmak uçlarının üzerinde hareket ederek ve görülmemek için eğilerek, Dimitriy'in pozisyonu diğer bir ikili referans noktasıyla -bu defa büyük bir haç ve bir ağaç- aynı hizaya gelene kadar koştu. Şimdi üçgenleme için elinde iki tane hat olmuştu. Bu tekniği Mihail'e teknik okulda öğretmişlerdi ve ordudayken onu sık sık kullanmıştı ama bir vampiri avlamak için kullanıldığını hiç duymamıştı.</p>
<p>Dimitriy gitmişti. Onun bir heykelin arkasından çıkabilmesi ihtimaline karşı Mihail biraz bekledi ama başka hareket olmadı. Dimitriy zeminle bir olmuş, hatta zeminde kaybolmuştu. Mihail yayını alıp bir ok taktı, sonra belirlemiş olduğu dört noktanın hepsini görebildiğinden emin olmak için tekrar kontrol etti. Mezarlığa girdi ve ikinci noktadaki ikilinin, haçın ve ağacın gösterdiği yolu takip etti. Başlangıçta onun görüş alanında birbirlerinden uzakta bulunan fakat attığı her adımla birlikte birbirlerine yaklaşan ilk iki heykeli de gözden kaybetmiyordu. Dimitriy'i gözden kaybedeceği korkusuyla, belirlediği iki üçgenleme noktası arasında fazla bir mesafe koşmamıştı ve bu yüzden işlemin çok kesin olmayacağını biliyordu. İki heykel arasında hâlâ epeyce bir açıklık varken adımlarını yavaşlattı; doğru noktaya ulaştığını gösteren daha dolaysız işaretleri aramaya başladı.</p>
<p>Kanıt ona bir lambanın bütün mezarlıktaki en büyük anıt mezarlardan birinin kapı girişinden süzülen turuncu renkli ışığı olarak geldi. Mezar bir kulübe şeklinde ve büyüklüğündeydi ama ahşaptan değil taştan yapılmıştı. Yan aralık duran ağır bronz kapının her iki yanındaki kaidelerin üzerinde birer taş vazo duruyordu. Kapı girişinin üst kısmındaki taşa tipik bir Bizans haçı oyması yapılmıştı; üç enine şeridi vardı: tepedeki şeridin üstüne INRI harfleri yazılmıştı, ortadaki en uzun şeritte İsa'nın kolları ve çivilenmiş elleri görülüyordu, en alttakiyse azabını uzatmak isterse üstünde ayaklarını dinlendirmesine izin verilen şeritti. En alttaki şerit açı oluşturacak şekilde eğilmişti ve bir ucu dürüst insanlara cenneti, diğeriyse günahkârlara cehennemi işaret ediyordu.</p>
<p>Mihail günahkârların yolunu izleyerek açık kapıdan içeri baktı. Mezar aldatıcıydı, içerisi dışarıdan göründüğünden daha büyüktü. Üstteki yapı gömüt odasını barındırmak için değil, sadece yeraltına inen merdiveni gizlemek için yapılmıştı. Mihail aşağısını göremiyordu ama mırıltı halinde gelen sesleri duyabiliyordu. Aşağıya inmeye cesaret edemedi çünkü o, daha içeride ne olduğunu göremeden ayaklarını görürlerdi. Bunun yerine başı merdivenin tepesiyle aynı hizaya gelecek şekilde yere yattı ve bir eliyle <i>arbalyet</i>'ini tutmaya devam ederken diğerini de kaçması gerekirse ayağa kalkmasını sağlayabilsin diye yere koydu. Rahatsız bir pozisyondu ama her şeyi olmasa da yine de yeterince görebiliyordu.</p>
<p>Dimitriy ile Zimeyeviç oradaydı ve bir tren kompartımanındaki gibi karşı karşıya oturuyorlardı ama kendi kapağı kapalı tabutlarının üzerinde. Zimeyeviç beline kadar soyunmuş durumdaydı ve biraz sarkmış olmakla birlikte onun yaşındaki her erkeği gururlandırabilecek durumdaki vücudu açıktaydı. Şişman değildi ama cildi zayıf, yorgun görünüyordu. Dimitriy paltosunu ve ceketini çıkarmış, gömleğiyle oturuyordu. Konuşan Zimeyeviç'ti.</p>
<p>"Kendini yadsıma," dedi.</p>
<p>Dimitriy ona baktı ve sonra kendisini baştan çıkaran kişiye tereddüt ederek boyun eğen bir kız gibi gönülsüzce gömleğinin düğmelerini açmaya başladı. Çok geçmeden o da Zimeyeviç gibi yarı çıplak durumdaydı. Zimeyeviç yanında duran paltosuna uzanıp lambanın ışığı altında gümüş gibi parlayan ufacık bir nesne çıkardı. Bu bir bıçaktı, bir tür neşter. Zimeyeviç sol elini meme başını örtecek şekilde göğsünün üstüne koydu ve sağ elinde tuttuğu bıçakla sol elinin hemen altında kalan bölgeyi çizdi. Keşi yerinden kan sızmaya ve göğsünden karnına doğru akmaya başladı. Bir vampir olmasına rağmen yara kendiliğinden kapanmıyordu ama Zimeyeviç'in iyileşme sürecini engellemek için sarf ettiği çaba, yüzünden anlaşılıyordu.</p>
<p>Çeliği ve üzerindeki kan damlaları ışığın altında pırıl pırıl parlayan neşteri elinde çevirerek büyülenmiş gibi bakan Dimitriy'e uzattı. Dimitriy bıçağı ağzına soktu ve ekmeğe tereyağı sürer gibi önce bir, sonra da diğer tarafını diline sürdü. İşi bittiğinde neşter kandan tamamen temizlenmişti.</p>
<p>Ama bununla bitmiyordu. Şimdi de Dimitriy, Zimeyeviç'in yaptığı şeyi en ince ayrıntısına kadar tekrarlayacaktı. Bir eliyle göğsünün cildini gererken diğeriyle orayı kesti. Yüzü gerilmişti ama bu duyduğu acıdan değil, yarayı açık tutmak için harcadığı çabadandı. Zimeyeviç'i aynen taklit etmişti, her ikisinin de yarası soldaydı. Birazdan bunun nedenini anladı.</p>
<p>Dimitriy vücudu altındaki tabutla aynı yönde olacak şekilde uzandı, tek fark şimdi onun içinde değil üzerinde yatıyor olmasıydı. Kollarını yana açmıştı ve parmakları zemine dokunuyordu. Zimeyeviç, Dimitriy'in yanına gelip diz çöktü ve endişeli bir hemşire gibi onu inceledi. Biraz etrafını dolaşıp Dimitriy'in başına doğru yaklaştı.</p>
<p>Sonra öne eğildi ve dudaklarım Dimitriy'in göğsündeki yaraya yapıştırdı. Ağzı yaraya kenetlendi ve yutmaya başladığı sırada Mihail, onun âdemelmasının yukarı aşağı hareket ettiğini gördü. Dimitriy daha hızlı ve derin soluk alıp vermeye başladı. Başını Zimeyeviç'in göğsüne doğru kaldırdı ama istediği şeyi bulamadı.</p>
<p>"Sola," diye fısıldadı.</p>
<p>Zimeyeviç dudaklarını Dimitriy'in göğsünden ayırmadan biraz pozisyonunu ayarladı. Şimdi Dimitriy'in dudakları da arzu ettikleri şeye yaklaşabilirdi. Önce arkadaşının cildine bulaşmış olan kanı yaladı, o bitince Zimeyeviç'i aynen taklit ederek ağzını yaraya yapıştırıp içmeye başladı. Dudaklarının kenarından biraz kan sızıyordu ama bunu önemsemeyecek kadar meşguldü.</p>
<p>Mihail bu salıneyi izliyordu. Bakarken içini bir tiksinti ve bulantı hissi kapladı. Şansının tam bu an olduğunu biliyordu. O ikisini bir daha asla bu kadar savunmasız bir durumda yakalayamazdı. Zimeyeviç'in arkası dönüktü ve bütünüyle gerçekleştirmekte oldukları iğrenç ritüele odaklanmış durumdaydı. Mihail ahşap bıçağını yaratığın kalbine saplayabilir ve hâlâ yayıyla Dimitriy'i haklayabilirdi. Ama kendisini tarif edilemeyecek kadar hasta hissediyordu. Bir vampirin bir diğerinin kanını içtiği düşüncesinin onda neden bu kadar infial yarattığı konusunda hiçbir fikri yoktu. Görevine odaklanmak zorundaydı.</p>
<p>Fakat bir an için Dimitriy'e baktığında artık geç kalmış olduğunu anladı.</p>
<p>Dimitriy'in gözleri açıktı ve Mihail'e bakıyordu. Dimitriy'in onu görmüş olduğuna şüphe yoktu ama fark etmemiş gibi davranıyordu. Üstüne eğilmiş olan canavarın kanını içmeye devam ediyor ve bunun tadını çıkarıyordu. En kötüsü de -Mihail bunu onun yüzünden anlayabiliyordu- bütün bu salıneyi onlar için daha keyifli yapan şey tam da izleniyor olmalarıydı.</p>
<p>Mihail onlara bu zevki tattırmayacaktı. Ayağa kalktı ve kaçtı.</p>
</body>
</html>