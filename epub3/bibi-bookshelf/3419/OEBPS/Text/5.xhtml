<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>5</h1>
<p>Artık ilerleme kaydediyordu. Bindiği gemi Hazar Denizi'ni oldukça hızlı geçmişti fakat Bakü'den itibaren Mihail bir kez daha toprak yollarda, gıcırdayan at arabalarıyla ya da son derece yaşlı posta atlarının sırtında yolculuk etmişti. Önce Hazar Denizi'nin kıyısında kalarak kuzeybatıya yönelmiş ve yolda havanın ne kadar çabuk soğuduğunu fark etmişti. Petrovsk Limanı'nda yol denizden uzaklaşıyor ve yolculuk aynı yavaş, güvenilmez araçlarla devam ediyordu.</p>
<p>Ama Vladikavkaz'da çağdaşlık -tren yolu şeklinde- geri dönüyordu. Artık saatte otuz, bazen kırk verst hızla seyahat ediyordu. Yol neredeyse kuzey istikametine dönmüştü ve geçen her saatle birlikte iklim kendisini daha fazla belli ediyordu. Don kıyısındaki Rostov'a yaklaştığı sırada tren yavaşlamaya başladı. Bakü'den Vladikavkaz'a olan yolculuk beş uzun gün almıştı. Vladikavkaz'dan sonra ise yirmi iki saatten az sürmüştü. Yine de Mihail, Gök Tepe'den ayrılalı dokuz gün, Dimitriy ile Yuda'nın gidişinden beri de on iki gün geçmişti. Buradan itibaren yolculuk hızlanıyordu ve bu da o ikisinin şu âna kadar neredeyse Petersburg'a ulaşmış oldukları anlamına geliyordu. Mihail oyalanmak istemiyordu ama öğleden sonraya kadar tren yoktu. Beklemekten başka çaresi kalmamıştı.</p>
<p>Şehir kırk verst uzaktaki Azak Denizi'ne dökülen Don Irmağı'nın kıyısında kurulmuştu. Azak Denizi'nde biraz yol alındığında I. Aleksandr'ın öldüğü Taganrog'a ulaşılıyordu. Resmî öykü böyleydi; Mihail ise asimi biliyordu. Aleksey Tamara'ya, o da Mihail'e, Aleksandr'ın yeni yaşamı için seçtiği isme -Fyodor Kuzmiç- varana kadar her şeyi anlatmıştı. Bu tehlikeli bir bilgiydi ama tehlikesi artık azalmıştı. Kuzmiç kuşkusuz ölmüş olmalıydı; yoksa yüz yaşının üzerinde olması gerekirdi. Ama hem Tamara hem de Mihail bunun mümkün olduğunu biliyordu. Onların yaptığı hesaba göre Yuda da o yaşlardaydı.</p>
<p>Mihail Rostov'da bir hamam buldu, öğle yemeği yedi, sonra Moskova'ya giden trenin gelmesine yakın istasyona geri döndü. Peronda beklerken tedirgindi. Etrafına bakındı ama gün ışığı varken vampirlerden korkmuyordu. Her Rus'un, özellikle seyahat ederken yaşadığı huzursuzluğu hissediyordu. İzleniyordu, herkes izleniyordu; çok yakın geçmişte görevi Üçüncü Şubeden devralan gizli polis teşkilatı <i>Ohrana</i> tarafından. Dimitriy onların ajanlarından biriymiş gibi davranmıştı, belki de bunun da ötesindeydi -ve onların gerçek bir çalışanıydı- ama onun örgüt içindeki amaçları, görevleri insanların rahat durmasını sağlamak olan daha sıradan çalışanların amaçlarından oldukça farklı olmalıydı.</p>
<p>Mihail Üçüncü Şube'yi başkaları gibi hor göremiyordu. Annesi de onların ajanlarından biriydi ve öğrendiği şeylerin -Mihail'e arayışında yardımcı olabilecek şeylerin- çoğunu oğluna öğretmişti. O, yaptıklarının çoğunun ulusun yararına olduğuna inanıyordu. İlke olarak çan seviyordu ama Mihail'i düşmanlarından nefret ederek büyütmeye çalışmakla o kadar meşguldü ki, onu kuşku duymaksızın kral yanlısı olacak şekilde yetiştirmeyi ihmal etmişti. Mihail sosyalist de değildi. Hükümet genel olarak önemsizdi; ama bir hükümet değişimi onun -Yuda'yı mahvetmek olan- tek amacına ulaşmasına nasıl hizmet edebilirdi? Belki de nihilistti, Turgenyev'in tanımıyla "otoritenin önünde eğilmeyi ve ne kadar kutsal olursa olsun bir ilkeyi güvenle kabul etmeyi reddeden bir adam"</p>
<p>Diğer bir deyişle <i>nullius in verba -</i> kimsenin sözüne bağlı olmadan. Mihail bir an durup bu cümleyi nereden bildiğini merak etti, sonra buruk bir şekilde gülümsedi. Bunlar yıllar önce Aleksey'in Yuda'nın not defterinin kapağında görmüş olduğu sözcüklerdi ve Londra'daki Kraliyet Topluluğu'nun sloganıydı.</p>
<p>Mihail şu zamanda çan kendi halkından korktuğu ya da insanları izlesinler diye casuslar yolladığı için suçlayamazdı. Halkı son birkaç yıl içinde onu öldürmeye teşebbüs etmek adına yeterince şey yapmıştı. Kış Sarayı'nda bomba patlatalı daha on iki ay bile olmamış ve yakın zamanda imparatorluk treni olduğunu düşündükleri taşıtı havaya uçurmakla sadece majestelerinin bagajını imha etmiş olduklarını keşfetmelerinin üzerinden uzun zaman geçmemişti.</p>
<p>Tren istasyonlarının bu kadar dikkatle izleniyor olmasının nedeni buydu. Mihail peronda <i>ohranik</i> oldukları besbelli iki adam görmüştü ama fark edemediği en az bir o kadar daha adam olmalıydı etrafta. Teröristlerin kendilerini sahte bir güvenlik duygusu içinde hissetmelerini sağlamak için oraya en beceriksiz ajanlarını -asla okumadıkları gazetelerinin üzerinden bakarak etrafı gözetleyenler- koyduklarını tahmin ediyordu Mihail. Bunlar dert etmenizi gerektirmeyecek tiplerdi.</p>
<p>"Affedersiniz bayım, acaba buralarda bir hamal gördünüz mü?"</p>
<p>Mihail önce etrafına, sonra da aşağı baktı. Kısa boylu ama hoş bir kadındı; Mihail'in yaşlarında veya biraz daha büyüktü. Sarı saçları başının arkasında toplanmıştı. Kadın iyi görünmüyordu. Cildi solgun ve nemliydi ve muhtemelen en güzel yanı olan yeşil gözleri hafifçe patlaktı. Yanında iki bavul vardı; biri neredeyse onun boyundaydı, diğeriyse daha küçüktü. Belki onları taşırken sarf ettiği çaba nedeniyle böyle hırpalanmış görünüyordu, belki de başka bir nedeni vardı.</p>
<p>"Biraz önce bir hamalı gönderdim," dedi Mihail. Hamalın uzaklaşmış olduğu yöne doğru bakındı fakat onu göremedi. Gülümsedi. Önünde uzun bir yolculuk vardı ve peronda o yolculuğu birlikte geçirmeyi daha fazla tercih edeceği başka kimse yoktu. "İzin verirseniz bunu halledebileceğime eminim."</p>
<p>Daha kadın onay vermeden büyük bavulu kapmış ve yaralı elinin ağrısını göz ardı ederek vagona koymak üzere kaldırmaya başlamıştı bile. Bavul ağırdı ama Mihail hiç güçlük çekmiyormuş gibi görünmeye çalıştı. Bavulu kompartımanın en ucuna, hamalın onun sandığını koymuş olduğu yerin hemen yanına yerleştirdi, sonra ikinci bavul için yardım etmek üzere geri döndü. Genç kadın bavulu yerinden kaldırmış ve ikinci sınıf vagonun merdiveninin demir basamaklarını yarılamıştı bile. Mihail aşağı uzandı fakat kadın onu görmezden gelerek bavulu öne doğru itekleyince Mihail bir adım geri çekilmek zorunda kaldı.</p>
<p>Sonunda kadın yerine geçti. Mihail de onun karşısına oturdu.</p>
<p>"Pencere kenarında oturmak istemez miydiniz?" diye sordu.</p>
<p>Kadın kısa bir hareketle başını salladı, sonra bu yaptığı canını acıtmış gibi elini şakağına götürdü. "Gölgeyi tercih ederim," dedi.</p>
<p>Annesi hep Mihail'e hazırlıklı olmayı, işaretleri fark edip eyleme geçmeye hazır olmayı öğretmişti. Ve işte ortada yeterince işaret vardı: güneş ışığına karşı duyulan hoşnutsuzluk; cildin solukluğu. Ama vakit henüz öğleden sonraydı ve kadın dışarıda peronda beklemişti. Kuşkusuz mevsim kıştı ama hava güneşliydi ve kürenmiş kar yığınlarının üzerinden parlak güneş ışığı yansıyordu. Mihail pantolonuna bulaşmış çamuru silmek istermiş gibi yaparak öne eğildi havayı kokladı. Bazen üstlerinde bir koku olurdu, özellikle de yeni yemek yemişlerse. Mihail'in burnuna gelen koku ise bambaşkaydı fakat yine de bir şekilde çok tanıdıktı. Bu koku kadınla ilgili bambaşka bir tanıyı doğrular nitelikteydi.</p>
<p>"Kendimi tanıtabilir miyim?" diye sordu Mihail, gülümseyerek. "Ben Teğmen Mihail Konstantinoviç Lukin."</p>
<p>Kadın onun gülümsemesine karşılık verdi. "Benim adım Nikonova," dedi. "Yevdokya Yegorovna. Arkadaşlarım bana Dusya, der."</p>
<p>Mihail'in gerçekte arkadaşı yoktu. Annesi ona Mişan, derdi ve Mihail bu ismi bir başkasının ağzından duymayı istediğinden şüpheliydi. Bir şey söylemedi ve bu sessizlik onu rahatsız etti.</p>
<p>Vagonun diğer ucundan bir adam girdi. Mihail onun peronda gördüğü <i>ohranik'lerden</i> biri olmadığını fark etti fakat yanında üniformalı bir jandarma eri vardı ki, bu da bir şekilde oyunu açık ediyordu. İki adam yolcuları sorguya çekmeye başladı. Mihail manalı gözlerle Dusya'ya baktı, sonra adamları izlemeye başladı. Dusya oraya baktı, sonra Mihail'e döndü. Rengi daha da soluk görünüyordu, tabii böyle bir şey mümkünse.</p>
<p>Mihail ona göz kırptı. Dusya şaşkın gözlerle ona baktı ama bir şey söylemedi.</p>
<p>Çok geçmeden <i>ohranik</i> ve jandarma eri onların yanına geldi.</p>
<p>"Kâğıtlar!"</p>
<p>İkisi de pasaportunu uzattı. Jandarma eri bu iş için mutlaka gerekli birisi olduğunu vurgulamak ister gibi etrafını incelediği sırada <i>ohranik</i> önce Mihail'in pasaportuna baktı.</p>
<p>"İsim?"</p>
<p>"Mihail Konstantinoviç Lukin. Teğmen - İstihkâm Sımfi/El Bombacısı, Pyotr Nikolayeviç Taburu." Rütbesi ve bağlı bulunduğu tabur üniformasından anlaşılıyordu.</p>
<p>"Birliğinizle birlikte değilsiniz?"</p>
<p>"İzindeyim." Mihail sarılı sol elini kaldırdı. Dusya'nın bavulunu kaldırırken gösterdiği çaba nedeniyle sargının üzerine kadar kan sızmıştı.</p>
<p>"Türkmenistan?"</p>
<p>"Gök Tepe."</p>
<p><i>Ohranik</i> başıyla onayladı. "Skobyelev orada iyi iş çıkardı." Dusya'ya dönüp onun kâğıtlarını inceledi. "Peki, siz?" diye sordu, başını kaldırmadan.</p>
<p>"Yevdokya Yegorovna Nikonova."</p>
<p>"Madam?"</p>
<p>"Matmazel."</p>
<p><i>Ohranik</i>önce Mihail'e, sonra tekrar ona baktı. "Birlikte mi seyahat ediyorsunuz?" diye sordu.</p>
<p>Dusya cevap vermek için ağzını açtı ama bir ses çıkmadı. Başını öne eğdi.</p>
<p>"Yevdokya Yegorovna erkek kardeşimin bir arkadaşıdır," dedi Mihail. Onu kaderine terk edebilirdi ama Dusya güzel bir kadındı ve Mihail gereksiz bir riski almanın verdiği heyecanın tadım çıkardı.</p>
<p>Dusya başını kaldırıp gözlerini ona dikti. Biraz kızarmış bile olabilirdi ama cildinin hastalıklı görünümü nedeniyle bunu iddia edebilmek mümkün değildi.</p>
<p>"Biz nişanlıyız ve evleneceğiz," dedi, biraz fazla hızlıca. Buna alışkın değildi ve yeterince eğitilmiş olmadığı görülüyordu.</p>
<p>"Yani o ve erkek kardeşim," diye kayıtsız bir tavırla açıkladı Mihail.</p>
<p>"O ve ben değil." Dusya'ya bakıp hafifçe gülümsedi ve Dusya da ona katıldı; bu defa daha doğal bir tavırla. "Ona rastlamam tamamen tesadüf, " diye açıkladı Mihail, kurnazlığının yetersiz kalması durumunda kendisini uzakta tutabilmek için.</p>
<p>"Anlıyorum. Nereye kadar gideceksiniz?"</p>
<p>"Petersburg'a," diye yanıt verdi Mihail.</p>
<p>Dusya, "Sadece Moskova'ya kadar," dedi. Gözlerinde bir özür iması mı vardı?</p>
<p>"Nikâh zamanı geldiğinde Moskova'ya döneceğim," diye ekledi Mihail. Başka bir şey söylemedi. <i>Fazlaca</i> yardımcı olmak uygun olmazdı.</p>
<p><i>Ohranik</i> başını salladı ve yardımcısıyla birlikte uzaklaştı. Mihail elini kaldırdı ve başparmağım diğer iki parmağının arasına kaydırarak onların arkasından nah işareti yaptı. Bunu göremezlerdi ama o el hareketi onların lehine değildi. Dusya, Mihail'in yaptığı şeyi fark etti ve gülümsemesini gizlemeye çalıştı.</p>
<p><i>Ohranik</i> arkasına döndü ama Mihail'in avucu artık açılmıştı ve masumdu. Vagondaki diğer yolcuları sorguladıkları sırada Mihail onları izledi ama bir daha arkalarına bakmadılar. Sonunda işleri bitti ve perona indiler. Biraz sonra Mihail hafif bir gıcırtı duydu, bunu serbest bırakılan frenlerin çıkardığı madenî çınlama takip etti ve tren yavaşça hareket etmeye başladı.</p>
<p>Mihail'in arkasında bir yerden bir adam ayağa kalktı ve onlara doğru yürümeye başladı. Uzun boyluydu -Dimitriy kadar vardı- iriydi ve gür bir sakalı vardı. Adam onların biraz ilerisinde başka bir yere oturdu fakat yanlarından geçtiği sırada Dusya ile bir an bakıştığı Mihail'in gözünden kaçmadı. Görünüşe göre Mihail hazırcevap bir muhafız olarak iyi bir iş çıkarmış olabilirdi ama genç kadın kesinlikle yalnız değildi.</p>
<p>Dusya, Mihail'in yüzüne tekrar bakma cesaretini bulduğunda tren artık oldukça hızlanmıştı. Bir şeyler söylemek istiyor gibiydi ama ağzından tek kelime bile çıkmadı. Tekrar şakağını ovuşturarak kaşlarını çattı.</p>
<p>"Endişelenmeyin," dedi Mihail. "Açıklama yapmanıza gerek yok."</p>
<p>Kadın mahcup, uysal bir gülümsemeyle karşılık vererek başını diğer yana çevirdi ama yanlış anlamıştı. Bir şey açıklamasına gerek yoktu çünkü Mihail mükemmel bir şekilde anlamıştı. O tanıdık kokunun -Mihail'e kendisini evdeymiş gibi hissettiren bir parfümdü- arkasında saklanan belirtiler vardı: hafifçe patlak gözler, solgun bir ten ve baş ağrıları. Mihail İmparatorluk Teknik Okulu'ndayken onlarla ilgili olarak neredeyse her gün uyarılmıştı ve savaş meydanlarında bunu yaptıkları işle ilgili gereçleri pek tanımayan kişilerde birden fazla kez görmüştü.</p>
<p>Bunlar uzun süre nitrogliserine maruz kalma sonucunda ortaya çıkan belirtilerdi.</p>
<br/>
<p>Tren yavaşladı ve sonunda durdu. Yuda'nın nerede olduğunu anlayabilmesi imkânsızdı ama Gök Tepe'den ayrıldıklarından beri on iki gün geçmişti. Önce kara, sonra deniz, sonra tekrar karayoluyla seyahat etmişler ve en sonunda tabutunu bir trene yüklemişlerdi. Ondan beri de birkaç kez tren değiştirmişlerdi. Dışarısını hiçbir şekilde görememesine rağmen emin olduğu tek şey vardı ki, o da gecelerin giderek uzadığıydı ve bu da kuzeye doğru yol aldıklarını gösteriyordu.</p>
<p>Yaptığı yolculukların en keyiflisi olduğu söylenemezdi. Daha önce de benzer vasıtalarla yolculuk yapmıştı; büyük bir sandığın içinde bir eşya gibi başka bir yere nakledilmişti ama bunlar genellikle kendi isteğiyle olmuş ve kendi seçtiği bir varış yerine ulaşmıştı. Bugün ise -az çok tahmin edebilmekle birlikte- akıbetinin ne olacağını bilmiyordu ve bir sandığın içinde olmanın yanı sıra Dimitriy'in aldığı diğer güvenlik önlemleri de hareket edebilmesini oldukça güçleştiriyordu. Canı yanmıyordu ama ellerini hareket ettiremiyor olmanın verdiği histen nefret ediyordu ve boynundaki ip nefes almasını gerçekten güçleştiriyordu; ağzındaki cadaloz yularının metal dilinin tadını ise sanki başka birisinin tükürüğü gibi hissediyordu.</p>
<p>Kaldırıldığını, taşındığını ve sonra sert bir taş zemine bırakıldığını hissetti. Tekrar kaldırılıp bir vagona kondu ve vagonun tekerlekleri karlı zeminde yavaşça yuvarlanmaya başladı. Yuda yolculuğun sonuna yaklaştıklarını hissediyordu ve çok geçmeden akıbetinin ne olduğunu öğrenecekti.</p>
<p>Hiçbir şey Gök Tepe'de hapsedilmiş olarak geçirdiği üç seneden daha kötü olamazdı. Bu kendi hatasıydı. Elini çok abartılı oynamış ve rakibini küçümsemişti; İbrahim Edhem Paşa kurnaz bir adamdı.</p>
<p>1858 yılında kendi zindanından kaçtıktan sonra Yuda yeni bir hayat kurmak zorunda kalmıştı. Artık güçlü kişilerle vakit geçirip bütün eylemleri çar tarafından destekleniyormuş gibi yaparak Üçüncü Şube'nin koridorlarında dolaşamazdı. Bunu, yeni bir başlangıç yapmasına izin vermeyecek kadar uzun bir süre yapmıştı. Çok geçmeden birisi, onun hiç yaşlanmadığım fark edecek, yine bir başkası yaşam öyküsüne bir göz atacak ve her şey sona erecekti. Daha önceki yaşam biçimine -vampir olmadan önce sürdürdüğü hayata- geri dönmüştü. Bir gezgin, bir çeşit paralı asker olmuştu ama her zaman ikna yöntemini benimsemişti, kaba kuvveti değil. Bunun nedeni düşmanlarına gücünün yetmemesi değildi ama kaba kuvvet ona hep daha az keyif veriyordu ve neredeyse hile yapmak gibiydi, özellikle de artık herhangi bir ölümlüden çok daha fazla güce sahipken. Sonradan edindiği kas gücünü değil, doğasında var olan zihinsel yetilerini kullanmayı tercih ediyordu. Bu, onun diğer bütün <i>vurdalak</i>'lar gibi maddi zevklerin keyfini çıkarmadığı anlamına gelmezdi tabu ama bir kurbanla, onun tek kurtuluşun ölüm olduğunu düşüneceği âna kadar oynayabilmek çok daha keyifli oluyordu.</p>
<p>Bununla birlikte tedbirli olmalıydı. Düşmanları vardı ve ardında Rusya ve Doğu Avrupa'ya yayılmış çok fazla gizemli ölüm bırakması durumunda belirtileri fark ederlerdi. Romanov'lar düşmandı ama onlara dokunmazsa kendisini rahat bırakırlardı. Lyoşa'nın kızı Tamara vardı ama iz bırakmadan ortadan kaybolmuştu. Ölmüş veya sakin bir hayat yaşamayı tercih etmiş olabilirdi. Ama bütün düşmanları arasında -babasına karşı duyduğu sevgiden dolayı- Yuda'dan en çok nefret eden kişi oydu. O zaman Dimitriy de aynı duyguları paylaşıyor olamaz mıydı? Yuda hiçbir zaman Dimitriy'in ne düşündüğünden emin olamamıştı ve hâlâ da değildi. Ama Yuda'yı asıl korkutan şey bunların hiçbiri değildi.</p>
<p>Onun gerçek düşmanı Zimeyeviç'ti. Bir zamanlar müttefiklerdi ama asla birbirlerine güvenmemişlerdi. İkisi de kendi yoluna gitmişti ve Yuda en az iki kez onu yenilgiye uğratmayı başarmış ya da en azından biraz yolunu kesebilmişti fakat Zimeyeviç küçücük bir rahatsızlığa bile bin misliyle karşılık veren türden bir yaratıktı.</p>
<p>1877 yılında Yuda'yı ele geçirmeye çok yaklaşmıştı. Rusya ve Türkiye tekrar savaşa girmişti ve bu defa Rusya kazanıyordu. Yuda çarın Tuna'nın hemen güneyindeki iMevnc'dc bulunan birliklerine destek olmuştu. Buralar tanıdık topraklardı. Şehir dört aydan uzun zamandır kuşatma altındaydı. Yuda her gece kentin duvarını tırmanıyor -insanoğlu için mümkün değildi bu ama onun için kolaydı- ve içeride kendisine ziyafet çekiyordu. Rusya'nın amacına da yardımcı oluyordu bu ama oraya büyük ölçüde kendi keyfi için geliyordu.</p>
<p>Fakat sonra savaşa -Prens Karl'ın komutasında- Romanyalılar da girmişti ve aralarında Yuda'nın en çok korktuğu kişi de vardı.</p>
<p>Yuda bir eylül gecesinde, başarılı bir harekâttan geri döndükten sonra, diğer bazı Rus subaylarıyla birlikte yeni gelen Romen komutan Albay Flaviu Stanga'yla tanışmak üzere davet edildi. Kamp fenerlerinin titreşen ışıklarıyla aydınlatılmış bir alanda toplandılar. Albay Stanga çadırından çıktı.</p>
<p>Yuda, Zimeyeviç'le son kez yüz yüze geleli elli iki yıl olmuştu fakat büyük vampir hiç değişmemişti. Yüksek, kavisli alnı bir asker kepinin altına gizlenmişti ama tıpkı kalın kaşları ve kavisli burun delikleri gibi kolayca tanınabiliyordu. Kırçıllaşmış bıyıkları itinayla düzeltilmişti. Cildi genç ve kırışıksızdı; yakın zamanda beslenmişti. Subayların oluşturduğu sıranın önünde yürürken cana yakın bir tavırla kuşatmayla ilgili planlarından söz ediyor ve önünden geçtiği her subayın doğrudan gözlerine bakarak elini sıkıyordu.</p>
<p>Ta ki Yuda'nın önüne gelene kadar.</p>
<p>Orada durup sustu ve dikkatle Yuda'nın gözlerine baktı. Sonra onun elini alıp kuvvetle sıktı. Yuda, Zimeyeviç'in onu tanımadığına karar vermesini ümit ederek kayıtsız bir ifadeyle bekledi. Zimeyeviç tekrar konuşmaya ve askerî taktiklerden söz etmeye başladı ve Yuda başarmış olduğunu düşündü ama Zimeyeviç onun elini bırakmıyordu. Sonra biraz geri çekilerek Yuda'nın bileğini büktü ve elini aşağı indirmeye zorladı, o anda kendi elinin sırtı ve taşıdığı yüzük -Yuda onunla her karşılaştığında parmağında olan yüzük- göründü. Bu, kızıl renkte çatal dilli, gözleri zümrütten, gövdesi altından yapılmış bir ejderha figürüydü. Yuda'yı tanıdığını, Yuda'nın da onu tanıdığını anladığını göstermek istiyordu.</p>
<p>Zimeyeviç onu orada öldürmeye karar vermiş olsaydı, hem buna hem de kendisini durdurmaya çalışacak her askeri yok etmeye gücü yeterdi. Ama Zimeyeviç sükûnetini korudu. Konuşmaya devam ederek sonraki ve ondan sonraki subaya geçti. Konuşması bittiğinde soruları olup olmadığını öğrenmek istedi ama kimse bir şey sormadı. Albay Stanga subaylara çekilmelerini söyledi.</p>
<p>Yuda kaçtı; kamptan, ordudan ve ülkeden kaçtı. Elinden geldiğince iyi yaşamaya çalıştı, tıpkı oralardaki vampirlerin yaptığı gibi yıllarca kilise avlularında yaşadı ve köylülerle beslendi. O, güneye kaçarken Ruslar da güneye doğru ilerliyor, Zimeyeviç de onlarla birlikte geliyordu.</p>
<p>Sonunda sultanın ordusunun büyük bir kısmı gibi Yuda da Avrupa'nın güneydoğu ucunda kapana kısıldı. Saklanabileceği tek şehir kalmıştı: İstanbul. Orada gerçek adı olan Cain'i kullandı ve bir İngiliz gibi İngilizce konuştu. Bir yıl önce İstanbul Konferansı'nda -yöresel adıyla Tersane Konferansı- İngiltere Osmanlılardan çok, Ruslar açısından olumlu olacak bir anlaşma yapmaya daha hevesli görünmüştü ve bu yüzden İngilizler herkesçe sevilmiyordu. Ama en azından İngiltere Rusya'nın yanında savaşa katılmamıştı. Ve Yuda da eli boş gelmemiş, armağan olarak bilgi getirmişti.</p>
<p>Yuda'nın Osmanlı yönetiminin çeşitli katmanlarını aşarak Babıâli'den içeri girebilmesi için sadece Zimeyeviç'in adından -Rusça çevirisinden değil, Türklere daha tanıdık gelen bir şeklinden- söz etmesi yetti. Böylece Dolmabahçe Sarayı'nın taht odasında Osmanlı İmparatoru ve Müminlerin Halifesi Majesteleri Sultan II. Abdülhamid'in huzuruna kabul edildi. Sadrazam -Rum, İbrahim Edhem Paşa- sultanın yanında ayakta duruyordu. O, salonda bulunanlar arasında açık arayla en kurnaz kişiydi; tabii ki Yuda dışında, en azından kendisi böyle düşünüyordu.</p>
<p>Söze İbrahim Edhem Paşa başladı.</p>
<p>"Demek imparatorluğumuzun Tepeş'le <a id="dipnot08" href="../Text/dipnotlar.xhtml#sonnot08">[8]</a> ilgili tarihini biliyorsunuz." O zaman bile Zimeyeviç'in tam Romence adını kullanmaya cesaret edemiyorlardı ve o kısa lakaba yapışıp kalmışlardı.</p>
<p>"Onun hakkında çok şey biliyorum - özellikle düşmanınız Rusya ile olan ilişkileri hakkında."</p>
<p>"O zaman onun Romanov'ların dostu olmadığını da biliyorsunuzdur?"</p>
<p>"Dosttan daha fazlası olmak isterdi."</p>
<p>Bu noktada sultan konuşmaya başladı: "Onların kanına yüklediği laneti biliyor musunuz?"</p>
<p>Bu konuda Yuda, Zimeyeviç dışında herkesten daha fazla bilgi sahibiydi. Zimeyeviç ile Büyük Petro arasındaki pazarlığı ve Petro'nun buna sadık kalmadığını biliyordu. Zimeyeviç'in Petro'nun kanını içtiğini ama çarın buna aynı şekilde karşılık vermediğini biliyordu. Ve bu yüzden her Romanov'un, bir gün Zimeyeviç'in kanını içip vücudunda onun kanıyla ölerek bir vampir olma ve onun iradesine boyun eğmek zorunda kalma olasılığına karşı ne kadar savunmasız olduğunu da biliyordu. O Romanov çar olursa, Zimeyeviç Rusya'ya hükmederdi. O zaman bu Osmanlıların hali ne olurdu?</p>
<p>"Eğer Rusya'yı ele geçirirse," dedi Yuda, "bir sonraki adımın sizin tahtınız olacağını biliyorum. Rusların ordularını muzaffer kılacaktır."</p>
<p>İbrahim Edhem Paşa sultana baktı, sonra devam etti.</p>
<p>"Bütün bunları nereden biliyorsunuz?" diye sordu.</p>
<p>'Tepeş'in teklifini Çar Aleksandr'a ben ilettim."</p>
<p>"Majesteleriyle mi görüştünüz?" Sadrazam şaşkınlığını iyi gizliyordu.</p>
<p>"Aleksandr Pavloviç'le," diye açıkladı Yuda. "I. Aleksandr'la."</p>
<p>Saray maiyeti arasında fısıltılar duyuldu, sonra sultan tekrar konuşmaya başladı.</p>
<p>"Yani siz de... onun gibi misiniz? Bir vampir misiniz?"</p>
<p>"O yüzden neden bahsettiğimi biliyorum," diye doğruladı Yuda.</p>
<p>"Peki, teklifiniz nedir?" diye sordu paşa.</p>
<p>"Tepeş'in nerede olduğunu biliyorum. Hangi isimle seyahat ettiğini de. Hızlı hareket ederseniz onu yakalayabilirsiniz."</p>
<p>"Bu bir hile! Çarın gerçek niyetini bizden gizlemek için bir hile."</p>
<p>"O, Ruslarla birlikte ilerliyor. Birisiyle uğraşırken, dikkatinizi diğerinden ayırmanıza gerek yok."</p>
<p>"Ve Tepeş'e ulaşmayı başarabilsek bile," diye ekledi sultan, "ne yapacağız? O yenilmez."</p>
<p>"O da bütün diğer vampirler gibi ölebilir," diye yanıtladı Yuda.</p>
<p>"Sizin gibi mi?" diye sordu Edhem Paşa.</p>
<p>Yuda bu yorumu bir gülümsemeyle kabul etti ama kendisini güvende hissediyordu.</p>
<p>Sultanın her iki yanında duran muhafızların kılıçları vardı ve kellesini kolayca uçurabilecek olmalarına rağmen, Yuda yakınındaki uzun pencerelere hemen ulaşabilirdi ve dışarısı da karanlıktı. Ayrıca bildiği her şeyi öğrenmeden Yuda'yı öldürmeleri aptallık olurdu ve Yuda çok şey bildiğini söyleyerek övünmüştü.</p>
<p>"Tepeş'i alt etmenin tek çaresi Ascalon'un yok edilmesidir," dedi sultan.</p>
<p>"Peki ya ben Ascalon'u bulmanızı sağlarsam?" diye sordu Yuda.</p>
<p>"O yüzyıllardır kayıp," dedi sadrazam. "Hakkında ne bilebilirsiniz ki?"</p>
<p>"Bir zamanlar Tepeş'in en yakın müttefikiydim."</p>
<p>"O zaman neden şimdi ona ihanet ediyorsunuz?"</p>
<p>"Ben ona zaten ihanet ettim," diye açıkladı Yuda. "O yüzden ondan korkuyorum. Ve o yüzden onun hakkından gelmenizi istiyorum."</p>
<p>"Sizi takip mi ediyor?"</p>
<p>"Nerede olduğumu bilseydi ederdi."</p>
<p>"Takip edilmediğinizden emin misiniz?"</p>
<p>"Oldukça eminim," diye yanıtladı Yuda, söylediğinin gerçek olduğunu ümit ederek.</p>
<p>İbrahim Edhem Paşa öne eğilip sultanın kulağına bir şeyler fısıldadı. Sultan bir an ona baktı, sonra başım salladı.</p>
<p>"Şimdi çekilebilirsiniz," dedi sadrazam. "Daha sonra çağırılacaksınız."</p>
<p>Yuda oradan ayrılmak üzere arkasını döndü ama toplantı henüz bitmemişti.</p>
<p>Son sözü sultan söylerdi.</p>
<p>"Ve şehirde kaldığınız süre içerisinde beslenmemeye dikkat edin. Bu insanlar benim halkım. Görevim onları korumak."</p>
<p>Yuda sultanın dediğini kesinlikle anlamış olarak oradan ayrıldı.</p>
<p>İki gün sonra İbrahim Edhem Paşa'nın kendisiyle "Yerebatan Sarayı'nda, sultanın kulağından uzak" özel bir görüşme yapmak istediğini bildiren bir mesaj aldı.</p>
<p>Yerebatan Sarayı, İmparator Jüstinyen zamanında içme suyu depolamak amacıyla şehrin altında inşa edilmiş eski bir Roma sarnıcıydı. Girişi Ayasofya'dan uzak değildi ve Haliç'in diğer yakasındaki Dolmabahçe Sarayı'na güvenli bir mesafedeydi. Edhem Paşa'nın görüşme zamanı olarak belirlediği gece yarısına yarım saat kalmıştı. Yuda taş merdivenlerden aşağı indi.</p>
<p>Aşağısı serindi. Sarnıçta pek fazla su yoktu ve ancak dizlerine kadar geliyordu ama suyun altında yüzyıllar boyunca birikmiş olan çamur ve kum vardı ki bir insanı en az üstündeki su kadar etkili bir şekilde içine çekip boğabilirdi. Sarnıcın şehrin altında kalan tavanının kavisli tonozlarını suyun içinden yükselen dev sütunlar destekliyordu. Bunlardan bazıları çökmüş ve o büyük, karanlık mekânda üstlerine basılarak yürünebilmesini sağlayan atlama taşları bırakmışlardı geriye. Dikmelerden bazılarına asılmış olan kandiller sayesinde mekânın bir kısmı aydınlanmıştı ama geri kalanına karanlık hâkimdi. Işıksız ortamda görebilme yeteneği çok gelişmiş olan Yuda'nın gözleri bile sarnıcın uzak ucundaki karanlıkta kalan yerleri seçemiyordu. Fakat kandillerin yakılmış olması bile kendisinin beklendiğini gösteriyordu.</p>
<p>Taştan taşa atlayarak karanlığın içine doğru ilerledi. Çok geçmeden devasa mekânın neredeyse ortasına kadar geldi. Duvarlardan hiçbiri görülemiyordu. Tam bir sessizlik hüküm sürüyordu.</p>
<p>"Edhem!" diye bağırdı. "İbrahim Edhem Paşa!"</p>
<p>Sesi suda, duvarlarda, sütunlarda ve tonozlarda yankılanıp kendisine geri döndü. Sarnıcın tekrar sessizliğe gömülmesi neredeyse bir dakika sürdü ve Yuda'nın sesinin yankısı giderek azalırken sessiz suyun üzerinde yaklaşmakta olan bir kayığın oluşturduğu halkalar beliriverdi. Birazdan karanlığın içinde bir siluet belirginleşmeye başladı. Bu, üstünde bulunduğu kayığı elindeki uzun sırığın yardımıyla Yuda'nın olduğu yere doğru yaklaştırmakta olan sadrazamdı. Yaratılmak istenen, Stiks'de<span style="font-size: 13px;"> </span><a id="dipnot09" href="../Text/dipnotlar.xhtml#sonnot09">[9]</a> ölüleri taşıyan bir Karon<span style="font-size: 13px;"> </span><a id="dipnot10" href="../Text/dipnotlar.xhtml#sonnot10">[10]</a><span style="font-size: 13px;"> </span>izlenimiydi ama Yuda'ya Oxford'dayken Cherwell'de sırıkla sandal ittiği günleri hatırlatmıştı.</p>
<p>"Sultanımızın yasağına uydunuz mu?" diye sordu paşa.</p>
<p>"Elbette," diye yanıtladı Yuda. Kente geldiğinden beri hiç kan içmemişti. Ev sahibinin dileklerine bu kadar doğrudan karşı çıkmak aptalca olurdu.</p>
<p>"O zaman aç olmalısınız." Edhem başıyla aşağı doğru işaret etti ve Yuda kayığın ön tarafında elleri, kolları ve ağzı bağlı bir genç adamın yattığını gördü. Üstünde bir Rus <i>ryadovoy</i> üniforması vardı. "Yiyin!" diye emretti Türk.</p>
<p>Yuda açlıktan ölüyor değildi ama bir daha ne zaman beslenmeye fırsatı olacağını bilmiyordu. Bu Rus askerini gerçekte kendisinin kimin tarafında olduğunu görmek için mi ikram ettiklerini merak etti ama çar için çalışıyor olması durumunda bile Yuda'nın çarın tebaasından bir kişinin ölmesini vicdani bir sorun olarak algılamayacağını biliyor olmaları gerekirdi. Sadrazam onun tereddüt ettiğini fark etti.</p>
<p>"Buyrun," diye ısrar etti. "Sultanın himayesi kâfirlere kadar uzanmaz."</p>
<p>Yuda kayığa çıktı ve <i>ryadovoy</i>'u yakasından tutup kaldırdı. Aç olması bir yana, böyle bir konukseverliği reddetmenin görgü kurallarını ihlal etmek olduğunun da farkındaydı. Böyle şeylerin bazıları için ne kadar önemli olduğunu bilecek kadar deneyimliydi. Ve Edhem her şeyi doğru yapmıştı. Rus ölü değildi, hatta baygın bile değildi. Gözleriyle Yuda'nın yüzünde bir merhamet belirtisi, kurtarıcısıyla karşı karşıya olduğuna dair bir işaret arıyordu. Yuda sivri dişlerini gösterdi ve genç askerin ümidini dehşete çevirdi. Yuda'nın dayanması çok zordu. Öne doğru eğilip ısırdı ve Edhem'in onun ihtiyaçlarını bu kadar iyi anlamasına sevinerek yavaş yavaş içmeye başladı. Asker direnebilecek durumda değildi.</p>
<p>Yuda beslenme keyfini çıkarırken sadrazam konuşmaya devam etti.</p>
<p>'Teklifinizi düşündük," dedi. "Bildiğiniz gibi Tepeş -sizin verdiğiniz isimle Zimeyeviç- yıllardır, yüzyıllardır halkımızın düşmanıdır. Ama sürekli olarak savaşta değildik. Zaman zaman onun topraklarını işgal ettik, o da bizi kovmaya çalıştı. Şimdilerde onun ülkesi imparatorluğumuzun bir parçası değil. Bizi tehdit eden Rusya'dır, o değil."</p>
<p>Yuda başını kaldırdı. <i>Ryadovoy</i> artık neredeyse bilincini yitirmişti ama kanı hâlâ canlı bir şekilde akıyordu. Yuda konuşmaya başladı fakat boğazının kuruduğunu hissetti. Öksürdü. "Tepeş fırsatçıdır," dedi. "Rusya'ya başı çektirecek ama arkasından takip edecektir." Başladığı zamankinden daha büyük bir içme isteği duyarak kurbanına döndü.</p>
<p>"Öyledir ama aynı zamanda da faydacıdır." İbrahim Edhem'in sesi yükselmişti. "Ne zaman savaşacağını, ne zaman da işbirliği yapacağını bilir. Onun Taganrog'da size katılmak üzere Boğaz'dan geçtiğinden haberimiz olmadığını mı sanıyorsunuz? Ya da sizin Çıfıt Kale'de yaptığınız deneylerden?"</p>
<p>"Daha doğmamıştınız bile." Yuda sözcükleri geveliyormuş gibi hissetti.</p>
<p>"Yeni doğmuştum ama ben sadece imparatorluğumuzu nesillerdir koruyanların sonuncularından biriyim. Biz sizin çok yeni öğrendiğiniz şeyleri yüzyıllardır biliyorduk - bütün o biliminize rağmen."</p>
<p>"Peki, ne biliyorsunuz?" Yuda hızla konuşmuş ve ağzını tekrar kurbanının boğazına yaklaştırmıştı. Adam artık ölmüş olmasına rağmen hâlâ kendisini içmek zorunda hissediyordu.</p>
<p>"Örneğin Tepeş ve Flaviu Stanga'nın aynı kişi olduğunun biliyoruz. Aranızdaki nefreti biliyoruz. Yaptığınız deneyleri ve sizin türünüzün mensuplarının o deneyler yüzünden sizi nasıl hor gördüğünü biliyoruz. Hatta ortaya çıkardığınız şeylerin çoğunu biz uygulayabildik: bir vampirin nasıl öldürülebileceğini, nasıl kontrol edilebileceğini. Sizin gibi bir yaratığı âciz duruma düşürebilecek zehirleri de öğrendik ve onları nasıl uygulayacağımızı biliyoruz."</p>
<p>Yuda bir anda her şeyi anladı ama artık çok geçti. Henüz yutmamış olduğu bir ağız dolusu kanı geri tükürdü ama hâlâ daha fazlasını içmek istiyordu. Zihni hâlâ açıktı ama yeterince içmişti. Ağrı veya karnında bir düğümlenme hissetmiyordu. Bu İbrahim Edhem'in zehiri ne kadar ustalıkla seçmiş olduğunu gösteriyordu. Başını kaldırdı ve paşanın başıyla omuzlarının giderek bulanıklaşan siluetini gördü. Gözlerinin önündeki resim, yeni biten ve yağmur altında bırakılan bir tablo gibi silinmeye başladı. Kayığın ön kısmına yığılırken ellerinden kurtulan kurbanının suya düşerken çıkardığı sesi duydu. Sonra her yer karardı.</p>
<p>Ayıldığında, daha önce bulunduğu yerin pek uzağında değildi. Hâlâ sarnıçtaydı, sırtüstü yatıyordu ve etrafında taş sütunlar yükseliyordu. Yan tarafında, kendisini güvende hissetmesini sağlayan ve bir tabutta yatmakta olduğunu düşündüren ahşap duvarlar olduğunu fark etti. Askerin bedeninden içtiği kandaki ilacın etkisiyle hâlâ felç olmuş durumda olup olmadığını merak ediyordu. Hangi zehrin söz konusu olduğunu anlayabilmek için hafızasını yokladı ama bilinci tam olarak yerine geldiği zaman hareket edememesinin tek nedeninin ağır zincirlerle bağlanmış olması olduğunu fark etti; dev bir örümceğin demirden örülmüş ağına yakalanmış bir canlı gibi yalnızca elleriyle ayakları değil, bütün bedeni zincirlerle bağlanmıştı ve yalnızca başı serbest durumdaydı.</p>
<p>İbrahim Edhem Paşa ona doğru eğildi.</p>
<p>"Beni öldürseydiniz daha iyi olurdu," diye fısıldadı Yuda zayıf bir sesle.</p>
<p>"Bence bu zevki, onun gerçekten tadını çıkarabilecek birisine bırakmak daha iyi olurdu."</p>
<p>"Benim için fidye mi isteyeceksiniz? Tepeş'ten?"</p>
<p>"Deneyeceğiz."</p>
<p>"Siz bir budalasınız. Buraya gelip beni alır ama sizin hiçbir kazancınız olmaz."</p>
<p>"Buraya mı?" Paşanın gözlerinden bir pırıltı geçti. "Sizi burada tutmayacağız."</p>
<p>"imparatorluğun neresinde olursa olsun. Halkınız güvende olmayacak."</p>
<p>"O zaman belki de Osmanlı İmparatorluğu'nun dışında bir hapishane bulmalıyız. Dostlarımız var. Biz sizi ona teslim etmeyi istemedikçe, Tepeş sizi bulamaz." Bir sessizlik oldu. "Ya da bize Ascalon'un nerede olduğunu söylersiniz."</p>
<p>Yuda hiçbir şey söylememişti. Sadrazam adamlarından birine işaret etmiş ve vampirin yattığı sandığın üstüne ağır bir ahşap kapak konmuştu. Yuda çiviler çakılırken gelen çekiç seslerini dinlemiş, merdivenlerden sarsılarak çıkarıldığını, önce bir arabaya, oradan bir gemiye alındığını hissetmiş ve sonra günler geçip gitmişti. Gök Tepe'den ayrılmasıyla başlayan yolculuğun son ayağına doğru taşınmakta olduğu şu anda da o zaman hissettiği şeyin aynısmı hissediyordu. O zaman yolculuğunun istikametini bilmiyordu ama Gök Tepe'ye geldiği zaman kendisini koltuğa bağlarlarken bunun sonraki üç sene boyunca dinleneceği yer olduğunu söylemişlerdi.</p>
<p>Sıklıkla bunun bir şaka, Tepeş ismiyle Gök Tepe arasında bağlantı olduğuna dair bir gönderme olup olmadığını merak etmişti. Ama bu sözcükler farklı dillere aitti. Tepe, Türkçe bir sözcüktü ve Gök Tepe "Mavi Tepe" anlamına geliyordu. Tepeş sözcüğü ise Romenceydi ve çok farklı bir anlamı vardı: "Kazıklı" demekti.</p>
<p>Yuda'nın tabutu yere bırakıldı. Dışarıdan gelen sesleri duyamıyordu. Dakikalar geçti. İhanetinin ve Gök Tepe'de geçirdiği üç yılın anılarını zihninden kovmaya çalıştı ama bunu tam olarak başaramadı.</p>
<p>Çok uzun sürmüştü ve bütün o zamandan geriye bir tek şey kalmıştı.</p>
<p>Tepeş veya Zimeyeviç, ya da artık kendisine hangi ismi veriyorsa, fidyeyi ödememişti. Osmanlılarla ve onların Türkmen müttefikleriyle uğraşmamayı tercih etmişti.</p>
<p>Tabutun kapağının etrafını saran demir şeritler kaldırılırken Yuda tabuttaki hava basıncında meydana gelen ufacık değişikliği fark etti. Kapak aralandığı zaman yan taraftan içeri biraz ışık girdiğini görünce bir an sonunun geldiğinden korktu ama sonra bunun sadece bir lambanın ışığı olduğunu fark etti.</p>
<p>İçeriye bir el uzandı ve kapağı yukarı kaldırmaya başladı; o eli gördüğü anda Yuda daha önce kuşkulanmış olduğu şeyden emin oldu; Zimeyeviç fidye ödememişti çünkü buna gerek yoktu.</p>
<p>Elin orta parmağında bir yüzük vardı; zümrüt gözlü, kızıl çatal dilli bir ejderha figürü şeklinde yapılmış altın bir yüzüktü bu.</p>
</body>
</html>