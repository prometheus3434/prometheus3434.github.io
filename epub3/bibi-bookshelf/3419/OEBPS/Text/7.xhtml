<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>7</h1>
<p>Petersburg kargaşa içindeydi. Mihail'in treni oraya önceki gün varmıştı ve haber daha o sırada yayılmaya başlamıştı bile. Tarih 28 Ocak 1881 Çarşamba'ydı ve o gün Rusya tarihindeki en hüzünlü gün olarak kayıtlara geçecekti. Şimdi, perşembe günü, artık herkes öğrenmişti. Petersburg sakinlerinin kimi mutlu, kimi hüzünlü, kimi de kayıtsız bir ruh haliyle uyanacak fakat bir an sonra haberi hatırlayacak ve onun bir rüya olmasını dileyecekti.</p>
<p>Dostoyevski ölmüştü.</p>
<p>Mihail -o kuşağa mensup herkesin, hatta muhafazakârlığı nedeniyle kendisini hor görenlerin bile yapması gerektiği gibi- Fyodor Mihailoviç'in yayımladığı her şeyi okumuştu. Daha geçen yıl Moskova'daki Puşkin heykelinin açılışı sırasında onu görmüş ve yaptığı konuşmayı dinlemişti. Konferans salonunun arka kısmında zorlukla yer bulabilmişti.</p>
<p>Geriye baktığında, bu büyük adamın verdiği mesajla tamamen hemfikir olmadığını görüyordu. O bir ulusal birlik çağrısı yapmıştı; iyi bir düşünceydi ama Rusya'daki çeşitli gruplar arasında öyle bir uzlaşma gerektiriyordu ki, bunu sağlamak imkânsızdı. Ama Dostoyevski'nin konuşma tarzı ve kullandığı sözcükler büyüleyiciydi. Salıneye çıkan küçük figür çok alçakgönüllüydü ve o kadar uzaktaydı ki Mihail onu tam olarak seçememiş, sesini duyabilmek için iyice kulak kabartmak zorunda kalmıştı. Ama sonunda Dostoyevski'nin varlığı bütün salonu doldurmuştu.</p>
<p>Konuşması bittiğinde kısa bir sessizlik olmuş, sonra dinleyenler ayağa fırlamışlardı. Alkışlıyor, tezahürat yapıyor ve sandalyeleri yere vuruyorlardı; mendiller sallanıyor, şapkalar havalarda uçuyordu. Daha sonra İvan Sergeyeviç Aksakov konuşacaktı ama biraz önceki konuşmayla karşılaştırılabilecek hiçbir şey söyleyemeyeceğini bildiğinden bunu reddetti. Ulusal birliği sağlayabilecek tek şey varsa, o da bu konuşma ve Dostoyevski'nin İsa benzeri saygınlığıydı. Oradaki adam idam mangasıyla karşı karşıya gelmiş ve ölmesine saniyeler kala affedilmiş olan bir radikaldi. Ve hâlâ Rusya'nın -insanlığın- içindeki iyiyi görebiliyordu.</p>
<p>Atmosfer hızla sakinleşmiş ama tamamen yok olmamıştı. Dostoyevski'nin konuşmasından sonra majestelerine karşı yeni bir suikast girişimi yapılmamıştı. Dostoyevski'nin konuşmasından sonra Üçüncü Şube kaldırılmıştı. Rivayete göre Dostoyevski'nin konuşmasından sonra Aleksandr ve İçişleri Bakanı Loris-Melikov bir anayasa planı hazırlamaya başlamıştı. Kimse tam olarak bu olayların onun konuşmasının bir sonucu olduğunu söyleyemiyordu ama Dostoyevski bir dereceye kadar ulusun o zamanki ruh halini kavramış gibi görünüyordu.</p>
<p>Mihail bir yazarın -hiç tanımadığı bir yabancının- ölümünün kendisini bu kadar derinden etkilemiş olmasına şaşırmıştı. Sabah gazetesini okuduğunda her şeyi biraz daha kişisel hale getiren bir ayrıntı keşfetmişti. Dostoyevski'nin doğum tarihini görmüştü: 30 Ekim 1821. O, Mihail'in annesi Tamara'dan sadece altı ay sonra doğmuş ve ondan yaklaşık altı hafta sonra ölmüştü. İkisi de yaşamış oldukları elli dokuz yıla bir tek insan yaşamından daha fazlasmı sığdırmıştı.</p>
<p>Ama bunu düşünecek zaman yoktu. Bu, Mihail'in St. Petersburg'u ilk ziyaret edişiydi ama annesi ona kenti öyle ayrıntılı bir şekilde anlatmıştı ki, artık Mihail'e tuhaf bir şekilde tanıdık geliyordu. Burada olmasının iki nedeni vardı; iki akraba: bir baba ve bir yan erkek kardeş. Annesine her ikisi bağlamında da inanması gerektiğini düşünüyordu. İkincisi konusundaki güveni ilkiyle ilgili güveninden daha fazlaydı. Annesinden kuşkulanmak mantıksız olurdu. Tamara'nın anlattığı diğer her şey doğru çıkmıştı, hatta onlar, bir grandükün kendisine bir sevgili bulmuş ve o sevgilinin de bir çocuğa hamile kalmış olduğu fikrinden çok daha akıl dışıydı.</p>
<p>Tamara Mihail'e bunun nerede gerçekleştiğini bile anlatmıştı. Mihail trenle Moskova'dan Petersburg'a giderken -bu, yolculuğunun son ayağıydı- istasyonlara dikkat etmişti; Bologoye ile Okulovka arasında bir yerdeydi. Bu derecede ayrıntı öyküye belirli bir inandırıcılık kazandırıyordu. Eski bir tren tarifesinin yardımıyla annesinin kendisine ne zaman hamile kaldığını bile kesin olarak hesaplayabilirdi ama bunun için uğraşmadı.</p>
<p>Mihail o zamana kadar yalnız seyahat etmişti. Dusya sözüne sadık kalmamıştı. Hattm son durağı olan Moskova'ya kadar gideceğini söylemiş ama bir önceki durak olan Ryazan'da inmişti. Hâlâ doğrudan iletişim kurmamış olmalarına rağmen, uzun boylu sakallı adam da orada inmişti. Uzun seyahat boyunca Dusya ve Mihail biraz daha konuşmuştu ama Mihail kadına onun hakkındaki şüphelerinden hiç bahsetmemişti. Çoğunlukla Mihail'in Türkmenlere karşı çıktıkları seferde yaşadıklarından söz etmişler ve o da Dusya'ya yalan söylemek zorunda kalmıştı. Ama Mihail patlayıcılarla ilgili işinden çok ayrıntılı olarak bahsetmiş ve Dusya'nın tepkisini ölçmeye çalışmıştı. Her fırsatta kendi radikalliğini abartmiştı. Bütün Ruslar gibi o da o teröristlerden bahsedildiğini duymuştu ama onlardan biriyle hiç karşılaşmamıştı. Dusya onun düşündüğü gibi birisi değildi ve Mihail daha fazlasını öğrenmeye can atıyordu.</p>
<p>Moskova'da sadece tren değişimi sırasında birkaç saat kalmış ve Petersburg'a gelir gelmez Dostoyevski'yle ilgili haberi almış, sonra bir otele yerleşip Rostov'dan beri ilk defa gerçek bir banyo yapmış ve aylar sonra ilk gecesini gerçek bir yatakta geçirmişti. Sabah olduğunda akrabalarından hangisini ziyaret edeceğine karar vermişti. Bunun gibi bir öykü söz konusuysa tabii ki kanıta ihtiyacı olacaktı ve Tam ara bunu iki şekilde sunmuştu ona. Kanıtlardan biri basit bir mektuptu. Bilgi içeriyordu ama ikna etme olasılığı düşüktü; herkes yazmış olabilirdi sonuçta. İkincisiyse çok daha sağlamdı.</p>
<p>Mihail yatağına oturup elinde tuttuğu şeye baktı; maviye çalan büyük pembe bir değerli taştı bu, Konstantin'in Tamara'ya doğum günü hediyesi olarak verdiği kolyeye ait beş taşın sonuncusuydu. Yine bunların hepsi Tamara'nın içinde yaşadığı fantezi dünyasının bir parçası olabilirdi ama değerli taş gerçekti. Mihail'e onun pembe safir olduğunu söylemişti ve kuyumcular da bu bilgiyi doğrulamıştı; yoksa o taşları, daha küçük pırlantaları ve gümüş zinciri satmış olmasalar, bu kadar uzun zaman nasıl yaşayabilirlerdi ki?</p>
<p>Ama Tamara hep bu sonuncu taşın satılmamasında ısrar etmişti, ta ki Mihail onu Konstantin'e gösterip, "Ben senin oğlunum," diyene kadar.</p>
<p>Mihail taşı cebine koyup yola çıktı. Hava oldukça soğuktu. Doğduğu yer olan Saratov'un kışları soğuk olurdu. Okuduğu kent Moskova daha da soğuktu. Ama güneyde, Yuda'yı ararken sürüklendiği Hazar Denizi havzasında gerçek bir kış olmazdı. Burada Petersburg'da kışlar daha bir Rus'tu. Mihail otelinden çıkıp kuzeye doğru yürüyerek Moika'yı geçti ve İngiliz Rıhtımı'na yöneldi. Büyük Neva'nın yüzeyi donmuştu ama Mihail buzların altından soğuk suların hâlâ aktığını biliyordu. Petersburg güzel bir şehirdi ve orayı neredeyse yirmi dört yaşına kadar görememiş olması Mihail'i üzüyordu. Her iki kentte de yaşamış olan annesi Moskova'yı tercih etmişti ama o zamanlar ailesini kendisinden alan kolera salgınıyla ilgili en dehşet verici anılarına salıne olan yer Petersburg'du. Şimdi insanlar kolerayı anlamışlardı. O hâlâ sebat ediyordu ama sadece hükümetin tembelliği sayesinde.</p>
<p>Tamara'nın annesi Domnikiia, Petersburg'u hiç ziyaret etmemişti ve Aleksey -özellikle de Domnikiia orada yaşadığından- hep Moskova'yı tercih etmişti, o yüzden de Mihail annesinin yönlendirmesiyle üzerinde eski başkenti yenisine tercih etme yönünde ciddi bir aile baskısı hissetmişti. Ama Petersburg'da birkaç saat geçirdikten sonra bu şehre bir şans vermeye karar verdi.</p>
<p>Karlar çizmelerinin altında gıcırdarken yürümeye devam etti ve Nikolayevskiy Köprüsü'nün ayağını geçti. Moskova'da bunun gibi bir şey yoktu, diğer yandan Moskova da Neva'ya hiç benzemiyordu. Ne olursa olsun üstü donmazdı. Mihail yazları masmavi pırıltılı güzelliğiyle şehrin içinden akıp giden o ırmağı hiç unutmuyordu. Çok geçmeden Neva'nın aksi yönüne doğru döndü ve Senato Meydanı'na çıkıp heykelin kaidesine kadar yürüdü. Bronz Atlı -Büyük Petro- Mihail'in varlığına tamamen kayıtsız, atının sırtından gökyüzüne bakıyordu. Ama Mihail yine de muhtemelen onun torununun, torununun, torununun, torununun, torunuydu. Bugün bunun gerçek olduğunu öğrenebilecekti. Mihail derin bir erteleme, gerçeği yarına veya ondan sonraki güne bırakma ihtiyacı içindeydi.</p>
<p>Burada ailesinin her iki tarafına da o kadar çok şey olmuştu ki. 1712'de Zimeyeviç ve Petro burada buluşmuştu; Zimeyeviç Petro'nun kanını burada içmiş ve onunla bilgisini paylaşmıştı; Petro, Zimeyeviç'in kanını içmeyi burada reddetmiş, böylece Romanov ailesini nesiller boyunca mahkûm etmişti; Zimeyeviç kendisini dalga dalga kabaran Neva'ya burada atıp Rusya'yı terk etmişti ama giderken yalnız değildi.</p>
<p>Aleksey 1825 yılında Yuda'yla yine burada karşı karşıya gelmişti; oğlunun yaşamı üzerinde Yuda'nın nasıl bir etkiye sahip olduğunu yine burada öğrenmişti; burada, donmuş nehrin üzerinde dövüşmüşlerdi; Aleksey, Yuda'yı burada öldürmüş, onu soğukkanlılıkla vurmuştu; Yuda da yine burada ölümü aldatmış, bir vampirin kanını içerek kendisi de bir vampir olmuştu.</p>
<p>Ve nihayet Mihail'in Yuda'ya uzun zamandır hak ettiği akıbeti yaşatacağı yer de belki burası olacaktı. O, büyükbabasının hatalarından bir şeyler öğrenmişti ve oyuna gelmeyecekti.</p>
<p>Heykele son kez bakıp yürüyüşüne devam etmek üzere rıhtıma arkasını döndü. Heykelin arkasından, sabah güneşinin altında kubbesi pırıl pırıl parlayan Aziz İshak Katedrali görünüyordu. Dekabristlerin I. Nikolay'a karşı ayaklandığı günlerde bu dev katedralin yapımına daha yeni başlanmıştı. Mihail gibi kente yeni gelen birisine katedral sanki her zaman oradaymış gibi görünürdü. Katedralin tarihini öğrenmenin tek yolu elindeki rehber kitaba bakmaktı.</p>
<p>Mihail nehir boyunca doğuya doğru yürüyerek Deniz Kuvvetleri Komutanlığı'nı ve Kış Sarayı'nı geçti. Aradığı adamın sık sık ziyaret ettiği yerler olmalarına rağmen, Mihail bu binalara gitmiyordu. Solunda, Neva'nın karşı tarafında Petro-Pavel Kalesi'ni ve içindeki katedralin gökyüzüne yükselen çan kulesini görebiliyordu ama hedefi nehrin bu yakasındaydı. Sonunda oraya ulaştı: Mermer Saray. Ekselansları Grandük Konstantin Nikolayeviç Romanov'un - babasının Petersburg'daki ikametgâhı.</p>
<p>Mihail başını kaldırıp binaya baktı. Duvarlardaki mermer rölyefler yeterince etkileyiciydi ama Kış Sarayı'na kıyasla soluk kalıyorlardı. Bu, bir grandüke yaraşır bir ikametgâhtı - şıktı ama çarın içinde ince bir kıskançlık sızısı yaratacak kadar bile abartılı değildi. Mihail annesinin Konstantin'e yaptığı gizli ziyaretler sırasında oraya girip çıkarken hangi kapıyı kullanmış olabileceğini merak etti. Bunu gözünde canlandırmaya çalıştı. Zihnindeki Tamara resmi henüz yeniydi; bir yanında korkunç bir yara izi olan solgun, çökük yanaklı, yürekleri paralayan öksürüklerle sarsılan bir kadın. Gençliğinde güzel bir kadın olduğunu ve birilerini sevmiş olduğunu hayal etmek zordu. Yaşam onu katılaştırmıştı.</p>
<p>Mihail, Konstantin'in alışkanlıklarını öğrenmişti. Bunları -uzaklardaki Saratov'da- annesiyle birlikte gazetelerdr okuyarak öğrenmişlerdi. O evindeyse ve ağabeyi çar da evindeyse -ki her iki saraydaki Romanov standartları bunun böyle olduğunu gösterirdi- Konstantin çok muhtemelen sabah saatlerinde Mermer Saray'dan Kış Sarayı'na kısa bir gezinti yapardı. Mihail nehirden uzaklaşarak Milyoner Caddesi'ne doğru döndü. Sarayın kapıları, her iki tarafında geçitler bulunan bir avluya açılıyordu. Avlunun uzak ucu rıhtıma açılırdı ama Konstantin'in ağabeyine ulaşabilmek için şu anda Mihail'in dikkatle bakmakta olduğu geçitleri kullanması gerekiyordu. Saat daha yeni dokuza geliyordu ama hızla yanlarından geçen kraliyet mensuplarını bir an görebilmek için toplanan insanların oluşturduğu kalabalık artmaya başlamıştı bile. Bu, Mihail'in işini pek kolaylaştırmayacaktı.</p>
<p>Cebindeki küçük not kâğıdını çıkarıp tekrar baktı. Kâğıttaki mesaj kısaydı.</p>
<br/>
<i><p>Sevgili Kostya,</p>
<p>Bu senin oğlun.</p>
<p>Sevgi dolu anılarla,</p>
<p>Tamara Valentinovna Komarova</p></i><br/>
<p>Mihail annesine söyleyecek daha fazla bir şeyi olup olmadığını sormuştu ama Tamara duygusallaşmamıştı; bu kadarı yeterliydi. Konstantin'e yazarken, onun tanıdığı ismini kullanmıştı. Eğer uygun olursa, gerisini Mihail anlatırdı. Mihail notun arkasına kendi adını ve kaldığı otelin ismini karalamıştı. Şimdi geriye sadece beklemek kalıyordu.</p>
<p>Mihail kalabalığın içindeki yüzlere baktı. Çoğu yabancı gibi duruyordu, görmeye değer buldukları bir şeyi ziyaret eden Fransızlar, Almanlar ve İngilizler. Bazıları, tacir veya işadamıydı ve parası olup aile bağlantıları olmayan yeni bir sınıfın temsilcileriydi. Aristokratlar arasında kraliyet ailesine kolayca ulaşabilenlerin sayısı çok azdı ama bunu yapamayanlar bu gerçeği, kraliyet ailesinin üyelerinden birinin bir bakışını yakalayabilmek için soğukta bekleşerek açık etmeyi pek istemezlerdi. Köylü ve işçiler sadece izleyerek geçip gidiyorlardı. Haşmetli grandükü bir an için görebilme ümidiyle biraz bekliyorlardı ama oyalanacak fazla zamanları yoktu, yapacak işleri vardı.</p>
<p>Bunların dışında, her iki gruba da dahil olmayan iki kişi vardı. Görünüşte birbirleriyle bağlantısı olmayan ama ortak bir amaçları olduğu izlenimini veren bir kadın ve bir erkek. Mihail, Dusya'yla trendeki sakallı adam arasındaki gizli bakışmaları hatırladı. Farkındalığının artmış olması tesadüfi değildi; gölgelerde gizlenen yaratıklardan korkması gerektiği öğretilerek yetiştirilmiş olduğundan etrafında olan biteni daha güçlü bir biçimde algılayabiliyordu.</p>
<p>Adam yirmi yaşında ancak vardı, başı köşeliydi, dağınık duran saçlarını arkaya taramıştı ve sakalı yoktu. Düz kaşları, basık ve geniş bir burnu vardı. Kadın biraz daha yaşlı gibiydi ama karar vermek zordu. Sarı saçları ve parlak mavi gözleri genç olduğu izlenimini veriyordu ama diğer özellikleri onu daha olgun gösteriyordu. Üstünde sade bir giysi vardı ve yüzünün görüntüsüne hâkim olan geniş alm olmasaydı güzel bir kadın olabilirdi.</p>
<p>Sarayın avlusunda bir kargaşa oldu. Mihail oraya baktığında atları hazırladıklarını gördü. Kalabalığı yararak öne doğru ilerlemeye başladı. Oradaki tek üniformalı kişi oydu ve insanlar, sanki böyle yapmak doğalarına özgün bir davranışmış gibi, yana çekilip onun geçmesine izin verdiler. Saray maiyeti göründü ve hızla yaklaştı. Önce iki atlı Kazak, sonra kraliyet arabası, ardından iki Kazak daha. Bu kargaşa dönemlerinde korumalara ihtiyaç duyan tek kişi çar değildi. Kapılar açıldı ve kraliyet arabası Milyoner Caddesi'ne doğru dönmek üzere yavaşladı. Mihail şansına sıkıca tutundu.</p>
<p>İki adımda atların çektiği arabaya ulaştı ve ona doğru zıpladı. Eliyle açık pencerenin pervazını yakaladı ve arabanın yan tarafındaki basamak paneline çıkmaya çalışırken ayakları birkaç saniye yerde sürüklendi. Konstantin, yüzünde korkudan çok, rahatsız olmuş bir ifadeyle ona döndü. İki adamın bakışları bir an karşılaştı, Mihail boştaki elinde tuttuğu annesinin notunu grandüke uzattı. Araba ilerlemeye ve onları arkalarındaki kalabalıktan uzaklaştırmaya devam ediyordu. Mihail elindeki kâğıdı salladı.</p>
<p>"Lütfen onu alın!" dedi, sadece grandükün duyabileceği yükseklikte bir sesle.</p>
<p>Sonra sırtına birkaç el yapıştı ve Mihail arkaya düşüp karların üstüne yuvarlandı. Çizmeler yanlarını tekmelemeye başladı. Darbelerden biri yanağına geldi ve Mihail elleriyle yüzünü korumaya çalıştı; annesinin yazdığı not hâlâ parmaklarının arasındaydı.</p>
<p>"Kesin şunu," diye bağırdı birisi.</p>
<p>Tekme yağmuru dindi. Mihail ellerini indirdi. İki Kazak, tepesine dikilmişti, kendisine doğrultmuş oldukları tüfeklerin namluları neredeyse vücuduna değiyordu. Üçüncü bir Kazak biraz ileride kızgın kalabalığı durdurabilmek için elinden geleni yapmaya çalışıyordu ama Mihail'in daha önce fark ettiği iki yabancı artık onların arasında değildi.</p>
<p>Diğer tarafta Kazak yüzbaşı faytonun açık kapısına doğru dönmüş, yüzü karanlıkta kalan ama ellerinin hareketleri görülebilen Konstantin'le konuşuyordu. Mihail karların üzerinde uygun adım yürüyen çizmelerin çıkardığı tok sesleri duydu ve saraydan daha fazla muhafızın oraya geldiğini gördü, bazıları Mihail'e nezaret eden gruptaki yerlerini alırken, diğerleri kalabalığı uzaklaştırmaya çalışıyordu. Yüzbaşı oraya doğru gidip astlarıyla konuştu.</p>
<p>Mihail'i ayaklarının üzerine diktiler. Kılıcı kınından çekilip alındı ve merhametlice yapılan bir aramada üstünde başka silah bulunmadı. Hatta eldiveninin içine saklamayı başarmış olduğu notu bile bulamadılar. Mihail'i kollarından tutup doğuya doğru götürdüler. Arkasından, Kazaklar tekrar atlarına bindiler ve geçit kaldığı yerden devam etti.</p>
<p>Mihail'in yolculuğu uzun sürmedi. Sağdaki devasa büyüklükteki merasim alanının yanından geçtiler, Mihail burasının Mars Alanı<span style="font-size: 13px;"> </span><a id="dipnot11" href="../Text/dipnotlar.xhtml#sonnot11">[11]</a> olduğunu tahmin etti. Sonra sola dönüp küçük bir kanal boyunca devam ederek Neva Rıhtımı'nın sağ tarafında inşa edilmiş kedi sırtı gibi eğimli bir taş köprüye ulaşıp karşıya geçtiler. Rıhtım boyunca yola devam ederlerken yüksek demir parmaklılarla çevrili güzel bir parkın yanından ve üç kemerli bir köprüyü kullanarak daha büyükçe bir kanalın üzerinden geçtiler. Sonra tekrar nehrin aksi istikametine doğru dönüp bu ikinci kanal boyunca yürüdüler.</p>
<p>Sonunda basık, üç katlı isimsiz bir binaya ulaştılar ve Mihail'i içeri götürdüler. Merdivenlerden en üst kata çıkardılar. Önlerine bir demir kapı çıktı ve bir nöbetçi er onu açtı. Kapının ardındaki koridorun bir tarafı düz duvardı, diğer tarafinaysa birkaç kapı açılıyordu. İkinci kapıyı açtılar ve Mihail'i içinde sadece bir sandalye, bir şilte ve bir masa bulunan bir odaya soktular.</p>
<p>Onu orada bıraktılar. Kapı çarpılarak kapandı ve kilidin içinde dönen anahtarın sesi duyuldu. İşler planlandığı gibi yürümüyordu.</p>
<p class="orta">***</p>
<p>Normal olarak karanlık olana kadar beklemek zorundaydılar. Bereket versin ki, yılın bu zamanında Peters-burg'a erkenden karanlık basardı. Saat daha beş bile olmamıştı. Yıllar önce Zimeyeviç'i -onu ve arkadaşı Petro Alekseyeviç Romanov'u- işe başlamak üzere buraya getiren şeylerden biri buydu. Petro'nun nedenleriyse farklıydı. O, imparatorluğunun kuzeyde bir limana ve İsveçlileri durdurabilecek bir kaleye sahip olmasını istiyordu. Ama bir süre birlikte çalışmayı başarmışlardı.</p>
<p>Zimeyeviç başını kaldırıp Bronz Atlı'ya baktı. Anımsayabildiği kadarıyla, yakın bir benzerlik söz konusuydu. Heykeli Petro'nun ölümünün üzerinden elli yıl geçtikten sonra dökmüşlerdi ama esas alabilecekleri bol miktarda portre vardı ellerinde. Ve bu heykelle birlikte -zaten ölümsüz olan birisinin böyle bir onurlandırmaya gereksinimi varmış gibi- Zimeyeviç de ölümsüzleştirilmişti ama ona göre bu benzerlik onların doğasına ilişkin olmaktan çok, sembolik bir benzerlikti. Petro'nun atının toynaklarının altında büyük çarın alt ettiği, kıvranan bir yılan vardı. İmparatoriçe Yekaterina heykeli sipariş ederken öyküyü biliyordu. Bütün Romanov'lar biliyordu; uyarıyı çocuklarına aktarmamak için aptal olmaları gerekirdi. İmparatoriçe Petro'yu Aziz George rolüne sokmuş ve Zimeyeviç'i de ejderha olarak düşünmüştü. Zimeyeviç onun derin hakikatin bu kadar yakınına sokulabilmek için gerçekte ne kadar şey biliyor olduğunu merak etmişti.</p>
<p>Petro arkadaşına neredeyse tam burada, sadece nehre biraz daha yakın bir yerde, ihanet etmişti. Artık her şey Petersburg'un başkent olduğu 1712'de olduğundan daha farklıydı. O zamandan beri çok bina inşa edilmişti. Zimeyeviç nehre atlayıp özgürlüğüne doğru yüzmüştü ve hayatını kurtarabildiği için şanslıydı. Neva'nın kalın bir buz tabakasıyla kaplı olduğu yılın bu zamanında bunu yapmak o kadar kolay değildi.</p>
<p>O zamandan beri Rusya'ya nadiren geri dönmüştü. Bir defasında, 1762 yılında, yeni Çar III. Petro'ya ölümsüzlük şansı önermek için dönmüştü. 1812'de bir kez daha gelmiş fakat o defasında sadece Moskova'ya kadar ulaşabilmiş ve çarı görememişti. 1825'te, başarı olasılığının yüksek göründüğü bir zamanda Taganrog'a -ya da cesaret edebildiği kadar yakınına- gitmiş ama her defasında başarısız olmuştu.</p>
<p>Aslında başarısız olan <i>kendisi</i> değil temsilcisiydi, işe yaramayan hizmetkârı. Son iki defasında aynı kişi söz konusuydu ve o şu anda Zimeyeviç'in tutsağıydı: Cain, Yuda veya diğer herhangi bir isimle ortalıkta dolaşan kişi.</p>
<p>Zimeyeviç ona, onun yeteneklerine ve sadakatine güvenmekle aptallık etmişti. Bir süre kendisini küçük Avrupa krallarından biri gibi görmüştü; sahip olduğu kont unvanı soyluluk skalasında o kadar alt sıralarda değildi. Ama krallık itibar kaybediyordu ve Zimeyeviç kendisinin daha iyi ve hoşlanarak yapabileceği işleri yapmaları için maiyetindekileri göndererek onları taklit etmeye çalışmıştı. Bu değişecekti.</p>
<p>Doğruydu, hâlâ hizmetkârları vardı. Dimitriy Alekseyeviç onlardan biriydi. O da Yuda gibi kendisine verilen görevlere layık birisi olmayabilir miydi? Bu mümkündü ama pek olası değildi. Onu Zimeyeviç'e kenetleyen bağlar Yuda'nınkilerden daha güçlüydü. Dimitriy'le Zimeyeviç, Dimitriy vampir olduktan sonra birbirlerini arayıp bulmuştu. Dimitriy Zimeyeviç'i ününden, Zimeyeviç ise Dimitriy'i -değerli bir rakip olarak kabul ettiği- babasından dolayı tanıyordu. Oğlu da değerli bir müttefik olabilirdi. Ve böyle olduğu da ispatlanmıştı.</p>
<p>Zimeyeviç başını çevirdiğinde, son geldiğinde orada bulunan ve kutsal bir ambardan başka bir şey olmayan minicik kilisenin yerinde bütün görkemiyle yükselen Aziz İshak Katedrali'nin önünde iki siluetin durduğunu gördü. Yuda'nın elleri kelepçelenmişti ve tel halat onun Dimitriy'den pek fazla uzaklaşamayacağını gösteriyordu. Böyle bir yaratık için en güvenli düzenek olduğu söylenemezdi ama onu oraya getirmeleri gerekiyordu, aksi takdirde içeriye girmeleri mümkün olmazdı. Ayrıca Dimitriy açık arayla çok daha güçlü bir vampirdi. Birilerinin bu tuhaf düzeneği sorgulamak istemesi durumunda, Dimitriy'in üniforması ve rütbesi onları oradan uzaklaştırmaya yeterdi.</p>
<p>Zimeyeviç Petro'nun heykeline son kez baktı. Gerçekten de onlar arkadaştılar; Zimeyeviç'in -ya da Petro'nun- bir arkadaşının olması olasılığı ne kadarsa tabii. Zimeyeviç, isminin bu Rusça formunu o zamanlar almıştı. Petro ona eğer büyük bir boyar olmak istiyorsa, o zaman isminin Rusça olması gerektiğini söylemişti. Zimeyeviç, orijinal ismin basit bir tercümesiydi. "Ejderhanın Oğlu" isminin daha uygun olup olmayacağını tartışmışlar ama Zimeyeviç -Yılan'ın Oğlu- ismi üzerinde karar kılmıştı. Ayrıca, aralarında bir bağlantı olmamasına rağmen, Rus folklorunda zaten bir Zimeyeviç -Tugarin Zimeyeviç- vardı. Zimeyeviç Rusya'dayken adının Rusça formunu kullanıyordu ama diğer her yerde orijinal Romence adını tercih ediyordu.</p>
<p>Meydanı geçip Dimitriy'le Yuda'nın beklediği yere doğru yürüdü ve tutsağın yüzünü görmek için biraz etraflarından dolaştı.</p>
<p>"Sonunda geldik," dedi. "Bize yolu gösterecek misin?"</p>
<p>Yuda asık yüzüyle başını salladı ve katedralin kapılarına giden basamaktan çıkmaya başladılar.</p>
<br/>
<p>Dimitriy için anlamı yoktu ama Zimeyeviç'in kat planlarının Aziz İshak'ınkiler olduğunu hemen anlamış olduğuna şaşmadı ve kuzeydoğu köşesiyle ilgili olarak karalanmış değişikliği fark etti. Yuda'nın binanın inşasını bu derece etkileyebilmiş olabileceğini düşünmek zordu ama o zamanlar Üçüncü Şube'de güçlü bir konumdaydı. Bunun amacıyla ilgili çok sayıda gerekçe göstermiş olabilirdi: casusların gizlenebileceği bir yer; gizli bir zindan. Kilisenin büyükleri -o zamanlar- dünyayı çardan pek de farklı görmüyorlardı ve buna mutlulukla razı olurlardı. Bugün bile saygı gösteriyorlardı. Üç adam kiliseye girdiğinde içeride sadece görevlerini yerine getirmek için dolaşan bir papaz vardı. Onlar içeri girdiklerinde önce irkildi ama sonra Dimitriy'in üniformasını gördü. Dimitriy başıyla sert bir hareket yapınca alelacele geri kaçtı ve onları yalnız bıraktı.</p>
<p>Yuda onları ana ikonostazın ortasındaki Güzel Kapı'nın sol tarafına, Nevskiy Şapeli'ne götürdü. Şapelin yan girişinin bitişiğinde, orta şahının kuzeydoğu köşesinde, etrafında yeşil malakit sütunlar bulunan büyük bir aziz mozaiği vardı. Uzun kılıcı ve eliyle işaret ettiği açık İncil'iyle bu, kuşkusuz Aziz Paulus'tu. Yuda, yüzünde, eserinden -belki de haklı olarak- biraz gurur duyduğunu gösteren bir gülümsemeyle başını kendisini tutsak almış olan adamlara çevirdi.</p>
<p>"Ellerime ihtiyacım olacak," dedi, bağlı bileklerini yüzünde alçakgönüllü bir ifadeyle yukarı kaldırarak.</p>
<p>"Dimitriy'e ne yapılacağını söyle," diye yanıt verdi Zimeyeviç.</p>
<p>"İyi, ama... tuzaklar var."</p>
<p>Yuda rahatlıkla blöf yapıyor olabilirdi ama risk almaya değmezdi. Zimeyeviç bir an durup düşündü, sonra başıyla onayladı. Dimitriy tel halatın ucunu tutması için ona verdi ve Yuda'nın ellerini arkasından bağlayan kelepçeyi çıkardı. Tel halat hâlâ boynuna dolanmış durumdaydı. Yuda parmaklarını büküp gösterisine başladı. Birbirlerini ilk tanıdıkları günlerde ve ondan yıllarca sonrasına kadar Dimitriy buna hep aldanmıştı ama artık öyle değildi.</p>
<p>Yuda yukarıya uzanıp başparmaklarını azizin büyük ayak başparmaklarının yanındaki mozaik karolara bastırdı. Açılan kilidin sesi duyuldu. Yuda geri çekildi ve ikon dışarı doğru açıldı. Arkasında, kendisini saklayan ikondan çok daha ufak olan dar, karanlık, tuğla duvarlı bir geçit vardı ve zemini göğüs hizasındaydı.</p>
<p>"Bırak önce o girsin," dedi Zimeyeviç.</p>
<p>Yuda emri tekrarlatmadı. Kendisini girişi biraz yukarıda kalan geçide doğru çekip karanlıkta kayboldu. Dimitriy elindeki tel halatın gerildiğini fark etti ve onu hızla aniden geri çekip Yuda'ya sanki itaatsiz bir köpekmiş gibi fazla uzaklaşmamasını söyledi. Koridor Dimitriy için dardı ama o böyle şeylere alışkındı. Yaşarken kapalı yerde kalmaktan duyduğu bütün korkular toprağın altındaki tabutunda uyandığı anda kaybolup gitmişti. Arkasında Zimeyeviç'i hissetti.</p>
<p>Ancak birkaç ayak uzunluğunda olan koridor aşağı inen sarmal bir merdivende sona eriyordu. Hâlâ önde olan Yuda'nın arkasından aşağı indiler ve karşılarına uzun, düz, diğer bir koridor çıktı. Dimitriy bodrum seviyesinin altında olmaları gerektiğini tahmin etti ama kıvrılan merdivende yön duygusunu yitirmişti; bu yeni geçidin Senato Meydanı'na mı, tekrar katedralin altına mı, yoksa başka bir yöne doğru mu gittiğini tahmin edemiyordu. Tek yapabildiği izlemekti.</p>
<p>Sonunda tünel bir odaya açıldı. Burası geniş bir yerdi. Kemerli tavanı tuğla sütunlarla desteklenmişti. Oda rutubet kokuyordu; Dimitriy nehir seviyesine yakın olduklarını tahmin etti.</p>
<p>"Mütevazı evime hoş geldiniz," dedi Yuda.</p>
<p>Dimitriy tasmayı yine çekince sustu. Zimeyeviç odada dolaşıp katedralden getirdiği mumla oradaki lamba ve meşaleleri yaktı. Tuğla zeminde sütunların çapraz kesişen gölgeleri belirdi.</p>
<p>"Bütün bunları sen mi inşa ettin?" diye sordu Zimeyeviç, sesinde gerçek bir hayret ifadesiyle.</p>
<p>"Hayır, hayır," diye itiraf etti Yuda. "Burası Yekaterina zamanından, belki de daha öncesinden beri var ama yıllardır kayıptı. Ben sadece bir girişinin olmasını sağladım."</p>
<p>Bu mantıklıydı. Bütün bu yapının katedralden çok daha kaba ve işlevsel bir havası vardı.</p>
<p>"Ve bir de çıkış?" diye sordu Zimeyeviç.</p>
<p>Yuda gelmiş oldukları yöne doğru baktı. Odayla geçit arasındaki kapı onlar geldiğinde açıktı. Zimeyeviç oraya gidip kapıyı sertçe çarparak kapattı. Anahtar yerindeydi. Onu çevirdi ve sonra cebine koydu. Dimitriy tel halatı sıkıca tutarak Yuda'dan biraz uzaklaştı ve etrafa bakınmaya başladı. Odanın ortasında, dokuzuncu bir sütunun bulunması beklenen yerde, neredeyse süs amaçlı bir fıskiye için yapılmış gibi duran ama üzerinde fiskiye bulunmayan bir su havuzu vardı. Yükseltilmiş taş kenarları bel hizasında olan havuz neredeyse ağzına kadar suyla doluydu. Dimitriy odanın ne kadar soğuk olduğunu fark etmemişti ama suyun yüzeyi donmuştu. Burada ılık toprağın kucağında bile Rus kışının dondurucu soğuğundan tamamen kaçabilmek imkânsızdı. Ama buz tabakası özellikle kalın görünmüyordu. Dimitriy yumruğuyla hafifçe vurunca çatlayıverdi.</p>
<p>"Burasının bir zamanlar bir şapel olduğunu sanıyorum," diye açıkladı Yuda. "Haritada kesin olarak gösterebilirim." Parmağıyla yukarıya ve öne doğru işaret etti. "Petro'nun heykeli tam orada."</p>
<p>Her iki yandaki duvarlarda çok sayıda asma dolap vardı. Kapalıydılar ama görünüşe göre kilitleri yoktu.</p>
<p>"Bunların içinde ne var?" diye sordu Zimeyeviç.</p>
<p>Yuda elini Zimeyeviç'in baktığı yöne doğru açtı. "Misafirim olun."</p>
<p>Zimeyeviç kısaca güldü ama kanmadı. "Olmaz. Bu onur sana ait."</p>
<p>Yuda omzunu silkti ve dolaplardan birine -ama Zimeyeviç'in işaret ettiğine değil- doğru yürüdü. Dimitriy onu durdurmak için halatı çekti.</p>
<p>"Sanırım şuydu," dedi Zimeyeviç, asıl göstermiş olduğu dolaba işaret ederek.</p>
<p>Yuda oraya gidip ellerini dolabın tutamaklarına koydu. Başını iki yana doğru çevirerek kendisini tutsak alan adamların konumlarını belirledi. Sonra ani bir hamleyle dolabın kapılarını açtı ve aynı anda hemen geri çekilip uzaklaştı.</p>
<p>Dimitriy gerildi ama Zimeyeviç sükûnetini korudu. Yuda onlarla dalga geçiyordu. Oraya gidip açık dolabı kontrol ettiler. Bütün raflarda şişeler, cam kaplar ve tüpler vardı. Bazılarının içinde birtakım tozlar, bazılarında iksirler vardı ve çoğunun içindekiler neredeyse tamamen buharlaşıp kaybolmuştu. Dimitriy gözucuyla şişeleri inceledi ama üstlerine karalanmış isimler ona bir şey ifade etmiyordu. Zimeyeviç biraz daha uzun oyalandı fakat o da bilim konusunda Dimitriy'den daha ileri bir noktada değildi.</p>
<p>Bir sonraki dolaba işaret etti ve Yuda onu da açtı. İçindekilerin çoğu benzer şeylerdi ama burada not defterleri ve evrak da vardı. Zimeyeviç onlardan birini alıp göz gezdirdi.</p>
<p>Küçümseyici bir tavırla, "İngilizce," dedi ve konuşmaya o dilde devam etti, "ama sorun değil." Aksanında Dimitriy'in bile fark ettiği bir tuhaf bir ton vardı. Zimeyeviç evrakı geri koydu. "Bunları daha sonra ayrıntılı olarak inceleriz."</p>
<p>Bir sonraki dolabı kendisi açtı ve aptalca tuzaklarla karşılaşmadığına memnun oldu. Bu dolabın içinde de çoğunlukla aynı şeyler vardı.</p>
<p>"Benden aldığın kan örnekleri hâlâ sende mi?" diye sordu Zimeyeviç.</p>
<p>"Emin değilim," dedi Yuda. "Eğer bende olsalardı, burada duruyor olurlardı." Dolaplardan birine işaret etti ve aceleyle oraya doğru yürümeye başladı ama Dimitriy daha hızlı davrandı. Daha Yuda ulaşamadan dolabın kapısını açtı. Dolapta az miktarda kırmızı bir sıvı içeren küçük şişeler vardı. Dimitriy içgüdüsel olarak bu sıvının kan olduğunu biliyor ve vampir kanı olduğunu tahmin ediyordu. Şişeciklerin her biri Latin alfabesi kullanılarak özenle etiketlenmiş ve alfabetik sıraya göre dizilmişti. Dimitriy, Zimeyeviç ismini bulmayı bekleyerek dolabın sağ alt tarafına baktı.</p>
<p>"Yok," dedi. "Belki de hepsini kullanmıştır."</p>
<p>"Belki," dedi Yuda.</p>
<p>"Ta Ascalon?" diye sordu Zimeyeviç. "O burada mı?"</p>
<p>"Neden bende olsun ki?"</p>
<p>"Belki burada bulmuşsundur. Şu anda Petro'nun onu benden aldığı yerin tam altında bulunuyoruz."</p>
<p>"Ve sen de burasını onu saklamak için yaptırmış olduğunu düşünüyorsun?" dedi Yuda.</p>
<p>Bir an bunu düşündü ama sonra ikna olmamış gibi omzunu silkti. "Olabilir."</p>
<p>"Buraya ilk ne zaman geldin?" diye sordu Dimitriy.</p>
<p>"Katedrali inşa ederlerken," diye cevap verdi Yuda. Onun arkasında Zimeyeviç diğer dolapları açıp içindekileri kontrol etmeye başlamıştı. "Temelleri kazarlarken tüneli buldular; buradaki çamurun içinde sağlam bir şey inşa edebilmek için derine inmek gerekiyor. Onlara onun önemli olmadığını söyledim fakat merdivenin yapılmasını sağlama aldım."</p>
<p>Dimitriy gözucuyla Zimeyeviç'in duvardaki son dolabı açtığını gördü. Zimeyeviç durmuş dolaba bakıyordu.</p>
<p>"Dürüst olmak gerekirse, onu pek kullanmadım," diye devam etti Yuda, karakterine uymayan konuşkan bir tavırla, "ama şehirde olduğum zaman..."</p>
<p>Zimeyeviç kımıldamamıştı. Elleri hâlâ dolabın tutamaklarının üzerindeydi. Dolabın kapıları yarı açıktı ve önünde Zimeyeviç olduğundan Dimitriy onun içinde ne olduğunu göremiyordu. Her şey masum görünüyordu ama Dimitriy bir şekilde Zimeyeviç'in korkunç bir acı içinde olduğunu biliyordu. Oraya doğru koştu.</p>
<p>Dolap boştu. İçinde şişe, evrak, hatta raf bile yoktu. Derinliği diğerleri gibi dört inç kadardı fakat arka tarafında mahzenin tuğla duvarı değil, bir ayna vardı ve özellikle zarif bile sayılmazdı. Camı bulanıklaşmıştı ve bir tek tabaka olmayıp çok sayıda küçük kesitten meydana geliyordu.</p>
<p>Ama Dimitriy'in görebildiği en tuhaf şey Zimeyeviç'in o aynadaki yansımasıydı. Bir an sonra kendi yansımasını da görebileceğini fark etti.</p>
<p>Ya da en azından yansımasının bulunması gereken yerde bir figür görebilirdi. Dimitriy vampir olduğu andan beri kendisini hiç görmemişti ama yaşadığı zamana göre değişmeden kalmış olduğunu tahmin ediyordu. Şimdi farklı olduğunu biliyordu. Diğerlerinin Dimitriy olarak gördüğü şey, başını indirip ellerine baktığı zaman gördüğü şey tamamen bir yanılsamaydı. O aynaya baktığı zaman gördüğü şey net ve belirgin değildi -ve bu, bir lütuftu- ama Dimitriy onun kendisini, daha önce baktığında algılamış olduğu bütün görüntülerden daha gerçek bir şekilde temsil ettiğini kuşkuya yer bırakmayacak bir şekilde biliyordu.</p>
<p>Bulanık camın içini iyice görebilmek için yaklaşıp daha dikkatle baktı. Gözüne çeşitli dokular ve biçimler takıldı ama net bir görüntü oluşturmuyorlardı. Dimitriy bunu istemiyordu da. Gördüklerini tamamen idrak etmeden önce gözlerini oradan uzaklaştırmak istiyor ama bunu başaramıyordu. Ne geri kaçabiliyor, ne yüzünü kapatmak için ellerini kaldırabiliyor, ne de gözlerini o aynadan ayırabiliyordu. Aynaya bakarak geçirdiği her saniyeyle birlikte gördüğü şey daha da netleşiyor ve Dimitriy'in onu görmek için duyduğu arzu artıyordu.</p>
<p>Bütün bunlar olup biterken zihninde bir anı -daha önce böyle bir şeye şahit olmanın anısı- canlandı ama o kendisine ait değildi. Bu, geçmişte hiç anlamamış olduğu bir şeydi ama şimdi artık oldukça açıktı. Dimitriy bu yansımayı görmenin ölüme götürdüğünü biliyordu. Bu daha önce olmuştu ve şimdi de olacaktı.</p>
<p>Bir an sonra artık hareketsiz bir şekilde aynadaki yansımaya bakmıyordu. Sırtüstü yerde yatıyordu. Yukarıdaki kemerli tavanı ve yanında Zimeyeviç'in karaltısını gördü. Yaşlı vampirin gözleri kapalıydı ve eli hâlâ aynadan uzaklaştırmak için omuzlarına sıkıca yapışıp çektiği Dimitriy'in üzerindeydi. Dili dışarıdaydı ve onu ısırmıştı. Dudaklarının kenarından değerli kanı damlıyordu. Parmakları Dimitriy'in etine gömülmüştü.</p>
<p>Dimitriy, Zimeyeviç'in elini yana itti. Yerde sırtüstü sürünürken aynayı görmemek için gözlerini başka tarafa çevirdi. Yeterince uzaklaştığı zaman ayağa kalktı ve sırtını duvara vererek duvar boyunca ilerleyip tuhaf görünümlü aynayı gizleyen dolap kapaklarının önce birini sonra da diğerini çarparak kapattı. Sonra Zimeyeviç'in yanına diz çöktü. Zimeyeviç artık gözlerini açmıştı ama haftalardır beslenmemiş gibi sarsılmış ve yaşlı görünüyordu.</p>
<p>Dimitriy onun ayağa kalkmasına yardım etti. Zimeyeviç aynanın olduğu yöne baktı ve dolabın kapalı olduğunu görünce derin bir iç geçirdi. Dimitriy'e döndü ve destek almak için ona tutundu; gözlerinde korku vardı.</p>
<p>"Bu neydi?" diye sordu Dimitriy, sesi titreyerek.</p>
<p>"Ben..." dedi Zimeyeviç yumuşak bir sesle ama sonra düşünmek için sustu.</p>
<p>Aniden güçlenmiş gibiydi, ayağa kalktı ve Dimitriy'den uzaklaştı. "Hep bildiğim şeyi gördüm," dedi.</p>
<p>Dimitriy kendisinin de gördüğü şeyi hep bilip bilmediğini merak etti ama bu düşünceyi zihninden kovdu. Kendi görüntüsünü bir an için izleyebilmişti ve daha fazlasını bilmek istemiyordu. Zimeyeviç artık neredeyse tamamen kendine gelmişti. Başını bir yandan diğer yana çevirerek odayı inceledi.</p>
<p>"Yuda," diye tısladı.</p>
<p>Dimitriy de etrafına baktı. İçeri girdikleri kapıya baktı ama o hâlâ kapalıydı. Kapının yanma gidip açmaya çalıştı fakat hâlâ kilitliydi- O dehşet verici aynaya sadece birkaç saniye bakmışlardı ama o arada Yuda kaçıp gitmişti.</p>
</body>
</html>