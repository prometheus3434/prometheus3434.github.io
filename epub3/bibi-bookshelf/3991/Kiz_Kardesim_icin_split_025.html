<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Kız Kardeşim için</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos437062" class="calibre1">
</p><p class="calibre12"><span class="calibre8"><span class="bold"><span class="calibre13">Campbell</span></span></span></p><p class="calibre14">Hiç utanıp sıkılmadan kendini büyütmeye meraklı avukatlar için kesin cehennemde özel bir köşe filan vardır, ama yine de hepimiz ilgi odağı olmaya dünden hazırız; bundan emin olabilirsiniz. Aile Mahkemesi'ne gelip de bir muhabir sürüsünün ortalığı aldığını görünce, şeker dağıtırcasına sağa sola demeç vermeye koyuluyor ve tüm kameraların bana doğrultulmasını sağlıyorum. Bu davanın hangi açıdan diğerlerinden farklı, ancak müdahil olan herkes için acı verici olduğunu uygun ifadelerle anlatıyorum. Yargıcın vereceği kararın yalnızca ülke çapında tüm çocukların haklarını değil, aynı zamanda kök hücre araştırmalarını da etkileme potansiyeline sahip olduğu yolunda ufak ipuçları veriyorum. Sonra Armani takımımın ceketini düzeltiyor, Yargıç'ın tasmasına asılıyor ve gerçekten gidip müvekkilimle konuşmam gerektiğini açıklıyorum.</p><p class="calibre11">İçeride Vern Stackhouse beni görüyor ve başparmağını kaldırarak tamamdır demeye getiriyor. Şerife günün erken saatlerinde rastlamış ve gayet masum bir şekilde Providence Journal'da bir muhabir olan kız kardeşinin bugün adliye sarayına gelip gelmeyeceğini sormuştum. "Çok fazla bir şey söyleyemem açıkçası," diye imada bulundum, "ama bu duruşma... büyük olay olacak."</p><p class="calibre11">Cehennemdeki o özel köşede para almadan yaptıkları işleri nakde çevirmeye çalışanlarımız için kesin bir taht filan vardır.</p><p class="calibre11">Birkaç dakika sonra yargıcın odasına giriyoruz. "Mr. Alexander." Yargıç DeSalvo, sınırlama dilekçesini kaldırıp bana gösteriyor. "Bu konuyu dün gayet kesin bir şekilde açıklığa kavuşturmuş olmama rağmen, neden bu dilekçeyi yazdığınızı bana anlatmak ister misiniz?"</p><p class="calibre11">"Sizinle bir araya geldikten sonra davaya atanan vasi ile ilk görüşmemi yaptım Sayın Yargıç," diye cevap veriyorum. "Sara Fitzgerald, Ms. Romano'nun önünde müvekkilime bu davanın bir yanlış anlama olduğunu ve kendi kendine çözüleceğini söylemiş." bakışlarımı hiçbir duygu belirtisi göstermeyen, ama çenesini kuvvetle sıkmış olan Sara'ya kaydırıyorum. "Bu fiil, emrinizin açıkça ihlali anlamına gelir Sayın Yargıç. Bu mahkeme her ne kadar aileyi bir arada tutacak koşulları oluşturmaya çalışmışsa da, Mrs. Fitzgerald zihninde ebeveynlik rolüyle savunma makamı avukatlığı rolünü ayırmayı başaramadığı sürece mahkemenin kararının uygulanabileceğini sanmıyorum. Bu bakımdan fiziksel bir ayrım gereklidir."</p><p class="calibre11">Yargıç DeSalvo parmaklarını masasına tıklatıp duruyor. "Mrs.Fitzgerald? Anna'ya böyle bir şey söylediniz mi?"</p><p class="calibre11">"Evet, tabii ki söyledim!" diye patlıyor Sara. "Bu meselenin sebebini anlayıp çözmeye çalışıyorum çünkü!"</p><p class="calibre11">Bu itiraf çöken bir sirk çadırına benziyor, hepimizi mutlak bir sessizlik altında bırakıyor. Julia, kapıdan içeri dalmak için bu anı seçiyor. "Özür dilerim, geciktim' diyor nefes nefese.</p><p class="calibre11">"Ms. Romano," diye soruyor yargıç, "bugün Anna'yla konuşma fırsatınız oldu mu?"</p><p class="calibre11">"Evet, az önce." Bana bakıyor, sonra da Sara'ya. "Bence kafası çok karışık."</p><p class="calibre11">"Mr. Alexander'ın yazdığı dilekçe konusunda görüşünüz nedir?"</p><p class="calibre11">Saçının isyankar buklelerinden birini kulağının arkasına sıkıştırıyor. "Resmi bir karara varmaya yetecek ölçüde bilgi sahibi olduğumu sanmıyorum, ama içimden gelen ses' Anna'nın annesinin evden ayrılmasının bir hata olacağını söylüyor."</p><p class="calibre11">Birden geriliyorum. Bunu sezen köpek ayağa fırlıyor. "Sayın Yargıç, Mrs. Fitzgerald mahkemenin emrini ihlal ettiğini az önce açıkça kabul etti. En azında etik ihlal nedeniyle baroya ihbar edilmeli ve</p><p class="calibre11">"Mr. Alexander, bu davada kanunlarda yazanları aşan bir durum söz konusu." Yargıç DeSalvo, Sara'ya dönüyor. "Mrs. Fitzgerald, bu dilekçe bağlamında sizi ve kocanızı temsil edecek bağımsız bir avukat tutmanızı şiddetle tavsiye ediyorum. Bugün sınırlama emrini çıkartmayacağım, ama önümüzdeki hafta yapılacak duruşmaya kadar çocuğunuzla dava hakkında konuşmamanız konusunda sizi bir kez daha uyarıyorum. İleride bu emri tekrar ihlal ettiğinizi duyacak olursam, sizi baroya bizzat bildirir ve evinizden çıkışınıza şahsen eşlik ederim." Yargıç dava dosyasını sertçe kapatıyor ve ayağa kalkıyor. "Beni Pazartesi'ye dek tekrar rahatsız etmeyin Mr. Alexander."</p><p class="calibre11">"Müvekkilimle görüşmem gerek," diyorum herkesin duyabileceği kadar yüksek bir sesle ve Anna'nın babasıyla birlikte beklediğinden emin olduğum koridora koşturuyorum.</p><p class="calibre11">Sara Fitzgerald, tahmin edileceği gibi, dibimde bitiyor. Onun ardından da - hiç şüphe yok ki savaş çıkmasını önleme niyetiyle - Julia geliyor. Üçümüz de Anna'nın oturduğu banka uzanmış kestiren Vern Stackhouse'u görünce olduğumuz yerde kalakalıyoruz. "Vern?" diye sesleniyorum.</p><p class="calibre11">Şerif anında ayağa fırlıyor, kendini savunma telaşıyla boğazını temizliyor. "Belimde bir sorun var da. Baskıyı azaltmak için arada bir oturup dinlenmem gerekiyor."</p><p class="calibre11">"Anna Fitzgerald'm nereye gittiğini biliyor musun?"</p><p class="calibre11">Başıyla binanın ön kapısını işaret ediyor. "Bir süre önce babasıyla birlikte çıkıp gittiler."       </p><p class="calibre11">Sara'nın yüzündeki bakıştan onun da bundan haberi olmadığı anlaşılıyor. "Sizi hastaneye geri götürmemi ister misiniz?" diye soruyor Julia.</p><p class="calibre11">Sara başını iki yana sallıyor ve muhabirlerin toplaştıkları cam kapılara doğru bakıyor. "Buranın bir arka çıkışı yok mu?"</p><p class="calibre11">Yargıç, yanı başımda burnunu elime sürtmeye başlıyor. Kahretsin.</p><p class="calibre11">Julia, Sara Fitzgerald'ı binanın arka tarafına doğru yönlendiriyor. "Seninle konuşmam gerek," diye bağırıyor omzunun üstünden bana dönerek.</p><p class="calibre11">Sırtını dönene kadar bekliyorum. Sonra hemen Yargıç'm koşum takımmı kavrıyor ve önü koridor boyunca sürüklemeye başlıyorum.</p><p class="calibre11">"Hey!" Bir dakika sonra Julia'nın topuklarının sesi hemen arkamda duyuluyor. "Seninle konuşmak istediğimi söyledim!"</p><p class="calibre11">Bir an için ciddi ciddi pencereden kaçmayı düşünüyorum. Sonra aniden durup dönüyor ve en çekici gülümsememi yüzüme yayıyorum. "Teknik olarak, benimle konuşman gerektiğini söyledin. Benimle konuşmak istediğini söyleseydin, seni bekleyebilirdim." Yargıç, dişlerini takım elbisemin, pahalı Armani takımımın köşesine geçiriyor ve çekiştiriyor. "Ancak şu dakikada katılmam gereken bir toplantım var."</p><p class="calibre11">"Senin neyin var böyle?" diyor Julia. "Bana Anna'yla annesi hakkında konuştuğunu ve hepimizin hemfikir olduğunu söylemiştin."</p><p class="calibre11">"Evet söyledim, zaten öyleydik- Sara onu zorluyordu ve Anna da bunun sona ermesini istiyordu. Ben de alternatifleri açıkladım."</p><p class="calibre11">"Alternatifler mi? O daha on üç yaşında bir kız. Bir davaya bakışları ebeveynlerinden tamamen farklı olan kaç çocukla karşılaştığımı biliyor musun sen? Annenin biri gelir ve çocuğunun bir çocuk tacizcisi aleyhinde tanıklık yapacağını söyler, çünkü failin müebbet hapse çarptırılmasını istiyordur. Ama çocuk, o adamla bir kez daha aynı odada bulunmak zorunda kalmadığı sürece faile ne olduğunu umursamaz. Ya da faile bir şans daha verilmesi gerektiğini düşünür, tıpkı yanlış bir şey yaptığında annesiyle babasının kendisine verdikleri gibi. Anna'nın normal bir yetişkin müvekkil gibi olmasını bekleyemezsin. Evdeki ortamından bağımsız olarak karar verecek duygusal yetiye sahip değil."</p><p class="calibre11">"Bu dilekçenin anlatmak istediği de bu zaten' diyorum.</p><p class="calibre11">"Aslına bakarsan, Anna daha yarım saat önce bana bu dilekçe meselesiyle ilgili fikrini toptan değiştirdiğini söyledi." Julia, tek kaşını kaldırıyor. "Bundan haberin yoktu di mi?"</p><p class="calibre11">"Bana böyle bir şeyden bahsetmedi."</p><p class="calibre11">"Çünkü sen onunla hep yanlış şeylerden konuşuyorsun. Ona davayı iptal etme baskısından kurtulabilmesinin yasal yollarından bahsettin. Tabii ki Anna da buna balıklama atladı. Peki ama gerçekten bunun ne anlama geldiğini düşünmüş müdür sence - yani evde yemek yapacak, alışverişe gidecek ya da ödevlerinde ona yardım edecek ebeveyn sayısının bir eksileceğini, annesine iyi geceler öpücüğü veremeyeceğini, ailesinin diğer fertlerinin ona çok kırılacaklarını hesaba katmış mıdır<sup class="calibre18"><small class="calibre19"><span class="calibre20">7</span></small></sup> Sen konuşurken tek duyduğu şey 'baskıya son' sözcükleriydi. 'Ayrılık' kelimesini hiç duymadı."</p><p class="calibre11">Yargıç, beni iyiden iyiye çekelemeye başlıyor. "Gitmem gerek."</p><p class="calibre11">Arkamdan geliyor. "Nereye?"</p><p class="calibre11">"Söyledim ya, randevum var." Koridor boyunca bir sürü oda uzanıyor, hepsi de kilitli. Nihayet kavradığım tokmaklardan birisi dönüyor. İçeri dalıyor ve kapıyı arkamdan kilitliyorum. "Beyler," diyorum kuvvetli bir sesle.</p><p class="calibre11">Julia tokmağı zorluyor. Avuç içi büyüklüğündeki, koyu renk, kare cama vuruyor. Alnımda beliren ter damlalarım hissediyorum. "Bu defa kaçamayacaksın," diye bağırıyor kapının öbür tarafından. "Hala burada seni bekliyorum."</p><p class="calibre11">"Ben de hala meşgulüm," diye bağırıyorum karşılık olarak. Yargıç burnunu öne doğru uzatınca, parmaklarımı boynundaki kalın kürkün içine daldırıyorum. "Sakin ol oğlum," diyorum ona ve sonra boş odaya dönüyorum.</p><p class="calibre6" style="margin:0pt; border:0pt; height:1em"> </p><div class="mbppagebreak" id="calibre_pb_25"></div>
</body></html>
