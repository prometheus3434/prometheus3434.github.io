<html xmlns="http://www.w3.org/1999/xhtml">
<head>
  <title>karvekul-52</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-44"><span class="bold">43. Evsizler</span></p>

    <p class="Normal para-style-override-7"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">Kızılderililer’in Kalın Çalılar dediği, küçük gölün kenarında bir yerde atları sulamak için durdular. Hava çok güzeldi; atları bağladılar, soyundular ve baharın ısıttığı ama yine de hoş bir soğukluğa sahip olan suya girdiler. Serinlik bir anlığına hisleri şoka uğratabilecek ve Jamie’nin kafasını meşgul eden düşünceyi uzaklaştırmasına </span><span class="char-style-override-9">yetecek kadar etkiliydi; bir süredir MacDonald’ın Güney Bölümü Kızılderili Amiri olan John Stuart’tan getirdiği notu düşünüyordu.</span></p>

    <p class="Normal para-style-override-7"><span class="char-style-override-9">Karkuşu Cherokeeleri’ni İngiliz hâkimiyetine alma hızı konusundaki övgüler güzeldi - ancak iç işlerine daha da çok karışılması konusunda çağrıda bulunulan satırlar, Stuart’ın iki yıl önce kendisinin düzenlediği bir kongrede Choktaw ve Chickasaw kabilelerinin liderlerinin belirlenmesini bizzat belirleyebilmek için düzenlediği darbeye dikkat çekiliyordu.</span></p>

    <p class="Normal para-style-override-7"><span class="italik char-style-override-10">...Adayların nişanlar ve görevler için birbirleriyle </span><span class="char-style-override-9" xml:lang="ar-SA">çekişmesi</span><span class="italik char-style-override-10">ni izlemek hem heyecan verici hem de müthişti. Adayların karakterleriyle ilgili öğrenilmesi gereken her şeyi öğrendikten sonra, mevkileri en çok hak eden ve düzenin gereklerini en iyi şekilde sürdürebilecek, Britanya’nın çıkarlarını en sağlam biçimde koruyabilecek kişilerle doldurdum. Sizden de Cherokeeler hususunda benzer bir tutum bekliyorum.</span></p>

    <p class="Normal para-style-override-7"><span class="char-style-override-9">“Tabii ya,” dedi Jamie seslice, çalıların arasında sudan çıkıp ıslak saçlarını silkelerken. “Tsisqua’yı görevden alacağım -hem de suikastle- sonra da Pipotaşı Oyan’ı” -Jamie’nin gördüğü en küçük, en sinsi Kızılderili- “rüşvetle başa getireceğim, ha?” Köpükler çıkararak tekrar suya daldı, bir yandan Stuart’ın bu cüretine içinden küfrederek kendini eğlendirdi. Kelimelerinin küreler oluşturarak yükselişini, sonra da yüzeyin parlak ışığına değerek yok oluşunu izledi.</span></p>

    <p class="Normal para-style-override-7"><span class="char-style-override-9">Sonra tekrar sudan çıktı, derin ve sesli bir nefes aldı ama içinde tuttu.</span></p>

    <p class="Normal para-style-override-7"><span class="char-style-override-9">“O neydi?” dedi yakınlardan gelen ürkmüş bir ses. “Onlar mı?”</span></p>

    <p class="Normal para-style-override-7"><span class="char-style-override-9">“Hayır, hayır,” dedi telaşlı ve alçak bir başka ses. “İki kişi var; ikisini de görebiliyorum, oradalar işte, bak.”</span></p>

    <p class="Normal para-style-override-7"><span class="char-style-override-9">Jamie ağzını açtı ve çıt çıkarmadan nefes almaya çalıştı, kalbinin atış hızının konuşulanları duymasına mani olmasından korktu.</span></p>

    <p class="Normal para-style-override-7"><span class="char-style-override-9">Ne dediklerini anlıyordu ama hangi dilde konuştuklarını başta çözemedi. Kızılderili diliydi, evet ama Cherokee değildi... Tuskarora, evet, buydu.</span></p>

    <p class="Normal para-style-override-7"><span class="char-style-override-9">Yıllardır Tuskaroralar’dan biriyle konuşmamıştı; ölümcül cüzam salgını sırasında birçoğu kuzeye göç etmişti – İrikua’da yaşayan Mohavk “babaları”nın yanına kaçmışlardı.</span></p>

    <p class="Normal para-style-override-7"><span class="char-style-override-9">O an yakınında olanlar fısıldaşarak konuşuyorlardı ama Jamie’nin sesleri anlayabileceği kadar yakındaydılar. Birkaç metre ötesinde, kafalarına kadar gelen kalın sazların ve sukamışlarının ardında duruyorlardı.</span><span class="char-style-override-9"/></p>

    <p class="Normal para-style-override-7"><span class="char-style-override-9">Ian neredeydi? Uzaktan, gölün öteki ucundan gelen su şapırtılarını duyabiliyordu; kafasını o yöne çevirdi ve Ian’la boynuna kadar suya batmış olan Rollo’nun oynadıklarını gözünün kenarıyla gördü. Bilmeyen biri orada iki insanın yüzdüğünü sanabilirdi - tabii Rollo gelenleri fark edip havlamazsa.</span></p>

    <p class="Normal para-style-override-7"><span class="char-style-override-9">Kızılderililer sonunda birbirlerinden ayrı duran iki adam ve iki at olduğunu anlayıp, hışırtılar çıkararak sinsice atlara doğru ilerlemeye başladılar.</span></p>

    <p class="Normal para-style-override-7"><span class="char-style-override-9">Jamie aslında içten içe onların Gideon’u kaçırmaya kalkıp, hayvanı ne kadar süre sürebileceklerini görmek istedi ama adamlar Ian’ın atıyla yük katırını alıp kaçabilirlerdi de. Clarence’ı alıp giderlerse de Claire’den çekeceği vardı. Durumun berbatlığını hissetmeye başlayarak, derisini çizen su kamışlarının arasında kayarak ilerledi ve çamurlu kıyıya çıktı.</span></p>

    <p class="Normal para-style-override-7"><span class="char-style-override-9">Arkalarına baksalardı, su kamışlarının hareket ettiğini göreceklerdi -bunu Ian’ın fark etmesini istiyordu bir yandan- ama kafaları işlerindeydi. Jamie ormanın başlangıcında yavaş yavaş ilerleyen, etraflarını kolaçan eden -ama asla doğru yere bakmayan- adamları artık iyice seçebiliyordu.</span></p>

    <p class="Normal para-style-override-7"><span class="char-style-override-9">Yalnızca iki kişilerdi, artık bundan emindi. Yürüyüşlerine bakılırsa gençlerdi, kendilerine o kadar güvenmiyorlardı. Silahları olup olmadığını ise anlayamadı.</span></p>

    <p class="Normal para-style-override-7"><span class="char-style-override-9">Çamur içinde sürünerek ilerledi, karnını çimenlere sürterek çalıların arkasına sığındı. Acilen sopa olarak kullanabileceği bir dala ihtiyacı vardı.</span></p>

    <p class="Normal para-style-override-7"><span class="char-style-override-9">Böyle durumlarda elin altında bulunanlar tabii ki yalnızca ince ve çürümüş dallar olurdu. O yüzden büyükçe bir taşı eline aldı ama sonra ihtiyacı olan şeyi gördü: rüzgârla kırılmış, hâlâ ağaca hafifçe bağlı bir kızılcık dalı. Adamlar otlamakta olan atlara iyice yaklaşmışlardı; Gideon onları fark edince birden kafasını kaldırdı. Ağzındakini çiğnemeye devam etti ama duyduğu şüpheyle kulaklarını hafifçe kaldırdı. Her zaman insan canlısı olan Clarence da yaklaşanların farkına vardı, kulaklarını kaldırıp ağır ağır oynatmaya başladı.</span></p>

    <p class="Normal para-style-override-7"><span class="char-style-override-9">Jamie bir şans yakaladığına karar verdi ve Clarence adamları kişneyerek karşılarken sallanmakta olan dalı koparttı, boğazını yırtarcasına, </span><span class="italik char-style-override-10">“Tulach Ard!”</span><span class="char-style-override-9"> diye bağırdı.</span></p>

    <p class="Normal para-style-override-7"><span class="char-style-override-9">Ardına kadar açılmış gözlerle karşı karşıya geldi ve adamlardan biri uzun saçlarını uçuşturarak kaçmaya başladı. Öteki de takip etti ama kötü bir tökezlemeden sonra tek dizinin üstüne düştü. Tekrar </span><span class="char-style-override-9">ayağa kalktığında yeterince çabuk hızlanamadı; Jamie iki eliyle tuttuğu sopasını öfkeyle adamın bacağına geçirdi, sırtına atladı ve dizini böbreğinin olduğu kısma vurdu.</span></p>

    <p class="Normal para-style-override-7"><span class="char-style-override-9">Boğulurcasına bir sesten sonra adam donakaldı, acıyla felç oldu. Jamie elindeki taşı düşürmüştü - yo, işte buradaydı. Taşı eline aldı ve şans için, bir darbe de adamın kulağının ardına indirdi. Sonra kalkıp ötekinin peşinden koşmaya başladı. Kaçmayı başaran Kızılderili ormanın içine girmiş, etrafı kayalarla çevrili, küçük bir akıntı yoluna çıkınca duraksamıştı. Adam sazların arasında ilerlemeye başladı ve Jamie onun suya dehşet dolu bir bakış attığını gördü, çünkü Rollo’yla Ian ona doğru yaklaşıyorlardı.</span></p>

    <p class="Normal para-style-override-7"><span class="char-style-override-9">Kızılderili’nin ormanın güvenli derinliklerine dalmak için koşmaya kalkmasıyla tökezlemesi bir oldu - sol ayağı çamura saplanmıştı. Yana doğru yalpalarken bir anda Jamie’yi üstünde buldu.</span></p>

    <p class="Normal para-style-override-7"><span class="char-style-override-9">Çok genç, cılız ve güçsüzdü. Cüsse ve ağırlık avantajını kullanan Jamie onu ittirdi; birlikte yere düşüp çamurun, sazlıkların arasında yuvarlanmaya başladılar. Kızılderili, Jamie’nin uzun saçını tutup çekti; bu hareketle gözleri yaşaran Jamie onun kaburgasına sert bir yumruk indirip elini saçlarından çekmesini sağladıktan sonra, burnuna kafa attı.</span></p>

    <p class="Normal para-style-override-7"><span class="char-style-override-9">Kafayı burnuna attığını sandıktan iki saniye sonra hedefi şaşırdığını fark etti; alınları </span><span class="italik char-style-override-10">küt</span><span class="char-style-override-9"> sesiyle çarpışmış, acı kafasının tamamını uyuşturduktan sonra bunu anlayabilmişti.</span></p>

    <p class="Normal para-style-override-7"><span class="char-style-override-9">Gri, bulanık görüntüyü dehşet dolu bir feryat takip etti. Rollo derinden, hırıltılı bir şekilde havladı, sonra kesintisiz bir hırıltı çıkarmaya başladı. Jamie tek gözünü kapadı, elini zonklayan alnına götürdü ve düşmanının karşısında, çamurun içinde hareketsiz yattığını görmeyi başardı. Rollo adamın üstüne çıkmış, dişlerini gösteriyordu.</span></p>

    <p class="Normal para-style-override-7"><span class="char-style-override-9">Suyun kenarından gelen ayak sesleri Ian’ın yaklaştığını haber verdi. “İyi misin Jamie Dayı?”</span></p>

    <p class="Normal para-style-override-7"><span class="char-style-override-9">Jamie elini kafasından çekti, parmaklarını inceledi. Kan yoktu ama az önce kafasının patladığına yemin edebilirdi.</span></p>

    <p class="Normal para-style-override-7"><span class="char-style-override-9">“Hayır,” dedi, “ama ondan iyiyim. İsa aşkına...”</span></p>

    <p class="Normal para-style-override-7"><span class="char-style-override-9">“Ötekini öldürdün mü?”</span></p>

    <p class="Normal para-style-override-7"><span class="char-style-override-9">“Sanmıyorum. Tanrım...”</span></p>

    <p class="Normal para-style-override-7"><span class="char-style-override-9">Elleriyle dizlerinin üstünde doğrulup kısa bir süre süründü ve kustu. Arkasında Ian’ın Cherokee dilinde, adama sertçe orada ne aradığını, başkalarının da etrafta olup olmadığını sorduğunu duydu.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Tuskaroralar,” dedi Jamie. Kafası hâlâ zonkluyordu ama biraz </span><span class="char-style-override-9">daha iyiydi.</span></p>

    <p class="Normal para-style-override-7"><span class="char-style-override-9">“Yaa?” Ian şaşırmıştı fakat </span><span class="italik char-style-override-10">Kahnyen’kehaka</span><span class="char-style-override-9"> diline geçmesi yalnızca saniyeler aldı. Halihazırda Rollo’nun dehşetiyle sınanmakta olan genç tutsak, Ian’ın dövmelerini görüp Mohavk dilinde konuştuğunu duyunca korkudan zangırdamaya başladı. </span><span class="italik char-style-override-10">Kahnyen’kehaka</span><span class="char-style-override-9">, Tuskarora’yla aynı ailedendi ve Ian’ın ne dediğini anlıyordu, bunu titrek bir karşılık vererek de belli etmişti. Yalnızca ikisinin olduğunu söyledi. Kardeşinin ölüp ölmediğini sordu.</span></p>

    <p class="Normal para-style-override-7"><span class="char-style-override-9">Jamie ağzını suyla çalkaladı, sonra yüzünü yıkadı. Sol gözünün üstündeki ördek yumurtası kadar şişlik de olmasa hiç fena değildi.</span></p>

    <p class="Normal para-style-override-7"><span class="char-style-override-9">“Kardeşin mi?”</span></p>

    <p class="Normal para-style-override-7"><span class="char-style-override-9">Genç adam onu onayladı. Onu öldürmeyeceklerse kardeşini görmek istediğini söyledi. Çünkü onun yaralı olduğunu düşünüyordu.</span></p>

    <p class="Normal para-style-override-7"><span class="char-style-override-9">Ian onay almak için Jamie’ye baktı, sonra Rollo’yu verdiği emirle adamın üstünden çekti. Kızılderili acı içinde ayağa kalktı, sendeledi ve kıyının kenarında ilerleyip kardeşinin yanına gitti.</span></p>

    <p class="Normal para-style-override-7"><span class="char-style-override-9">Kardeşi yaralıydı gerçekten; bacağındaki üstünkörü bandajın kenarı kanla kaplıydı. Bu bandajı gömleğini yırtarak yapmıştı ve üstü çıplaktı. İkisi de açlık çekiyormuşçasına sıskaydı. Jamie bir ona, bir de kardeşine baktı; ikisi de yirmi yaşından büyük olamaz, diye düşündü, her ne kadar açlık ve kendilerine bakmamaları sonucu yüzlerinde belli bir yıpranma olsa da.</span></p>

    <p class="Normal para-style-override-7"><span class="char-style-override-9">Atlar kavga sırasında ürküp biraz geri çekilmişlerdi ama çalıların üstüne bıraktıkları giysileri yerli yerindeydi. Ian pantolonunu giydi, eyer çantalarından yemek ve içki getirmeye gitti; Jamie de o sırada bir yandan giyinirken, bir yandan da kardeşinin durumunu inceleyen Kızılderili’yi sorguluyordu.</span></p>

    <p class="Normal para-style-override-7"><span class="char-style-override-9">Genç adam Tuskarora olduklarını doğruladı. Uzun bir ismi vardı, adın anlamı hemen hemen “bahar ışığında parlayan su”ydu, kardeşinin adı ise “uçtuklarında lideri cesaretlendiren kaz”dı ve kısaca Kaz diye anılıyordu.</span></p>

    <p class="Normal para-style-override-7"><span class="char-style-override-9">“Ne oldu buna?” diye sordu Jamie, Kaz’ın bacağındaki, balta benzeri bir şeyle yapıldığı belli olan yarayı kafasıyla göstererek.</span></p>

    <p class="Normal para-style-override-7"><span class="char-style-override-9">Parlayan Su derin bir nefes aldı ve bir anlığına gözlerini kapadı. Onun da kafasında şişlik vardı.</span></p>

    <p class="Normal para-style-override-7"><span class="char-style-override-9">“Tsalagiler,” dedi. “Biz şanslı olanlarız, kalanları ya öldürdüler ya da esir aldılar. Bizi onlara vermeyeceksiniz, değil mi Lordum? Lütfen?”</span><span class="char-style-override-9"/></p>

    <p class="Normal para-style-override-7"><span class="char-style-override-9">“Hangi Tsalagi?”</span></p>

    <p class="Normal para-style-override-7"><span class="char-style-override-9">Parlayan Su kafasını iki yana salladı; söyleyemiyordu. İçinde bulundukları grup, köyün kalanı kuzeye gittiğinde yerlerinde kalmayı seçmiş ama doğru bir karar vermemişti; hem evlerini koruyacak, hem de avlanacak kadar adamları olmadığı için diğer kabilelerden gelenler ekinlerini çalıyor, kadınlarını kaçırıyordu.</span></p>

    <p class="Normal para-style-override-7"><span class="char-style-override-9">Böylece iyice fakirleştikleri için onlar da mecburen hırsızlığa, dilenciliğe başlamışlardı. Soğuktan, hastalıktan insanlarından birçoğunu kaybetmişlerdi; kalanlar oradan oraya göçmüş, birkaç hafta aynı yerde kalıp sonra genellikle Cherokeeler tarafından sürülmüşlerdi.</span></p>

    <p class="Normal para-style-override-7"><span class="char-style-override-9">Cherokee savaşçıları tarafından saldırılmalarının üstünden birkaç gün geçmişti. Cherokeeler beklenmedik bir anda saldırmış, çoğunu öldürmüş, kadınlarının bir kısmını almıştı.</span></p>

    <p class="Normal para-style-override-7"><span class="char-style-override-9">“Karımı aldılar,” dedi Parlayan Su, titrek sesle. “Onu- onu geri almaya geldik.”</span></p>

    <p class="Normal para-style-override-7"><span class="char-style-override-9">“Bizi öldürecekler tabii, şüphemiz yok,” dedi Kaz, güçsüz fakat sahte bir neşe barındıran sesiyle. “Ama önemli değil.”</span></p>

    <p class="Normal para-style-override-7"><span class="char-style-override-9">“Elbette değil,” dedi Jamie, için için üzülmesine rağmen gülümseyerek. “Karını nereye götürdüklerini biliyor musun?”</span></p>

    <p class="Normal para-style-override-7"><span class="char-style-override-9">Kardeşler soyguncuların gittiği yönü biliyorlardı ve o yönü takip etmişlerdi, köylerine doğru gidiyorlardı. Dar bir geçidi işaret ederek o yön olduğunu söylediler. Ian da Jamie’ye bakıp başını salladı.</span></p>

    <p class="Normal para-style-override-7"><span class="char-style-override-9">“Sabah Şakıyan Kuş,” dedi. “Belki de Koşan Tilki’dir,” diye ekledi, çünkü köyün savaş şefi oydu; iyi bir savaşçıydı bu adam ama hayal gücü biraz dardı - ki o konuda da Sabah Şakıyan Kuş oldukça maharetliydi.</span></p>

    <p class="Normal para-style-override-7"><span class="char-style-override-9">“Yardım edecek miyiz?” diye sordu Ian, İngilizce. Kaşlarını sorarcasına kaldırdı ama Jamie çoktan karar verdiklerini biliyordu.</span></p>

    <p class="Normal para-style-override-7"><span class="char-style-override-9">“Edeceğiz sanırım.” Alnını yavaşça ovaladı; şişin üstündeki deri hemen gerilmiş, hassaslaşmıştı. “Ama önce bir şeyler yiyelim.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Mesele ne pahasına yapılacağı değildi, nasıl yapılacağıydı. Hem de Jamie’nin de, Ian’ın da Parlayan Su’nun karısının geri alınmasının mümkün olmadığını ısrarla söylemelerine rağmen.</span></p>

    <p class="Normal para-style-override-7"><span class="char-style-override-9">“Sizi öldürecekler, şüpheniz olmasın,” dedi Ian.</span></p>

    <p class="Normal para-style-override-7"><span class="char-style-override-9">“Umurumuzda değil,” dedi Parlayan Su cesurca.</span></p>

    <p class="Normal para-style-override-7"><span class="char-style-override-9">“Tabii değil,” dedi Jamie. “Ama ya karın? O zaman tamamen yalnız kalır.”</span></p>

    <p class="Normal para-style-override-7"><span class="char-style-override-9">Kaz anlayışlı bir yüzle kafasını salladı.</span></p>

    <p class="Normal para-style-override-7"><span class="char-style-override-9">“Haklı, biliyorsun,” dedi kardeşine.</span></p>

    <p class="Normal para-style-override-7"><span class="char-style-override-9">“Onu isteyebiliriz,” dedi Jamie. “Ian, sana eş olarak alabiliriz. Sabah Şakıyan Kuş seni sever, sorun çıkaracağını sanmıyorum.”</span></p>

    <p class="Normal para-style-override-7"><span class="char-style-override-9">Aslında pek de şaka yapmıyordu. Eğer genç kadını kimse karısı olması için istemediyse, esir alan kişiyi köyün genel olarak saygı duyduğu Ian’a vermeye ikna etmek mümkün olabilirdi.</span></p>

    <p class="Normal para-style-override-7"><span class="char-style-override-9">Ian öylesine gülümsedi ama kafasını iki yana salladı.</span></p>

    <p class="Normal para-style-override-7"><span class="char-style-override-9">“Fidyeyle alsak daha iyi ya da- ” Kızılderililer’e düşünceli şekilde baktı; ikisi de eyer çantalarında kalan yiyeceklerini iştahla yemekle meşguldü. “Onu evlat edinmek için istesek?”</span></p>

    <p class="Normal para-style-override-7"><span class="char-style-override-9">Bu da bir fikirdi. Hem genç kadını kurtardıklarında, nasıl kurtarırlarsa kurtarsınlar, o da şu an kıtlıktan çıkmış gibi -belki de gibisi fazla- yemekte olanlarla aynı durumda olacaktı.</span></p>

    <p class="Normal para-style-override-7"><span class="char-style-override-9">Kardeşler kaşlarını kaldırıp başlarını iki yana salladılar.</span></p>

    <p class="Normal para-style-override-7"><span class="char-style-override-9">“Yemek güzel şey,” dedi Kaz, parmaklarını yalayarak. “Ama ailelerimizi, arkadaşlarımızı öldürdüklerini gördük. Gözlerimizle görmesek başka ama...”</span></p>

    <p class="Normal para-style-override-7"><span class="char-style-override-9">“Anlıyorum, evet,” dedi Jamie ve bir anlığına, gerçekten anladığını fark edip şaşırdı; o anda fark etti ki Kızılderililer’in arasında sandığından fazla vakit geçirmişti.</span></p>

    <p class="Normal para-style-override-7"><span class="char-style-override-9">Kardeşler birbirine baktılar, gözleriyle bir şeyi kararlaştırmaya çalıştılar. Parlayan Su, Jamie’ye saygı bildiren bir hareket yaptı.</span></p>

    <p class="Normal para-style-override-7"><span class="char-style-override-9">“Biz sizin köleniziz,” dedi hafif bir çekingenlikle. “Bize ne yapacağınıza siz karar verirsiniz.” Sonra saygıyla bekledi.</span></p>

    <p class="Normal para-style-override-7"><span class="char-style-override-9">Jamie yüzünü ovuşturdu, belki de onları anlayacak kadar vakit geçirmemiş olabileceğini düşünmeye başlamıştı. Ian gülümsememesine rağmen hafiften eğlendiğini belli ediyordu.</span></p>

    <p class="Normal para-style-override-7"><span class="char-style-override-9">MacDonald ona Fransız-Kızılderili Savaşı’ndan hikâyeler anlatmıştı; Kızılderililer’i esir alanların çoğu kafa derisi parası için onları öldürmüş, bazıları da köle olarak satmıştı. Bunların üstünden on yıl geçmişti; o zamandan beri süregelen barış hali pek de huzur dolu sayılmazdı, ayrıca Kızılderililer’in de esirlerini köleleştirdiklerini kimse bilmese de Tanrı biliyordu, gerçi bazı kendilerine özgü nedenlerle bir kısım tutsağı aralarına almış ya da öldürmüş olsalar da.</span></p>

    <p class="Normal para-style-override-7"><span class="char-style-override-9">Jamie bu iki Tuskarora’yı esir almıştı; bu yüzden, geleneklere göre onun kölesi olmuşlardı.</span></p>

    <p class="Normal para-style-override-7"><span class="char-style-override-9">Parlayan Su’nun ne demek istediğini gayet iyi anlıyordu –kardeşler, kurtarmış olacağı kadınla birlikte onları da evlat edinmesini istiyorlardı- peki, bunun Jamie’nin üzerine vazife olduğunu bir anda nereden çıkarmışlardı?</span></p>

    <p class="Normal para-style-override-7"><span class="char-style-override-9">“Eh, şu anda başları için bir ödül olduğu söylenemez,” dedi Ian. “Tabii onları şefe satman mümkün olabilir. Cılız, hastalıklı halleri pek para etmez ama...”</span></p>

    <p class="Normal para-style-override-7"><span class="char-style-override-9">Kardeşler kayıtsız ifadelerine rağmen Ian’a sert bakışlar atmakla yetinip beklediler. Sonra Parlayan Su aniden geğirdi ve çıkardığı sese şaşırdı. İşte bu cılız, gıcırtılı ses Ian’ı güldürdü.</span></p>

    <p class="Normal para-style-override-7"><span class="char-style-override-9">“Bunu yapamam ve üçünüz de bunu çok iyi biliyorsunuz,” dedi Jamie tersçe. “Sana adamakıllı vursaymışım keşke,” dedi aralıklı dişleriyle ona sırıtmakta olan Kaz’a.</span></p>

    <p class="Normal para-style-override-7"><span class="char-style-override-9">“Evet, Dayı,” dedi Kaz, kafasını saygı gösterme manasında eğerek.</span></p>

    <p class="Normal para-style-override-7"><span class="char-style-override-9">Jamie karşılık olarak boğazından saldırgan bir ses çıkardı ama Kızılderililer fark etmediler.</span></p>

    <p class="Normal para-style-override-7"><span class="char-style-override-9">O halde nişanları kullanacaktı. MacDonald’ın ona getirdiği sandık nişanlar, süslü düğmeler, ucuz pirinç pusulalar, çelik bıçaklar gibi göze hoş gelen çerçöp doluydu. Şefler güçlerini popülerliklerinden aldıklarına ve bu da verdikleri hediyelerle arttığına göre, Kızılderili ajanlarının Kraliyet’e bağlılıklarına karşılık şeflere takdim ettikleri bu bağışlar, amaçlarına ulaşmakta kilit önem taşıyacaktı.</span></p>

    <p class="Normal para-style-override-7"><span class="char-style-override-9">Rüşvet olarak kullanabilmek için bunlardan yanında yalnızca iki küçük çanta dolusu getirmişti; gerisini ileride kullanmak için evde bırakmıştı. Elinde olanların Bayan Parlayan Su için yeterli olacağından emindi ama hepsini bu amaç uğruna harcamak onu diğer şeflerin önünde zayıf duruma düşürürdü - bu da olacak şey değildi.</span></p>

    <p class="Normal para-style-override-7"><span class="char-style-override-9">O halde, belki de Ian’ı daha fazla ıvır zıvır getirmesi için geri göndermeliydi. Ama fidye konusunu netleştirmeden bunu yapamazdı ve Ian’ın yardımı o konuda çok önemliydi.</span></p>

    <p class="Normal para-style-override-7"><span class="char-style-override-9">“Pekâlâ, tamam” dedi ayağa kalkarak. Başı döndü, geçmesini bekleyip devam etti. “Ama sizleri evlat edinmeyeceğim.” O anda besleyecek üç tane daha boğazı kaldıracak halde değildi.</span></p>

    <p class="Normal para-style-override-13"><span class="char-style-override-9"> </span></p>
  </div>
</body>
</html>