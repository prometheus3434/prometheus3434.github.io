<html xmlns="http://www.w3.org/1999/xhtml">
<head>
  <title>karvekul-64</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-55"><span class="bold">54. Flora MacDonald’ın Barbeküsü</span></p>

    <p class="Normal para-style-override-9"><span class="bolditalik char-style-override-10"> </span></p>

    <p class="Normal para-style-override-9"><span class="bolditalik char-style-override-10">River Run Çiftliği<br/> 6 Ağustos 1774</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-7"><span class="char-style-override-9">Bir simgeye ne denebilirdi? Ya o simgenin kocasına?</span></p>

    <p class="Normal para-style-override-7"><span class="char-style-override-9">“Ah, bayılacağım, biliyorum.” Rachel Campbell yelpazesini o kadar şiddetli sallıyordu ki çevresini de beraberinde serinletiyordu. “Ne diyeceğim kadına?”</span></p>

    <p class="Normal para-style-override-7"><span class="char-style-override-9">“‘İyi günler, Bayan MacDonald,’ olabilir mi?” dedi kocası, kuru dudaklarının kenarları hafifçe yukarı kıvrılırken.</span></p>

    <p class="Normal para-style-override-7"><span class="char-style-override-9">Rachel yelpazeyi sertçe adama vurdu ve kocasının kıs kıs gülerek gitmesine neden oldu. Adam ondan otuz beş yaş büyük olan Farquard Campbell, mizacına aykırı şekilde, karısıyla oldukça sıkı fıkı, neşe dolu bir ilişki içindeydi.</span></p>

    <p class="Normal para-style-override-7"><span class="char-style-override-9">“Bayılacağım,” dedi Rachel tekrar, bunu adeta bir sosyal strateji olarak belirlemişçesine.</span></p>

    <p class="Normal para-style-override-7"><span class="char-style-override-9">“Nasıl istersen öyle yap canım ama bayılırsan seni yerden kaldıran Bay Fraser olacaktır, bilesin. Benim külüstür eklemlerimden medet umma.”</span></p>

    <p class="Normal para-style-override-7"><span class="char-style-override-9">“Yaa!” Rachel ona gülümseyen Jamie’ye hemen bir bakış attı, sonra da kızaran yanaklarını yelpazesinin ardına sakladı. Kendi kocasını sevdiği ortada olsa da benimkine olan hayranlığını gizlemek için herhangi bir çaba içine girmiyordu.</span></p>

    <p class="Normal para-style-override-7"><span class="char-style-override-9">“Hizmetinizdeyim hanımefendi,” dedi Jamie nazikçe, reveransla birlikte.</span></p>

    <p class="Normal para-style-override-7"><span class="char-style-override-9">Kadın kıkırdadı. Hakkında yanlış konuşmak istemiyorum ama gerçekten kıkırdadı. Jamie’yle bir an göz göze gelince kendi sırıtışımı saklamak için ben de yelpazemi kullanmak zorunda kaldım.</span></p>

    <p class="Normal para-style-override-7"><span class="char-style-override-9">“Peki ya </span><span class="italik char-style-override-10">siz</span><span class="char-style-override-9"> kendilerine ne diyeceksiniz acaba Bay Fraser?”</span></p>

    <p class="Normal para-style-override-7"><span class="char-style-override-9">Jamie dudaklarını büzdü, River Run’ın kenarını süsleyen karaağaçların arasından süzülen güneş ışıklarına karşı gözlerini kısıp biraz düşündü.</span></p>

    <p class="Normal para-style-override-7"><span class="char-style-override-9">“Buraya geldiği gün havanın bozmamasına çok sevindiğimi söyleyebilirim herhalde. Son karşılaşmamızda yağmur yağıyordu.”</span></p>

    <p class="Normal para-style-override-7"><span class="char-style-override-9">Rachel’ın ağzı ardına kadar açıldı, yelpazeyi tutan eli bir anda kasları erimişçesine yer çekimine teslim oldu. Kocası yere düşen yelpazeyi almak için eğilirken sesli şekilde homurdandı ama kadının ona dikkat edecek hali yoktu</span></p>

    <p class="Normal para-style-override-7"><span class="char-style-override-9">“Tanıştınız mı </span><span class="italik char-style-override-10">onunla</span><span class="char-style-override-9">?” diye haykırdı, gözleri heyecanla açılarak. “Ne zaman? Nerede?”</span></p>

    <p class="Normal para-style-override-7"><span class="char-style-override-9">Jamie gülümsedi. “Skye’da. Babamla birlikte gitmiştik oraya, koyunlarla ilgili bir işti. Armadaleli Hugh MacDonald’la Portree’de tanışma şansına eriştik, yani Bayan Flora’nın üvey babasıyla. Kızını da bir şeyler almak için şehre getirmişti.”</span></p>

    <p class="Normal para-style-override-7"><span class="char-style-override-9">“Yaa!” Rachel kendinden geçecek gibiydi. “Dedikleri kadar güzel ve zarif miydi?”</span></p>

    <p class="Normal para-style-override-7"><span class="char-style-override-9">Jamie kaşlarını çattı, düşündü.</span></p>

    <p class="Normal para-style-override-7"><span class="char-style-override-9">“Yoo, hayır,” dedi. “Gerçi fena halde gripti, kırmızı burnu güzelliğini gizliyordu belki de. Eee... pek zarif olduğunu da söyleyemem ayrıca. Elimdeki böreği kaptığı gibi ağzına atmıştı.”</span></p>

    <p class="Normal para-style-override-7"><span class="char-style-override-9">“Kaç yaşlarındaydınız o zamanlar?” diye sordum ben de Rachel’ın yüzünün aldığı korku ifadesini görerek.</span></p>

    <p class="Normal para-style-override-7"><span class="char-style-override-9">“Altı civarında diye düşünüyorum,” dedi neşeyle. “Pek de iyi hatırlamıyorum doğrusu. Böreği elimden aldığında bacağını tekmelemiştim, o da saçımı çekmişti, bu kadar.”</span></p>

    <p class="Normal para-style-override-7"><span class="char-style-override-9">Şoktan biraz çıkmış olan Rachel, başka hatıraları olup olmadığını öğrenmek için Jamie’yi sıkıştırmaya başladı. Jamie ise üzerindeki bu baskıyı şakalarla savuşturdu.</span></p>

    <p class="Normal para-style-override-7"><span class="char-style-override-9">Buraya elbette hazırlıklı gelmişti; bütün arazide Culloden öncesi günlerden hikâyeler, anılar anlatılacaktı - bazıları acıklı, bazıları hasret dolu, bazıları karınlara ağrı sokacak kadar komik. İşin tuhaf tarafı, eğer Charles Stuart savaşı kaybetmemiş, alçakça kaçmamış olsaydı, sürgündeki bu İskoç dağlıları büyük ihtimalle asla bu şekilde bir araya gelemeyeceklerdi.</span></p>

    <p class="Normal para-style-override-7"><span class="char-style-override-9">Bir anda aklıma Charles’ın hâlâ yaşadığı geldi; muhtemelen Roma’da kendisini öldürene kadar içmekteydi. Bununla birlikte, onu sevenlerin de ondan nefret edenlerin de uzun zaman önce hayatlarının bir parçası olmaktan çıkmıştı. Zamanın kehribarı, onu hayatının belirli bir noktasına daimi olarak mühürlemişti.</span></p>

    <p class="Normal para-style-override-7"><span class="char-style-override-9">Bu kadar duygusal bir ortam oluşmasının sebebi elbette Flora’nın gelişiydi. Onun için ne garip, diye düşündüm, biraz da acıyarak - ve o an, ilk defa, onu gördüğümde ne söyleyebileceğimi düşündüm.</span></p>

    <p class="Normal para-style-override-7"><span class="char-style-override-9">Ünlü kişilerle daha önce de tanışmıştım - Süslü Prens’in </span><span class="char-style-override-9">kendisi de bunlardan biriydi hatta. Ancak, daha önceki bu karşılaşmalar hayatın normal akışı içinde, alelade zamanlardaydı - hem onlar hem de benim için; yani hiçbiri henüz onlara ün kazandıran olayları yaşamamışlardı. Louis hariç - ama o da bir kraldı sonuçta. Krallara nasıl davranılacağı konusunda belirli görgü kuralları vardır; sonuçta hükümdarlara zaten normal insanlar gibi davranılmaz. Ne olursa olsun...</span></p>

    <p class="Normal para-style-override-7"><span class="char-style-override-9">Kendi yelpazemi sert bir hareketle açtım, sıcak fena basmıştı. Derin bir nefes aldım, yelpazeyi Rachel kadar abartılı bir hareketle savurmamaya çalıştım. Hâlbuki çok istiyordum.</span></p>

    <p class="Normal para-style-override-7"><span class="char-style-override-9">Onca yıldır, üstünden geçen onca olaydan sonra, Fransa Kralı Louis’le aramda geçenler hiç ama hiç aklıma gelmemişti - ne kasten, ne de kazayla.</span></p>

    <p class="Normal para-style-override-7"><span class="char-style-override-9">Ama aniden bu anı beynimi eline geçirdi. Sanki kalabalığın içinden sıyrılıp saçlarıma yapışan hain bir el gibiydi. Kolumu tutmuş, eteklerimi kaldırmış, beni olayın kendisinin şokundan daha da fena </span><span class="char-style-override-9">halde allak bullak eden bir şekilde içime girmişti.</span></p>

    <p class="Normal para-style-override-7"><span class="char-style-override-9">Etrafım gül kokularıyla çevriliydi. Louis elbise dolabına yüklendikçe ahşabın çatırdadığını, onun da zevk içinde nefes alıp verdiğini duyabiliyordum. Oda karanlıktı, yalnızca bir mum yanıyordu; görüş alanımın kenarında titreşen şey, daha sonra o herif tarafından söndürülmüştü…</span></p>

    <p class="Normal para-style-override-7"><span class="char-style-override-9">“Tanrım! Claire, iyi misin?” Düşmemiştim, şükürler olsun ki. Hector Cameron’ın mozolesinin duvarına sırtımı dayamış halde kalmıştım; arkaya doğru gittiğimi gören Jamie beni tutmuş olmalıydı.</span></p>

    <p class="Normal para-style-override-7"><span class="char-style-override-9">“Bırak,” dedim nefes nefese ama emin bir sesle. “Bırak beni!”</span></p>

    <p class="Normal para-style-override-7"><span class="char-style-override-9">Sesimdeki korku tonunu duyunca elini gevşetti fakat bırakamadı. Düşmemden korktu. İçimdeki paniğin verdiği telaşla hemen doğruldum, elinden kurtuldum.</span></p>

    <p class="Normal para-style-override-7"><span class="char-style-override-9">Gül kokusu geliyordu burnuma. Gül yağının yapay kokusu değil, taze güllerin kokusu. Sonra biraz kendime geldiğimde, mozoleyi sarması için özel yetiştirilmiş, kocaman, dikenli bir sarı gülün yanında durduğumu fark ettim.</span></p>

    <p class="Normal para-style-override-7"><span class="char-style-override-9">Duyduğum kokunun gerçek olduğunu anlamak rahatlatıcıydı ama, yine de sanki uçurumun kenarında, tek başıma, evrendeki bütün ruhlardan ayrı bir yerde durduğumu hissediyordum. Jamie her ne kadar kol mesafesindeyse de sanki benden çok uzaklardaydı.</span></p>

    <p class="Normal para-style-override-7"><span class="char-style-override-9">Ama sonra bana dokundu, adımı söyledi. Aramızdaki o mesafe açıldığı gibi, çabucak kapanmıştı. Kollarına düştüm desem yeridir.</span></p>

    <p class="Normal para-style-override-7"><span class="char-style-override-9">“Ne oldu </span><span class="italik char-style-override-10">a nighean</span><span class="char-style-override-9">?” diye fısıldadı beni göğsünde tutarken. “Ne korkuttu seni?” Kalbi kulağımda gümbürdüyordu, onu da korkutmuştum.</span></p>

    <p class="Normal para-style-override-7"><span class="char-style-override-9">“Yok bir şey,” dedim. İçinde bulunduğum zamanın gerçekliğini kavrayınca büyük bir rahatlama yaşadım. Louis tekrar o gölgelere, nahoş ama zararsız bir hatıra olarak kaldığı yere dönmüştü. Şiddetin, kaybın, yasın ve yalnız bırakılmışlığın verdiği felç edici his zayıflamıştı; artık zihnimin kenarındaki minik bir ayrıntıdan fazlası değildi. Her şeyden daha güzeli, Jamie buradaydı; sapasağlamdı ve ter, viski, at kokuyordu... </span><span class="italik char-style-override-10">buradaydı</span><span class="char-style-override-9">. Kaybetmemiştim onu.</span></p>

    <p class="Normal para-style-override-7"><span class="char-style-override-9">Evhamlanan insanlar merak içinde başıma üşüşmüştü. Rachel yelpazesini içten bir edayla önümde yelledi ve rüzgârıyla beni ferahlattı; ter içinde kalmıştım, saçlarım boynuma yapışmaya başlamıştı.</span></p>

    <p class="Normal para-style-override-7"><span class="char-style-override-9">“Şimdi gayet iyiyim,” diye mırıldandım, birden kendime gelerek. “Biraz bunaldım... sıcak hava...”</span><span class="char-style-override-9"/></p>

    <p class="Normal para-style-override-7"><span class="char-style-override-9">Etrafımdakiler bana hemen şarap, limon şurubu gibi rahatlatıcı içecekler getirmeyi önerdiler ama Jamie’nin kilt kesesinden çıkardığı viski yeterliydi. Şeri fıçılarında üretilen, üç senelik bir viskiydi bu; koku burnuma gelince, beni Hodgepile’dan kurtardıktan sonra birlikte sarhoş olduğumuz gece geldi aklıma. Tanrı aşkına, beynim şimdi de o çukura mı düşecekti?</span></p>

    <p class="Normal para-style-override-7"><span class="char-style-override-9">Ama düşmedi. Viski sıcak ve rahatlatıcıydı; ilk yudumdan sonra kendimi iyi hissetmeye başlamıştım bile.</span></p>

    <p class="Normal para-style-override-7"><span class="italik char-style-override-10">Geriye sarmalar.</span><span class="char-style-override-9"> İş arkadaşlarımın bunun savaş sonrası bunalımla aynı olup olmadığını, öyleyse de gerçekten var olup olmadığını, yoksa yalnızca “sinir bozukluğu” ile açıklanıp açıklanamayacağını tartıştıklarını duymuştum.</span></p>

    <p class="Normal para-style-override-7"><span class="char-style-override-9">Birden titredim, viskiden bir yudum daha aldım. </span><span class="italik char-style-override-10">Geriye sarma</span><span class="char-style-override-9"> diye bir şey vardı, bundan artık emindim. Artık çok daha iyi hissetsem de iliklerime kadar sarsılmıştım. Deneyimimin silik yankısının dışında, çok daha rahatsız edici bir düşünce vardı. Bu bana bir kez daha olmuştu, Ute McGillivray tarafından saldırıya uğradığımda. Bir daha olacak mıydı?</span></p>

    <p class="Normal para-style-override-7"><span class="char-style-override-9">“İçeriye taşıyayım mı seni Sassenach? Biraz uzansan iyi olur belki.”</span></p>

    <p class="Normal para-style-override-7"><span class="char-style-override-9">Jamie evham yapanları uzaklaştırmış, kölelerden birinden bana tabure getirmesini istemişti. Önümde, telaş içinde bir yabanarısı gibi hareket ediyordu.</span></p>

    <p class="Normal para-style-override-7"><span class="char-style-override-9">“Yoo, iyiyim,” dedim samimiyetle. “Jamie...”</span></p>

    <p class="Normal para-style-override-7"><span class="char-style-override-9">“Efendim canım?”</span></p>

    <p class="Normal para-style-override-7"><span class="char-style-override-9">“Sen- ne zaman...”</span></p>

    <p class="Normal para-style-override-7"><span class="char-style-override-9">Derin bir nefes aldım, bir yudum daha viskiden sonra bir kez daha denedim.</span></p>

    <p class="Normal para-style-override-7"><span class="char-style-override-9">“Bazen, geceleyin uyandığımda, seni rüyanda birileriyle uğraşırken görüyorum ve Jack Randall’la dövüştüğünü sandığın geliyor aklıma. Onu mu görüyorsun rüyanda?”</span></p>

    <p class="Normal para-style-override-7"><span class="char-style-override-9">Gözlerini ayırmadan bir süre baktı. Yüzü ifadesizdi ama gözlerinde hafif bir endişe vardı. Etrafa bir göz attı, artık yalnızca ikimiz vardık.</span></p>

    <p class="Normal para-style-override-7"><span class="char-style-override-9">“Neden sordun?” dedi alçak sesle.</span></p>

    <p class="Normal para-style-override-7"><span class="char-style-override-9">“Bilmem lazım.”</span></p>

    <p class="Normal para-style-override-7"><span class="char-style-override-9">Derin bir nefes aldı, başını salladı.</span></p>

    <p class="Normal para-style-override-7"><span class="char-style-override-9">“Evet. Bazen rüyada... oluyor öyle. Uyanırım, nerede olduğumu görürüm, biraz dua ederim. Geçer işte. Ama... bazen- ” Gözlerini kapadı, sonra açtı. “Uyanık olurum. Ama aynı zamanda orada, Jack Randall’la olurum.”</span></p>

    <p class="Normal para-style-override-7"><span class="char-style-override-9">“Yaa...” İç çektim, aynı anda hem üzülmüş hem de rahatlamıştım. “Aklımı yitirmiyorum yani.”</span></p>

    <p class="Normal para-style-override-7"><span class="char-style-override-9">“Öyle mi sanmıştın?” dedi soğukça. “Söylediğin iyi oldu Sassenach.”</span></p>

    <p class="Normal para-style-override-7"><span class="char-style-override-9">Bana çok yakın duruyordu; kiltinin kumaşı koluma sürtüyordu. Tekrar bayılacak gibi olursam ona tutunmam için yakındaydı. Beni iyice süzdü, halsiz görünmediğime karar verdikten sonra, “Burada kal,” deyip gitti.</span></p>

    <p class="Normal para-style-override-7"><span class="char-style-override-9">Sadece çayırın kenarındaki ağaçların altına kurulmuş masaların yanına kadar gitmişti. Yemekleri hazırlayan köleleri görmezden gelerek bir tepsi dolusu haşlanmış kerevitin üstüne eğildi ama onun yanındaki minik kâsenin içinden bir şey aldı. Sonra geri geldi, eğildi ve elimi tuttu. Parmaklarını yavaşça hareket ettirerek avucumun içine tuz döktü.</span></p>

    <p class="Normal para-style-override-7"><span class="char-style-override-9">“Al bakalım,” diye fısıldadı. “Hep yanında tut Sassenach. Kim olursa olsun, seninle artık uğraşamayacak.”</span></p>

    <p class="Normal para-style-override-7"><span class="char-style-override-9">Nemli tanecikleri avucumda tutarak parmaklarımı üstüne kapadım, saçma bir şekilde rahatlamıştım. Gündüz kâbusları hakkında bir İskoç dağlısına güvenmiştim! Tuzun hayaletleri mezarlarında tuttuğunu söylerlerdi onlar. Louis hayattaysa bile, o diğer adam, karanlıkta üstüme çöken ağırlık, artık kesinlikle ölmüştü.</span></p>

    <p class="Normal para-style-override-7"><span class="char-style-override-9">Nehir tarafından bir ses geldiğinde ortamda genel bir heyecan oldu - tekne görünmüştü. Kalabalık, ortak bir hareketle parmaklarının üstünde yükseldi, nefeslerini tuttu.</span></p>

    <p class="Normal para-style-override-7"><span class="char-style-override-9">İnsanların bu halini görünce gülümsedim ama o saçma ve bulaşıcı heyecanlarının yine de bir parça bana da geçtiğini hissediyordum. O an gaydalar çalmaya başlayınca, henüz dökmediğim gözyaşlarının boğazımı yaktığını hissettim.</span></p>

    <p class="Normal para-style-override-7"><span class="char-style-override-9">Jamie istemsizce omzumu sıktı; gözlerimi kaldırdığımda yumruğunu ağzının üstünde tutarak nehre baktığını gördüm.</span></p>

    <p class="Normal para-style-override-7"><span class="char-style-override-9">Sonra gözlerimi indirdim, kendimi kaybetmemek için gözlerimi kırpıştırdım ve görüşüm tekrar düzeldiğinde, mozolenin önünde, yere serpilmiş tuz taneleri dikkatimi çekti.</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Kadın düşündüğümden çok daha ufaktı. Ünlüler hep öyle olurlar gerçi. En güzel kıyafetlerini giymiş, müthiş bir ekose denizi halinde görünen insanlar, kadın yürürken saygıyla yoldan çekilip birbirlerine yaklaştılar. Kafasının üst tarafı bir an gözüme çarptı, sonra kalabalığın arasında kayboldu.</span></p>

    <p class="Normal para-style-override-7"><span class="char-style-override-9">Ama kocası, Allan oradaydı. Yapılı, yakışıklı bir adamdı, beyazlaşmış siyah saçları arkaya doğru sıkıca toplanmıştı; karısının hemen arkasında duruyordu -ya da ben öyle sanıyordum- insanlara selam veriyor, Galce iltifatları kabul ediyordu.</span></p>

    <p class="Normal para-style-override-7"><span class="char-style-override-9">Kalabalıkla aynı hisleri paylaşmadığımı sandığım halde, içimdeki dürtü insanlarla birlikte oraya gidip göz atmaya itiyordu beni. Ama olduğum yerde kaldım. Jocasta’yla birlikte terastaydım; Bayan MacDonald zaten bizim yanımıza gelecekti.</span></p>

    <p class="Normal para-style-override-7"><span class="char-style-override-9">Elbette Jamie ve Duncan kalabalığın arasında emin adımlarla, Jocasta’nın siyah uşağı Ulysses’le birlikte ilerliyorlardı.</span></p>

    <p class="Normal para-style-override-7"><span class="char-style-override-9">“Bu o mu gerçekten?” diye mırıldandı Brianna, gözlerini heyecan içindeki kalabalıktan ayırmadan. Erkekler Bayan MacDonald’ı kalabalıktan ayırmışlar, kadını rıhtımdan çayıra, oradan da terasa doğru getirmekteydiler. “Sandığımdan daha ufakmış. Ah, Roger burada olsaydı keşke, onu görmek için ölüp bitiyordu!” Roger o sırada bir aylığına Charlotte’taki Presbiteryen Akademisi’ndeydi, papazlığa kabul edilmeye çalışıyordu.</span></p>

    <p class="Normal para-style-override-7"><span class="char-style-override-9">“Belki başka bir zaman görür,” diye mırıldandım cevap olarak. “Pleasant Dağı’nın oralarda bir çiftlik aldıklarını duymuştum.” Koloni’de bir-iki yıl daha kalacaklardı ama bunu dışımdan söylemedim; herkesin bildiğini sandığı şey, MacDonaldlar’ın koloniye kalıcı olarak göç ettikleriydi.</span></p>

    <p class="Normal para-style-override-7"><span class="char-style-override-9">Ama Skye’daki uzun anma taşını görmüştüm - Flora MacDonald’ın doğduğu yer, Amerika onu hayal kırıklığına uğrattıktan sonra aynı zamanda öleceği yer olacaktı.</span></p>

    <p class="Normal para-style-override-7"><span class="char-style-override-9">Tabii bu ilk kez kaderinden haberdar olduğum biriyle tanışışım olmayacaktı ama her seferinde huzursuz oluyordum. Kalabalık yarıldı, kadın göründü; küçük, sevimli kadın Jamie’ye gülümsüyordu. Jamie elini kadının dirseğinin altına koymuştu, onu terasa doğru getirirken beni göstererek tanıttı.</span></p>

    <p class="Normal para-style-override-7"><span class="char-style-override-9">Kadın beklentiyle yukarı baktığı anda benimle göz göze geldi, gözlerini kırpıştırdı, gülümseyişi biraz soldu. Ama sonra tekrar gülümsedi, bana başıyla selam verdi; ben de karşılık verdim ama düşünmeden edemedim - yüzümde ne görmüştü öyle?</span></p>

    <p class="Normal para-style-override-7"><span class="char-style-override-9">Hemen Jocasta’ya dönüp onunla selamlaştı, yetişkin kızları Anne ve Fanny’yi, oğlunu, damadını ve kocasını tanıttı - bu karışık tanıtım nihayetinde bittiğinde bana döndü, nazik, içten bir gülümsemeyle yanıma geldi.</span></p>

    <p class="Normal para-style-override-7"><span class="char-style-override-9">“Bayan Fraser! Sonunda sizinle tanışabildiğime çok mutlu oldum. Nezaketiniz ve yeteneğiniz hakkında o kadar çok şey duydum ki karşınızda olmaktan dolayı biraz tedirgin olduğumu itiraf etmeliyim.”</span></p>

    <p class="Normal para-style-override-7"><span class="char-style-override-9">Kelimeler çok sıcak, dürüst bir havayla telaffuz edilmişti -ellerimi ellerinin içinde tutuyordu- öyle olunca ben de kendimi şüpheci sorularımı unutmuş, hakkımda duyduklarını nereden duyduğunu sorarken buldum. Cross Creek ve Campbelton’da ünüm yayılmıştı ama evrensel bir kabul gördüğüm de yoktu.</span></p>

    <p class="Normal para-style-override-7"><span class="char-style-override-9">“Wilmington’da bizim gelişimiz şerefine düzenlenen baloda Doktor Fentiman ile tanışma şerefine eriştim, herkes ne kadar ince, ne kadar nazik; geldiğimizden beri çok iyi karşılandık ve doktor da sizin hakkınızda o kadar- ”</span></p>

    <p class="Normal para-style-override-7"><span class="char-style-override-9">Fentiman’ın benim hakkımda söylediği olumlu lafları duymak hoşuma giderdi -birbirimize hâlâ temkinli yaklaşsak da- ama tam o anda kocası kulağına bir şey fısıldadı, kadının Farquard Campbell ve birkaç diğer önemli adamla tanışmasını istedi. Kadın utangaç, üzgün bir ifade takındı, ellerimi sıktı ve kalabalık içindeki gülümsemesini takınarak uzaklaştı.</span></p>

    <p class="Normal para-style-override-7"><span class="char-style-override-9">“Hıh!” dedi Bree, alçak sesle. “Hâlâ dişlerinin çoğunun ağzında olduğuna dua etsin.”</span></p>

    <p class="Normal para-style-override-7"><span class="char-style-override-9">Benim de o anda aklımdan geçen tam olarak oydu; gülmeye başladım ama sonra Jocasta’nın kafası bize doğru dönerken küçük kahkahamı öksürüğe dönüştürdüm.</span></p>

    <p class="Normal para-style-override-7"><span class="char-style-override-9">“Demek o kadın.” Genç Ian öteki tarafıma gelmiş, onur konuğunu büyük bir ilgiyle izliyordu. Kiltinin üstünde bir yelek ve bu tip özel toplantılar için sakladığı paltosu vardı. Kahverengi saçları düzgünce toplanmıştı. Elmacık kemiklerinden çıkıp burnunun üstünden geçerek buluşan dövmeler dışında, oldukça uygar bir görünüme sahipti.</span></p>

    <p class="Normal para-style-override-7"><span class="char-style-override-9">“O kadın, evet,” dedi Jamie. “</span><span class="italik char-style-override-10">Fionnaghal</span><span class="char-style-override-9">, Adil Olan yani.” Sesinde şaşırtıcı bir nostalji esintisi vardı, şaşkın gözlerimi kaldırıp ona baktım.</span></p>

    <p class="Normal para-style-override-7"><span class="char-style-override-9">“Ama gerçek adı o,” dedi. “</span><span class="italik char-style-override-10">Fionnaghal</span><span class="char-style-override-9">. Ona Flora diyenler İngilizler.”</span></p>

    <p class="Normal para-style-override-7"><span class="char-style-override-9">“Küçükken kendisiyle ilgili temiz duygular mı besliyordun acaba baba?” diye sordu Brianna, gülerek.</span></p>

    <p class="Normal para-style-override-7"><span class="char-style-override-9">“Nasıl, ne?”</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Tendresse</span><span class="italik char-style-override-11">22</span><span class="char-style-override-9">,” dedim, yelpazemin üstünden kirpiklerimle ona kur yaparak.</span></p>

    <p class="dip" xml:lang="en-GB"><span class="char-style-override-19">22 Gal. Sevgi. (Ç.N.)</span><span class="char-style-override-20"/></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-7"><span class="char-style-override-9">“Saçmalamayın!” dedi. “Yedi yaşındaydım o zaman, Tanrı aşkına!” Ama kulaklarının ucu kızarmıştı.</span></p>

    <p class="Normal para-style-override-7"><span class="char-style-override-9">“Ben yedi yaşındayken âşıktım,” dedi Ian hülyalı bir havayla. “Aşçıya. Ulysses’i duydun mu dayı, Bayan MacDonald ayna getirmiş, öyle dedi... Prens Tearlach vermiş. Ulysses salona koymuş; iki seyis başında nöbet bekliyormuş.”</span></p>

    <p class="Normal para-style-override-7"><span class="char-style-override-9">MacDonaldlar’ın etrafını saranların dışında, eve açılan ikiz kapılardan oturma odasına kadar uzanan insan kalabalığı da neşeli seslerini duyurmaya çalışmakla meşguldüler.</span></p>

    <p class="Normal para-style-override-7"><span class="char-style-override-9">“Seaumais!”</span></p>

    <p class="Normal para-style-override-7"><span class="char-style-override-9">Jocasta’nın emreden sesi, şakalaşmanın sonunu getirdi. Jamie Brianna’ya üzgünce bir bakış attıktan sonra teyzesinin yanına gitti. Duncan önemli kişilerden oluşan küçük bir grup tarafından esir alınmıştı -avukat Neil Forbes’u, Cornelius Harnett’ı ve Albay Moore’u tanımıştım- Ulysses de görünürde değildi ve muhtemelen iki yüz kişilik barbekünün lojistik sorunlarını arka planda halletmeye çalışıyordu. Bu yüzden zorda kalan Jocasta, Jamie’nin koluna girerek terası kat etti, Allan MacDonald’ın yanına gitti; adam karısının etrafını çevirenler yüzünden kadından uzaklaşmış, bir ağacın altında tek başına, biraz alıngan bir edayla duruyordu.</span></p>

    <p class="Normal para-style-override-7"><span class="char-style-override-9">Jamie’yle birlikte çayırda ilerleyen Jocasta’nın abartı jestlerini izleyerek eğleniyordum. Uşağı Phaedre de görev bilinciyle onları takip ediyordu - hanımına elbette o da eşlik edebilirdi. Ancak etkisi aynı olmazdı elbette. İkisi yan yana olduklarında çok dikkat çekiyorlardı: ince ve uzun Jocasta, yaşına aykırı bir zarafete sahipti, beyaz saçlarını yukarıda toplamıştı, mavi ipeksi giysisiyle göz kamaştırıyordu; Vikingler’de görülen uzun boya sahip olan Jamie ise kızıl Fraser ekosesi, MacKenzie kemikleri ve tüm zarafetiyle kendini sergiliyordu.</span></p>

    <p class="Normal para-style-override-7"><span class="char-style-override-9">“Colum’la Dougal, küçük kız kardeşleriyle gurur duyarlardı,” dedim, kafasını iki yana sallayarak.</span></p>

    <p class="Normal para-style-override-7"><span class="char-style-override-9">“Öyle mi?” dedi Ian bilinçsizce; dikkati bende değildi. Gözleri o an Farquard Campbell’ın torunlarından birinden bir buket çiçek kabul etmekte olan Flora MacDonald’daydı.</span></p>

    <p class="Normal para-style-override-7"><span class="char-style-override-9">“Kıskanmıyorsun herhalde anne, ha?” diye sataştı Bree, o yöne baktığımı gördüğünde.</span></p>

    <p class="Normal para-style-override-7"><span class="char-style-override-9">“Elbette kıskanmıyorum,” dedim, gururlu bir sesle. “Eh, benim ağzımdaki dişler de duruyor sonuçta.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">İlk karmaşanın içinde görememiştim ama Binbaşı MacDonald da çok şık, kırmızı bir üniforma ve yeni, lüzumsuzca pahalı görünen, altın rengi dantellerle süslü şapkasıyla insanların arasında kendini gösterdi. O kafasına taktığı şeyi çıkarıp bana reverans yaptı, neşeliydi - Adso ve beyaz domuzların etrafta olmamasıyla ilgili olduğundan emindim.</span></p>

    <p class="Normal para-style-override-7"><span class="char-style-override-9">“Emrinize amadeyim hanımefendi,” dedi. “Bayan Flora’yla bir süre konuştuğunuzu gördüm, çok etkileyici biri, değil mi? Hem de neşeli, alımlı bir hanım.”</span></p>

    <p class="Normal para-style-override-7"><span class="char-style-override-9">“Gerçekten öyle,” dedim. “Tanır mısınız kendisini?”</span></p>

    <p class="Normal para-style-override-7"><span class="char-style-override-9">“Tanırım,” dedi, kırışık yüzünün hatları kibirle çarpılırken. “Arkadaş olduğumuzu söyleyecek kadar değil fakat yani, tanıdık sınıfına girerim herhalde. Bayan MacDonald’la ailesine Wilmington’dan itibaren eşlik edip şu an bulundukları yere bizzat getirdiğimi söylemekten onur duyarım.”</span></p>

    <p class="Normal para-style-override-7"><span class="char-style-override-9">“Yaa, öyle mi?” Meraklı bir gözle baktım adama. Binbaşı, ünlüler tarafından çok ilgi görecek bir tip değildi ama özelliklerinden faydalanılacak bir tipti. </span></p>

    <p class="Normal para-style-override-7"><span class="char-style-override-9">Binbaşı, Flora MacDonald’a koruyucu bir gözle bakıyor, etrafındaki kişileri onaylayan bir gözle inceliyordu.</span></p>

    <p class="Normal para-style-override-7"><span class="char-style-override-9">“İncelik edip bugün konuşmaya karar verdi,” dedi bana, botlarının topuğunda biraz yükselerek. “Nerede konuşsa daha iyi olur sizce hanımefendi? Yüksekten olsun diye terastan mı? Yoksa çayırdaki heykelin yanında mı? Orada herkes daha mı iyi duyar acaba?”</span></p>

    <p class="Normal para-style-override-7"><span class="char-style-override-9">“Kadını bu havada çayırda uzun süre tutarsanız güneş çarpması geçirir,” dedim, uzun siperlikli şapkamı burnumun üstüne doğru çekerek. Hava otuz beş derecenin, nem yüzde doksanın üstündeydi; iç eteklerim sırılsıklam olmuş, baldırlarıma yapışmışlardı. “Neler anlatmayı planlıyor?”</span></p>

    <p class="Normal para-style-override-7"><span class="char-style-override-9">“Sadakat üzerine kısa bir konuşma hanımefendi,” dedi tatlılıkla. “Kocanız da şuradaymış, Kingsburgh’la konuşuyor; izninizle hanımefendi.” Reverans yaptı, doğruldu, şapkasını taktı ve çayıra, hâlâ Allan MacDonald’ın yanında olan Jamie’yle Jocasta’nın yanına gitti - İskoçlar, adama Skye’daki arazisinden dolayı “Kingsburgh” diyorlardı.</span></p>

    <p class="Normal para-style-override-7"><span class="char-style-override-9">Yemekler getirilmeye başlanmıştı: kaselerce powsowdie çorbası, </span><span class="char-style-override-9">devasa bir seramik leğen dolusu Reine çorbası, tabaklar dolusu kızarmış balık, kızarmış tavuk, kızarmış tavşan, şaraba yatırılmış geyik etleri, tütsülenmiş sosisler, Forfar börekleri, soğuk biftek rostoları, hindi rostoları, güvercin börekleri, turp püreleri, içleri kurutulmuş balkabakları, mısır taneleri, elma kızartmaları, sepetler dolusu rulo ekmek... çok iyi biliyordum ki bunların hepsi, et kokusu havaya yayılmaya başlayan barbekünün ana yemeği değil, başlangıçlarıydı sadece. Birkaç domuz, üç-dört tane sığır, iki geyik ve </span><span class="italik char-style-override-10">ana yemek </span><span class="char-style-override-9">olarak, nasıl ve nerede ele geçirildiğini Tanrı’nın bildiği bir orman bizonu.</span></p>

    <p class="Normal para-style-override-7"><span class="char-style-override-9">İnsanlar arasında heyecan dolu bir mırıltı duymaya başladım; kalabalık bu ziyafeti onurlandırmak için masaların başında toplanmaya başlamışlardı.</span></p>

    <p class="Normal para-style-override-7"><span class="char-style-override-9">Jamie hâlâ Bayan MacDonald’ın esiriydi, gördüğüm kadarıyla brokoli salatası gibi bir şey yiyorlardı. Gözlerini kaldırıp beni gördü, onlara katılmam için başıyla çağırdı ama ben kafamı salladım, sonra da yelpazemle büfe masalarını gösterdim; misafirler bu masaların etrafına adeta arpa tarlasındaki çekirgeler gibi üşüşmüşlerdi. Manfred McGillivray’i soruşturma fırsatını kaçırmak istemiyordum; elimi çabuk tutmazsam insanlar doygunlukla gelen hantallıklarına teslim olup dünyadan kopabilirlerdi.</span></p>

    <p class="Normal para-style-override-7"><span class="char-style-override-9">Yavaşça kalabalığın içine doğru ilerledim, yolda hizmetçiler ve köleler tarafından ikram edilen ordövrleri kabul ettim. Bu sırada tanıdığım insanların yanında duraksamaya başladım, özellikle de Hillsboro’dan gelenlerin. Manfred orada silah satışlarından komisyon almak, biten işlerini teslim etmek ve küçük tamirat işleri için çok zaman geçirmişti, biliyordum. Orası gitmesi için en uygun yer, diye düşünüyordum. Ama çoğu onu tanıyor olmasına rağmen, delikanlıyı gören olmamıştı.</span></p>

    <p class="Normal para-style-override-7"><span class="char-style-override-9">“İyi çocuktur,” dedi bir beyefendi, içkisini yudumlarken. “Robin dışında, Virginia’ya kadar silah temin edebilecek insan bulmakta zorlanıyoruz.”</span></p>

    <p class="Normal para-style-override-7"><span class="char-style-override-9">Bunu biliyordum ve aklımın bir kenarında da Jamie’nin ihtiyaç duyduğu tüfekleri bulmaya ne kadar yaklaşabildiğini merak ediyordum. Belki de Lord John’un tanıdığı kaçakçılara işimiz düşecekti.</span></p>

    <p class="Normal para-style-override-7"><span class="char-style-override-9">Geçen kölenin tepsisinden bir parça börek aldım, bir yandan yerken insanlarla konuşmaya devam ettim. Yerel gazete </span><span class="italik char-style-override-10">Chronicle</span><span class="char-style-override-9">’da çıkan ateşli makaleler birçok insanın dilindeydi; gazetenin sahibi olan Fogarty Simms hakkında herkes olumlu laflar ediyordu.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Bay Simms nadir görülen türde biri,” dedi Bay Goodwin. Sonra kafasını iki yana sallayıp devam etti: “Ama yerinde kalacağından şüpheliyim. Geçen hafta onunla konuştum, endişeliydi. Tehditler alıyormuş.”</span></p>

    <p class="Normal para-style-override-7"><span class="char-style-override-9">Anladığım kadarıyla adam bir Kraliyet yanlısıydı ve gösterdikleri kaynaklar düşünüldüğünde, bu sav doğru gibi duruyordu. Rakip bir gazete açılacağı yönünde bir dedikodu vardı ve bu gazete bağımsızlık yanlılarının çıkarları üzerine yayın yapacak, Kral’ın zorbalıklarından bıkıldığını, ondan kurtulmak gerektiğini vurgulayacaktı. Yeni yayın organının başında kimin olacağını bilen yok gibiydi ama yine de bir şeyler konuşuluyordu. Bu konudaki dedikodudan kimse memnun değildi fakat kuzeyden bir matbaacı getirileceği de söylenenler arasındaydı.</span></p>

    <p class="Normal para-style-override-7"><span class="char-style-override-9">Çiğneyen çenelerin çıkardıkları seslere dikkat kesilip, ordövr tepsilerinin peşinden giderek geçirdiğim bir saatlik zamandan sonra bir Fransız sarayında verilen ziyafetlerdeki kadar yorulduğumu düşünmeye başlamıştım - bu ziyafetler o kadar uzun sürerdi ki konukların sandalyelerinin altına gizlice lazımlıklar yerleştirilirdi.</span></p>

    <p class="Normal para-style-override-7"><span class="char-style-override-9">Bu yemek o kadar resmi olmayabilirdi ama daha kısa sürmedi. Bir saatlik başlangıçtan sonra, ahırın yanındaki çukurlara kurulmuş haldeki barbeküler kölelerin omuzlarında çayıra getirilip tahta sandalyelerin üstüne konuldular. Sığır, domuz, geyik ve bufalo etlerinin kızarmış tarafları yağ ve sirkeyle parlatılmış, güvercin ve bıldırcınlarla süslenmişti. Manzarayı gören konuklar alkışlarla karşıladılar. Herkes terden kendini kaybedecek kadar sıcaklamıştı ama ziyafete hazırlardı.</span></p>

    <p class="Normal para-style-override-7"><span class="char-style-override-9">Misafirinin yanında oturan Jocasta, misafirperverliğinin kıymetinin bilindiğini gördüğü için son derece mutluydu. Duncan’a doğru eğildi, elini adamın omzuna koydu ve bir şey söyledi. Bir litre bira, üstüne de biraz viski içmiş olan Duncan, bir süre önce huzursuz bir haldeydi ama artık keyfi yerinde gibi görünüyordu. Jocasta’ya kocaman gülümsedi, sonra Bayan MacDonald’a dönüp ettiği lafla onu güldürdü.</span></p>

    <p class="Normal para-style-override-7"><span class="char-style-override-9">Hayran olmamak elde değildi; kadının etrafı kendisiyle iki kelime etmek isteyen insanlarla dolup taşıyordu ama hiç şımarmıyor, herkese kibar ve zarif davranıyordu - ki bu nezaketi bazen çatalındaki lokmanın, bölünemeyecek bir hikâye yüzünden on dakika kadar havada kalması anlamına gelebiliyordu. Kadın sonunda rahat edebilmiş, gölgeye çekilmişti; beyaz, muslin giysi içindeki uşağı Phaedre, ince hasırlardan yapılmış kocaman bir yelpazeyle arkasında duruyor, hem serinletiyor hem de sinekleri ondan uzak tutuyordu.</span></p>

    <p class="Normal para-style-override-7"><span class="char-style-override-9">“Limon şerbeti alır mısınız hanımefendi?” Yorgunluğu her yanından akan, ter içindeki bir köle, tepsiyi uzatınca bir bardak aldım. Terden ölecek gibiydim, bacaklarım sızlıyor, konuşmaktan boğazım sancıyordu. Artık bardağın içinde ne olduğunun bir önemi kalmamıştı.</span></p>

    <p class="Normal para-style-override-7"><span class="char-style-override-9">Fakat bu umursamazlığım ilk yudumla değişti; limon ve arpa sularının karışımı olan bu şerbeti içmek yerine döksem daha iyi olur diye düşündüm. Hemen arkamda bir sarısalkım vardı; şerbeti tam çalının üstüne dökecekken, arkasından Neil Forbes çıkınca eylemim başlamadan son buldu.</span></p>

    <p class="Normal para-style-override-7"><span class="char-style-override-9">Onu gördüğümde ben ne kadar ürktüysem, o da o kadar ürktü; bir anda geriye doğru sıçradı, omzunun üstünden arkaya baktı. Ben de o yöne baktım ve Robert Howe ile Cornelius Harnett’in diğer yöne gittiklerini gördüm. Bu üçlü belli ki sarısalkım çalısının arkasında gizlice bir şeyler konuşmaktaydılar.</span></p>

    <p class="Normal para-style-override-7"><span class="char-style-override-9">“Bayan Fraser,” dedi adam, minik bir reveransla. “Emrinizdeyim.”</span></p>

    <p class="Normal para-style-override-7"><span class="char-style-override-9">Ben de başımla selam verdim, hafifçe bir şeyler mırıldandım. Onun yanından kıvrılarak geçebilirdim ama yolumu kapadı.</span></p>

    <p class="Normal para-style-override-7"><span class="char-style-override-9">“Kocanızın silah topladığını duydum Bayan Fraser,” dedi, tok ve soğuk bir tonla.</span></p>

    <p class="Normal para-style-override-7"><span class="char-style-override-9">“Öyle miymiş?” Elimde açık bir yelpaze vardı, tıpkı diğer bütün kadınlar gibi. Yavaş bir hareketle yüzümün önünde sallıyor, ifademi gizliyordum. “Nereden duydunuz bunu?”</span></p>

    <p class="Normal para-style-override-7"><span class="char-style-override-9">“Bu amaçla konuştuğu beyefendilerden biri söyledi,” dedi Forbes. Avukat geniş yapılıydı, biraz da şişmandı; yanaklarındaki sağlıksız kızarıklığın sebebi rahatsızlık olduğu gibi başka bir şey de olabilirdi - tabii kiloları da. Ama tabii...</span></p>

    <p class="Normal para-style-override-7"><span class="char-style-override-9">“Nezaketinize sığınarak hanımefendi, kocanız üzerinde etkiniz olduğundan, sizden ona bu eylemin pek akıllıca olmadığını söylemenizi rica edebilir miyim?”</span></p>

    <p class="Normal para-style-override-7"><span class="char-style-override-9">“Öncelikle,” dedim, sıcak ve nemli havayı ciğerlerime doldurarak, “acaba kocamın nasıl bir eylem peşinde olduğunu düşünüyorsunuz?”</span></p>

    <p class="Normal para-style-override-7"><span class="char-style-override-9">“Talihsiz bir eylem hanımefendi,” dedi adam. “En iyi olasılığı düşündüğümde, toplamaya çalıştığı silahlarla kendi milis gücünü oluşturmaya çalıştığını düşünebiliyorum. Bu hareketin gayrimeşru olduğunu söyleyemem elbette, ancak rahatsız edici olduğunu da gizleyemem. Asıl konu ise elbette daha sonra neyi planladığı. Kendisinin Cherokeeler ile olan ilişkisi iyi biliniyor ve bu silahların o vahşilere teslim edilmek üzere istendiği dedikodusu da etrafta. Vahşiler, bu silahları alınca, Kral’ın bu kolonideki zorba, görevini suiistimal eden, yozlaşmış temsilcilerine karşı çıkanlara karşı kullanılabilir diye düşünen birçok kişi var.”</span></p>

    <p class="Normal para-style-override-7"><span class="char-style-override-9">Adama yelpazemin üstünden uzun uzun baktım.</span></p>

    <p class="Normal para-style-override-7"><span class="char-style-override-9">“Avukat olduğunuzun farkında olmasaydım,” diye lafa girdim, “bu konuşmanızla anlardım. Az önce, </span><span class="italik char-style-override-10">sanıyorum </span><span class="char-style-override-9">ki kocamın Kızılderililer’e silah vermek istediğinden şüphelendiğinizi, bunun hoşunuza gitmediğini söylediniz. Fakat öte yandan, eğer kendi milislerini kurup onları silahlandırıyorsa, bunun bir zararı olmayabilir dediniz, tabii bu milisler </span><span class="italik char-style-override-10">sizin</span><span class="char-style-override-9"> isteklerinize hizmet ediyorlarsa. Doğru mu anlamışım acaba?”</span></p>

    <p class="Normal para-style-override-7"><span class="char-style-override-9">Çukur gözleri keyifle kısıldı, kafasını bana doğru hafifçe eğdi.</span></p>

    <p class="Normal para-style-override-7"><span class="char-style-override-9">“Anlayışınızla beni büyülediniz hanımefendi,” dedi.</span></p>

    <p class="Normal para-style-override-7"><span class="char-style-override-9">Başımı salladım, yelpazemi kapadım.</span></p>

    <p class="Normal para-style-override-7"><span class="char-style-override-9">“Pekâlâ. O halde, sizin isteklerinizin ne yönde olduğunu öğrenebilir miyim? Jamie’nin bu istekleri neden umursaması gerektiğini sormayacağım.”</span></p>

    <p class="Normal para-style-override-7"><span class="char-style-override-9">Adam güldü, sıcaktan kızarmış yüzü peruğunun altında iyice kıpkırmızı kesildi.</span></p>

    <p class="Normal para-style-override-7"><span class="char-style-override-9">“İsteğim adalettir hanımefendi; zorbaların düşmesini, özgürlüğe kavuşmayı diliyorum,” dedi. “Herkesin istemesi gerektiği gibi.”</span></p>

    <p class="Normal para-style-override-7"><span class="italik char-style-override-10">...özgür olma hakkının saklı olduğuna... bu hakların hayat pahasına savunulması gerektiğine... </span><span class="char-style-override-9">Satırlar kafamın içinde yankılandı; düşünceli halimi yüzüme de yansıtmış olmalıydım, çünkü adam bana ilgiyle baktı.</span></p>

    <p class="Normal para-style-override-7"><span class="char-style-override-9">“Kocanıza derin bir saygı duyarım hanımefendi,” dedi kısık sesle. “Söylediklerimi ona iletecek misiniz?” Onayımı beklemeden beni başıyla selamladı, arkasını dönüp uzaklaştı.</span></p>

    <p class="Normal para-style-override-7"><span class="char-style-override-9">Zorbalardan ve özgürlükten bahsederken sesini alçaltmamıştı; yakınımızdaki kafaların döndüğünü fark etmiştim. Bay Forbes giderken etraftaki erkeklerin birbirlerine yaklaşarak fısıldaştıklarını gördüm.</span></p>

    <p class="Normal para-style-override-7"><span class="char-style-override-9">Dikkatim dağınık halde, ağız dolusu bir yudum limon şerbeti içtim; ağzımdakinin ne olduğunuysa çok geç fark etmiştim. Jamie’nin nerede olduğunu kontrol ettim; hâlâ Allan MacDonald’ın yanındaydı ama biraz kenara kaymış, Binbaşı MacDonald’la konuşuyordu.</span></p>

    <p class="Normal para-style-override-7"><span class="char-style-override-9">İşler sandığımdan hızlı ilerliyordu. Cumhuriyetçi düşüncenin koloninin bu taraflarında henüz çok yayılmadığını sanıyordum fakat Forbes’un insanların ortasında böyle konuştuğuna bakılırsa, artık bu hisler hayli yaygınlaşmıştı.</span></p>

    <p class="Normal para-style-override-7"><span class="char-style-override-9">Avukatın nerede olduğuna bakmak için arkamı döndüğümde, yüzleri öfke ve şüphe dolu iki adamın onun karşısına dikildiğini gördüm. Konuşulanları duyamayacak kadar uzaktım oraya ama hareketleri gayet anlaşılırdı. Söylenen sözlerle aradaki gerilimi artırıyordu. Jamie’ye göz attım; River Run’da katıldığım bu tarzdaki son davet Düzenleyici Savaşı’nın başlangıcı sırasındaydı ve çayırda yumruk yumruğa kavga eden adamlar vardı. Bu tarz bir şeyin tekrarlanmasından çekiniyordum, çünkü ortamda bunun için gerekenler fazlasıyla mevcuttu: alkol, sıcak hava, politik gerginlik ve İskoçyalılar.</span></p>

    <p class="Normal para-style-override-7"><span class="char-style-override-9">Böyle bir sürtüşmenin yaşanması gerçekten mümkündü - Forbes ve karşısındaki iki adamın yanı gitgide kalabalıklaşıyordu, yumruklar sıkılmaya başlamıştı- ta ki Jocasta’nın büyük çanı terasta çalarak herkesin korku içinde oraya bakmasına yol açana kadar.</span></p>

    <p class="Normal para-style-override-7"><span class="char-style-override-9">Binbaşı, bir tütün fıçısını ters çevirip üstüne çıkmış, elleri havada, yüzü alkol ve hevesle kızarmış halde kalabalığa sırıttı.</span></p>

    <p class="Normal para-style-override-7"><span class="italik char-style-override-10">“Ceud milte fáilte!”</span><span class="char-style-override-9"> diye seslendi ve karşılık olarak büyük bir alkış aldı. “Saygıdeğer, kıymetli misafirlerimizi yüz bin defa selamlarız!” diye Galce devam etti, yakınında yan yana duran MacDonaldlar’ı eliyle gösterdi; onlar da alkışları kabul ettiler, gülümsediler. Hallerine bakınca, bu tarz bir muamele görmeye alışık olduklarını düşündüm.</span></p>

    <p class="Normal para-style-override-7"><span class="char-style-override-9">Heves dolu alkışların arasında kaybolan başka birkaç cümleyle birlikte, Jamie ve Kingsburgh, Bayan MacDonald’ı fıçının üstüne çıkardılar. Kadın orada biraz yalpaladı ama yanındaki iki adama tutunarak dengesini sağlayıp, kalabalığın kahkahalarına gülümsemesiyle karşılık verdi.</span></p>

    <p class="Normal para-style-override-7"><span class="char-style-override-9">Gülümseyişiyle herkes onu duyabilmek için sustu.</span></p>

    <p class="Normal para-style-override-7"><span class="char-style-override-9">Kadının temiz, gür bir sesi vardı ve topluluk önünde konuşmaya alışık olduğu belliydi - zamanın kadınları için çok nadir bir özellikti bu. Her kelimeyi duyamayacak kadar uzaktaydım fakat konuşmanın özünü anlayabiliyordum.</span></p>

    <p class="Normal para-style-override-7"><span class="char-style-override-9">Kendisini ve kocasını çok sıcak, çok içten bir şekilde karşılamış ve ağırlamış olan ev sahibiyle sahibesine, ardından da konuklara nazikçe şükranlarını ilettikten sonra “gruplaşma” diye tabir ettiği kavram hakkında insanları uyarmaya başladı. Kalabalığı bu tarz insanlara karşı gelmeye, onları bastırmak isteyenlere katılmaya davet etti, buna sebep olarak da gruplaşma yanlılarının büyük bir isyan çıkarmak istemelerini, ortamdaki çoğu kişinin çeşit çeşit zorlukların üstesinden gelerek elde ettiği barışı ve refahı tehdit etmelerini gösterdi.</span></p>

    <p class="Normal para-style-override-7"><span class="char-style-override-9">O anda, küçük bir şokla fark ettim ki kadın çok haklıydı. Bree’yle Roger’ın bu noktayı tartıştıklarını duymuştum - İngiliz baskısı altında onca çile çekmiş olan İskoçlar, İngilizler’in yanında neden savaşıyorlardı, diye sormuştu Brianna.</span></p>

    <p class="Normal para-style-override-7"><span class="char-style-override-9">“Nedeni şu,” diye başlamıştı Roger, sabırla, “kaybedecekleri çok şey varken, kazanabilecekleri şeyleri çok sınırlı görmüşlerdi. Dahası, İngilizler’e </span><span class="italik char-style-override-10">karşı</span><span class="char-style-override-9"> savaşmanın ne demek olduğunu onlardan iyi bilen yoktu. Cumberland’in İskoç dağlılarını temizleyişine tanıklık ettikten sonra Amerika’ya gelebilmiş ve bu yeni topraklarda hayatlar kurmuş insanlar, o günleri tekrar yaşamaya heveslenirler mi sence?”</span></p>

    <p class="Normal para-style-override-7"><span class="char-style-override-9">“Ama özgürlükleri için savaşmak isteyeceklerdir,” dedi Brianna içten bir itirazla. </span></p>

    <p class="Normal para-style-override-7"><span class="char-style-override-9">Roger ise alaycı bir bakış attı.</span></p>

    <p class="Normal para-style-override-7"><span class="char-style-override-9">“İskoçya’dakinden çok daha fazla özgürlüğe sahipler zaten. Bunu savaşla kaybetmek istemiyorlar ve bunun olabileceğini de çok iyi biliyorlar. Bir de şu var,” diye ekledi, “hemen hemen hepsi, Kraliyet’e bağlılık yemini etti. Bunu gerçekliğe aykırı, saçma ve kısa sürecek gibi görünen bir politik ayaklanma için bozmazlar. Bu tıpkı- ” Uygun bir benzetme yapabilmek için düşünmeye başlamış, kaşlarını çatmıştı.</span></p>

    <p class="Normal para-style-override-7"><span class="char-style-override-9">“Siyah Panterler gibi ya da sivil hak hareketleri gibi. İdealist duruşu herkes fark ediyordu ama orta sınıftan birçok insan bu durumu bir tehdit olarak, korkutucu bir şey olarak gördü, bir an önce bitmesini ve huzur bulmayı istedi.”</span></p>

    <p class="Normal para-style-override-7"><span class="char-style-override-9">Ama sorun şuydu ki hayatın kendisi asla huzurlu değildi - bu korkutucu hareket de kendi kendine yok olacak bir hareket değildi. Brianna’nın kalabalığın öteki tarafında, düşünceli şekilde gözlerini kısarak Flora MacDonald’ın yüksek, pürüzsüz sesinin sadakat hakkındaki görüşlerini ifade edişini dinlediğini gördüm.</span></p>

    <p class="Normal para-style-override-7"><span class="char-style-override-9">Arkamdaki birinin çıkardığı homurtu dikkatimi çekince oraya döndüm. Neil Forbes’un vurgulu yüz hatları, kadının kelimelerinin anlamsızlığına vurgu yapıyordu. Artık yanında destek gücü de var gibiydi; arkasında duran üç-dört kişi etrafa göz atıyordu. Kalabalığı şöyle bir baktığımda, yaklaşık iki yüze bir durumdaydılar ve iki yüz katları kadar olan güruhun fikirleri içkilerin, festivalin ve konuşmanın etkisiyle daha da sabitleşiyordu.</span></p>

    <p class="Normal para-style-override-7"><span class="char-style-override-9">Gözlerimi oradan kaçırıp Brianna’yı gördüğümde, onun da Neil Forbes’a baktığını fark ettim - adam da ona bakıyordu. İkisi de kalabalıktan hayli uzun oldukları için, aralarındaki insanların kafalarının üstünden birbirlerine bakıyorlardı; kızımın gözlerinde buz gibi bir soğukluk, adamın gözlerinde garez vardı. Brianna birkaç yıl önce kendisine talip olan bu adamı geri çevirmişti, bunu nazikçe yaptığı da söylenemezdi. Forbes da ona âşık değildi aslında ama özsaygısı yüksek biri sayılırdı ve insanların ortasında öyle küçük düşürüldükten sonra bunu unutabilecek tipte biri değildi.</span></p>

    <p class="Normal para-style-override-7"><span class="char-style-override-9">Brianna, sanki onu hiç fark etmemiş gibi bir serinkanlılıkla kafasını çevirdi, yanındaki kadınla konuşmaya başladı. Adamın tekrar bir homurtu çıkarıp yanındakilere boğuk sesle bir şeyler söylediğini duydum, biraz sonra da hâlâ konuşmakta olan Bayan MacDonald’a sırtlarını dönme kabalığını gösterdiler ve ortamı terk ettiler.</span></p>

    <p class="Normal para-style-override-7"><span class="char-style-override-9">Arkalarından, kalabalığın içinde fısıltılar ve huzursuzlanmalar başladı; adamlar birbirine girmiş kalabalığı yararak geriye doğru ilerlerken kimse onları durdurmaya kalkışmadı ve bu hareketlerinin yarattığı rahatsız hava, sonunda konuşmanın tamamlanmasıyla başlayan alkışın şiddeti içinde kayboldu - bu gürültüyü yeniden çalmaya başlayan gaydalar, havaya rastgele ateş açan silahlar, Binbaşı MacDonald’ın başlattığı tezahürat perçinledi. Bu genel coşkunun içinde bir-iki bağımsızlık yanlısı marjinal şöyle dursun, bir ordu alana girmiş olsa fark edilmeyebilirdi.</span></p>

    <p class="Normal para-style-override-7"><span class="char-style-override-9">Jamie’yi Hector’un mozolesinin gölgesinde, saçlarını parmaklarıyla tarayıp tekrar toplamaya çalışırken buldum.</span></p>

    <p class="Normal para-style-override-7"><span class="char-style-override-9">“Ne şamataydı, değil mi?” dedim.</span></p>

    <p class="Normal para-style-override-7"><span class="char-style-override-9">“Çok kişiler,” dedi, tüfeğini doldurmaya çalışan bir sarhoşu dikkatle gözlerken. “Şu adama dikkat et Sassenach.”</span></p>

    <p class="Normal para-style-override-7"><span class="char-style-override-9">“Neil Forbes’u vuramaz artık. Gidişlerini gördün mü?”</span></p>

    <p class="Normal para-style-override-7"><span class="char-style-override-9">Başını salladı, deri ipi ustalıkla bağladı.</span></p>

    <p class="Normal para-style-override-7"><span class="char-style-override-9">“Fionnaghal’ın yanındaki fıçının üstüne çıksa ancak o kadar çok dikkat çekebilirdi.”</span></p>

    <p class="Normal para-style-override-7"><span class="char-style-override-9">“O zaman apaçık bir hedef haline gelirdi.” Ayakkabılarının içine barut döken kızarık suratlı beyefendiyi inceledim. “Mermisi olduğunu sanmıyorum.”</span></p>

    <p class="Normal para-style-override-7"><span class="char-style-override-9">“Tamam o zaman.” Elinin tersiyle havayı dövdü. “Binbaşı MacDonald iyice havaya girmiş, ha? Dediğine göre Bayan MacDonald’ın koloninin birçok yerinde konuşma yapmasını kendi ayarlıyormuş.”</span></p>

    <p class="Normal para-style-override-7"><span class="char-style-override-9">“Kendisini kadının kişisel asistanı olarak görüyor galiba.” Terastaki MacDonald’ın kırmızı paltosunun parıltısını görebiliyordum.</span></p>

    <p class="Normal para-style-override-7"><span class="char-style-override-9">“Öyle diyebilirim.” Jamie durumdan pek memnun değildi. Çok ciddi bir havadaydı, derin düşünceler içindeydi. Bu halinin Neil Forbes’la aramda geçen konuşmayı duyduğunda değişeceği yoktu ama yine de anlattım.</span></p>

    <p class="Normal para-style-override-7"><span class="char-style-override-9">“Eh, belliydi böyle olacağı,” dedi hafifçe omuz silkerek. “Konunun gizli kalmasını ummuştum, ama Robin McGillivray’le aram böyle olduğu sürece etrafı soruşturmak zorundayım.” Kımıldandı, huzursuzdu.</span></p>

    <p class="Normal para-style-override-7"><span class="char-style-override-9">“Sen iyi misin Sassenach?” diye sordu aniden, bana bakarak.</span></p>

    <p class="Normal para-style-override-7"><span class="char-style-override-9">“Evet ama sen değilsin. Ne oldu?”</span></p>

    <p class="Normal para-style-override-7"><span class="char-style-override-9">Çok hafifçe gülümsedi.</span></p>

    <p class="Normal para-style-override-7"><span class="char-style-override-9">“Aman, bir şey yok. Yeni bir şey yok. Yine de insanın tuhafına gidiyor. Hazır olduğunu sanıyorsun fakat karşı karşıya gelince, işleri değiştirmek için her şeyini verecek hale geliyorsun.”</span></p>

    <p class="Normal para-style-override-7"><span class="char-style-override-9">Çayıra doğru baktı, çenesiyle kalabalığı işaret etti. Çimlerin üstünde bir ekose denizi vardı. Kadınların güneş şemsiyeleri bir çiçek tarlası gibi rengârenkti. Terasın gölgesi altında bir gaydacı müziğine devam ediyordu: Pibroch tarzındaki bu şarkının notaları, konuşmaların yanında garnitür gibiydi.</span></p>

    <p class="Normal para-style-override-7"><span class="char-style-override-9">“Bir gün çoğunun karşısında yer almam gerekeceğini biliyordum, evet. Arkadaşlarımla, akrabalarımla savaşacağımın farkındaydım. Ama orada, Fionnaghal’ın elini başımın üstünde, beni kutsarmış gibi hissettiğimde, sonra kadının sözcüklerinin insanlara güç kazandırdığını gördüğümde... birdenbire sanki gökleri yaran bir kılıç yere düştü, onlarla sonsuza dek arama girdi. O gün geliyor, bunu durduramam.”</span></p>

    <p class="Normal para-style-override-7"><span class="char-style-override-9">Yutkundu, gözlerini yere çevirdi, benden kaçırdı. Ona doğru uzandım, ona yardımcı olmak, rahatlatmak istedim - yapamayacağımın çok iyi farkındaydım. Sonuçta kendisini burada, cehenneme beş kala durumda bulmasının nedeni de bendim.</span></p>

    <p class="Normal para-style-override-7"><span class="char-style-override-9">Bütün bunlara rağmen elimi tuttu, bana bakmadı.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Tanrım, eğer isteğin buysa kupayı benden uzaklaştır,”</span><span class="char-style-override-9"> diye fısıldadım.</span></p>

    <p class="Normal para-style-override-7"><span class="char-style-override-9">Başını salladı; gözleri hâlâ yerdeydi, sanki yerdeki gül yapraklarını inceliyordu. Sonra bana baktı. Hafifçe gülümsüyordu ama gözlerindeki korku o kadar derindi ki nefesim kesildi, kalbim duracak gibi oldu.</span></p>

    <p class="Normal para-style-override-7"><span class="char-style-override-9">Yine de gülümsüyordu. Alnındaki yeri eliyle sildikten sonra parmaklarını inceledi.</span></p>

    <p class="Normal para-style-override-7"><span class="char-style-override-9">“Güzel,” dedi. “Suymuş, kan değil. Yaşarım.”</span></p>

    <p class="Normal para-style-override-7"><span class="italik char-style-override-10">Belki de yaşamazsın</span><span class="char-style-override-9">, diye düşündüm birden, afallamıştım. Kazanan tarafta yer almak başka şeydi; ölmemeyi başarmak apayrı bir konuydu.</span></p>

    <p class="Normal para-style-override-7"><span class="char-style-override-9">Yüzümün halini görünce elimin üstündeki elini gevşetti, canımı yaktığını sanmıştı. Canımı yaktığı doğruydu ama acı fiziksel değildi.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Benim istediğim değil, senin istediğin olsun,</span><span class="char-style-override-9">” dedi çok yumuşak bir sesle. “Seninle evlendiğimde hayatımın yönünü çizmiştim, daima farkında olmasam da. Ama çizmiştim ve şimdi istesem de değiştiremem.”</span></p>

    <p class="Normal para-style-override-7"><span class="char-style-override-9">“İster miydin?” Sorumu gözlerinin içine bakarak sordum, cevabı da oradan aldım. Kafasını iki yana salladı.</span></p>

    <p class="Normal para-style-override-7"><span class="char-style-override-9">“Sen ister miydin? Benim kadar sen de bir seçim yaptın.”</span></p>

    <p class="Normal para-style-override-7"><span class="char-style-override-9">Ben de kafamı iki yana salladım ve artık benimkilere dikilmiş gözlerine bakarken vücudunu rahatlatmaya başladığımı hissettim. Göz açıp kapayıncaya kadar geçecek bir süreliğine, orada, ikimiz evrende yapayalnızdık. Sonra bir grup neşe dolu kız bizi duyabilecek mesafeden geçince daha güvenli bir konuya geçiş yaptım.</span></p>

    <p class="Normal para-style-override-7"><span class="char-style-override-9">“Şu zavallı Manfred hakkında bir şey öğrenebildin mi?”</span></p>

    <p class="Normal para-style-override-7"><span class="char-style-override-9">“Zavallı Manfred mı?” dedi alaycı bir bakışla.</span></p>

    <p class="Normal para-style-override-7"><span class="char-style-override-9">“Yani biraz ahlaksız bir delikanlı olabilir, başımıza dert de açtı, evet ama ölmesi mi lazım?”</span></p>

    <p class="Normal para-style-override-7"><span class="char-style-override-9">Bu duygularımı paylaşmadığını belli eder şekilde baktı fakat karşı çıkmadı. Soruşturmalarının şimdilik sonuçsuz kaldığını söyledi.</span></p>

    <p class="Normal para-style-override-7"><span class="char-style-override-9">“Ortaya çıkar yakında,” dedi emin bir sesle. “Hem de en olmayacak yerde belirecektir, görürsün.”</span></p>

    <p class="Normal para-style-override-7"><span class="char-style-override-9">“Ah! Ah! O günleri de görürüm umarım! Çok sağ olun beyefendi, çok sağ olun!” Sıcak, bira ve mutluluğun etkisiyle kıpkırmızı kesilmiş Bayan Bug, pervanesini öyle bir sallıyordu ki her an uçmaya başlayabilecek gibiydi. Jamie kadına gülümsedi.</span></p>

    <p class="Normal para-style-override-7"><span class="char-style-override-9">“Her şeyi duyabildin mi </span><span class="italik char-style-override-10">mo chridhe</span><span class="char-style-override-9">?”</span></p>

    <p class="Normal para-style-override-7"><span class="char-style-override-9">“Duydum ya, duydum tabii efendim!” dedi kadın coşkulu bir cıvıltıyla. “Her kelimeyi! Arch bana o küçük çiçeklerin yanında bir yer buldu; orada hem sizi dinleyip hem de ezilme tehlikesinden kurtuldum.” Jamie barbeküye davet ettiğinde heyecandan ölecek gibi olmuştu. Arch tabii ki bizimle gelecek ve Cross Creek’teki işleri halledecekti ama yıllar önce Tepe’ye geldiklerinden beri Bayan Bug hiç büyük evden çıkmamıştı.</span></p>

    <p class="Normal para-style-override-7"><span class="char-style-override-9">Etrafımızı saran yönetime sadık bu atmosferden ne kadar rahatsız olursam olayım, kadının fıkır fıkır mutluluğu bulaşıcıydı; bir anda gülümsemeye ve Jamie’yle birlikte kadının sorularını yanıtlamaya başladık. Daha önce siyah köleleri bu kadar yakından görmemişti ve onları çok egzotik, çok güzel bulmuştu - çok mu pahalılardı? Onlara düzgün giyinmeyi, doğru konuşmayı öğretmek gerekir miydi? Duyduğu kadarıyla Afrika kâfirlerle dolu bir yermiş, orada insanlar hep çıplakmış, birbirlerini mızraklarla öldürürlermiş- hem, çıplaklıktan söz açmışken, çayırdaki çıplak asker heykeli çok acayip değil miymiş, biz ne düşünüyormuşuz? Ayağının yanında ne diye bir kadın kafası varmış? Bakmış mıymışım kadının saçları sanki yılanlardan oluşuyormuş, Tanrı esirgesin! Hector Cameron kimmiş, bu mezar kiminmiş? Holyrood’daki gibi tıpkı, beyaz mermerden yapmışlar, muhteşemmiş! Bayan Innes’in merhum kocası mıymış, o halde Bay Duncan’la ne zaman evlenmiş? O adamla da tanışmış; adam çok nazik, hoşsohbet biriymiş, kolunu kaybettiği çok kötü olmuş, savaşta mı kaybetmiş? Sonra- Aa! Bayan MacDonald’ın kocası- o da şık bir adammış hani, o da konuşmak için hazırlanıyormuş!</span></p>

    <p class="Normal para-style-override-7"><span class="char-style-override-9">Jamie terasa cansız bir bakış attı. Allan MacDonald gerçekten hazırlanıyordu, bir taburenin üstündeydi -onun boyu için fıçı fazla kaçardı- ve karısı için toplananlar kadar olmasa da hatırı sayılır bir kalabalık ilgiyle toplanmaya başlamıştı.</span></p>

    <p class="Normal para-style-override-7"><span class="char-style-override-9">“Onu dinlemeye gelmeyecek misiniz?” Bayan Bug hevesten neredeyse havada süzülecekti.</span></p>

    <p class="Normal para-style-override-7"><span class="char-style-override-9">“Buradan duyarız,” dedi Jamie. “Sen git </span><span class="italik char-style-override-10">a nighean</span><span class="char-style-override-9">.”</span></p>

    <p class="Normal para-style-override-7"><span class="char-style-override-9">Kadın heyecan içinde uzaklaştı. Jamie ellerini kulaklarına götürdü, hâlâ yerlerinde olduklarından emin olmak için usulca yokladı.</span></p>

    <p class="Normal para-style-override-7"><span class="char-style-override-9">“Ama onu da çağırarak büyük kibarlık ettin,” dedim kahkahalar içinde. “Zavallıcık yarım yüzyıldır böyle eğlenmemiştir herhalde.”</span></p>

    <p class="Normal para-style-override-7"><span class="char-style-override-9">“Hayır,” dedi sırıtarak. “Herhalde- ”</span></p>

    <p class="Normal para-style-override-7"><span class="char-style-override-9">Omzumun üstünde gördüğü bir şey lafını yarıda kesti. Oraya bakmak için döndüm ama Jamie yanımdan hızla geçince peşine takıldım.</span></p>

    <p class="Normal para-style-override-7"><span class="char-style-override-9">Jocasta bembeyaz kesilmişti, onu hiç görmediğim kadar harap haldeydi. Yan kapı avlusundaydı, ayakta durmakta zorlanıyordu; Jamie yetişip koluyla belini desteklemese düşebilirdi de. </span></p>

    <p class="Normal para-style-override-7"><span class="char-style-override-9">“İsa aşkına, teyze ne oldu?” Dikkat çekmemek için sessizce konuşmuştu, bir yandan da kadını evin arka tarafına götürmeye başladı.</span></p>

    <p class="Normal para-style-override-7"><span class="char-style-override-9">“Tanrım, merhametli Tanrım, off... başım,” diye fısıldadı, elini yüzüne götürüp sol gözünün üstünde tuttu. “Gözüm.”</span></p>

    <p class="Normal para-style-override-7"><span class="char-style-override-9">İnsanların yanında taktığı kumaş göz bandı kırışmış, nemlenmişti; altından yaşlar akıyordu ama kadın ağlamıyordu. Lakrimasyondu; tek gözü yaşarmıştı. İkisi de yaşarıyordu ama soldaki daha fenaydı. Bandın kenarı sırılsıklamdı, ıslaklık yanağa kadar inmişti.</span></p>

    <p class="Normal para-style-override-7"><span class="char-style-override-9">“Gözüne bakmam lazım,” dedim Jamie’ye, bir yandan boş bir çabayla etrafta hizmetçi olup olmadığına bakarak. “Oturma odasına götür.” En yakın oda orasıydı; insanlar ya dışarıda ya da Prens’in aynasını görmek için salondaydı.</span></p>

    <p class="Normal para-style-override-7"><span class="char-style-override-9">“Hayır!” Jacosta neredeyse çığlık atmıştı. “Hayır, orası olmaz!”</span></p>

    <p class="Normal para-style-override-7"><span class="char-style-override-9">Jamie şaşırarak tek kaşını kaldırdı, bana baktı ama sonra sakinleştirici bir tonla konuştu.</span></p>

    <p class="Normal para-style-override-7"><span class="char-style-override-9">“Tamam teyze, sorun yok; odana çıkaracağım seni. Gel.” Eğildi, kadını küçük bir çocukmuş gibi kollarına aldı; iç etekler büyük bir hışırtıyla kollarının üstünden geçti.</span></p>

    <p class="Normal para-style-override-7"><span class="char-style-override-9">“Sen git, hemen geliyorum.” Holün öteki ucunda Angelina isimli köle gözüme çarpınca ona yetişmek için hemen oraya gittim. İsteklerimi ilettikten sonra hemen merdivenlere yöneldim - o sırada küçük oturma odasının önünde biraz durdum.</span></p>

    <p class="Normal para-style-override-7"><span class="char-style-override-9">İçeride kimse yoktu fakat etrafa dağılmış panç kadehleri ve havadaki pipo tütünü kokusu, Jocasta’nın burada daha önce muhtemelen birilerini ağırladığını gösteriyordu. Kadının dikiş çantası açık duruyordu, yarısı örülmüş bir çeşit giysi dışarı çıkmış, ölü bir tavşan gibi sarkıyordu.</span></p>

    <p class="Normal para-style-override-7"><span class="char-style-override-9">Çocuklar yapmış olabilir, diye düşündüm; birkaç tane yün topu dışarı çıkarılmış, parke zeminin üstünde yuvarlanmıştı. Tereddüt ettim ama dayanamadım ve bu topları çantanın içine geri koydum. Örgü giysiyi en üste yerleştirip işi bitirdiğimi düşündüğümde, elimi feryat ederek geri çektim.</span></p>

    <p class="Normal para-style-override-7"><span class="char-style-override-9">Başparmağımın kenarındaki küçük bir yarıktan kan fışkırıyordu. Ağzıma sokup yaraya baskı uygularken, öteki elimle çantanın içini araştırıp beni kesen şeyi bulmaya çalıştım.</span></p>

    <p class="Normal para-style-override-7"><span class="char-style-override-9">Küçük ama iş görecek bir bıçak. Muhtemelen işlemelerin ayrıntılarında kullanılmak içindi; el yapımı, deri bir kını vardı ama bıçaktan ayrı duruyordu. Bıçağı kınına yerleştirdim, almak için geldiğim iğne çantasını tuttuğum gibi merdivenlere doğru hızla yürümeye başladım.</span></p>

    <p class="Normal para-style-override-7"><span class="char-style-override-9">Allan MacDonald kısa konuşmasını sonlandırmıştı; dışarıda delicesine bir alkış tufanı vardı, Galce tezahüratlarla da destekleniyordu.</span></p>

    <p class="Normal para-style-override-7"><span class="char-style-override-9">“Lanet İskoçlar,” dedim sessizce. “Hiçbir şey öğrenmezler mi?”</span></p>

    <p class="Normal para-style-override-7"><span class="char-style-override-9">Fakat MacDonaldlar’ın bu kitleyi ayağa kaldırışlarının nelere mal olabileceğini kafamda tartmak için vakit yoktu. Merdivenin tepesine ulaştığımda bir köle arkamdan yetişmişti, ilaç kutumun ağırlığı yüzünden nefes nefese kalmıştı. Başka bir köle de henüz merdivenlerin başına gelmişti, mutfaktan aldığı bir leğen sıcak suyu getiriyordu.</span></p>

    <p class="Normal para-style-override-7"><span class="char-style-override-9">Jocasta büyük koltuğunda iki büklüm olmuştu, inliyordu, dudaklarını birbirine kenetlemişti. Şapkası düşmüş, elleri saçlarının arasında gidip geliyordu; sanki orada bir şey arar gibiydi. Jamie kadının başını okşuyor, Galce bir şeyler mırıldanıyordu; ben odaya gelince büyük bir rahatlamayla baktı.</span></p>

    <p class="Normal para-style-override-7"><span class="char-style-override-9">Jocasta’nın körlüğünün nedeni olarak uzun süredir glokomdan şüpheleniyordum - göz küresinin içindeki yüksek tansiyon, tedavi edilmediği takdirde optik sinire zamanla zarar verirdi. Artık şüphelenmiyordum, emindim. Dahası, hastalığın hangi türü olduğunu da anlamıştım; kapalı açılı glokom krizi geçirmekteydi. En tehlikelisi de buydu.</span></p>

    <p class="Normal para-style-override-7"><span class="char-style-override-9">Glokomun o zamanlar tedavisi yoktu, uzun bir süre ne olduğu bile bilinmeyecekti. Ama imkânlar müsait olsaydı bile çok geçti; kadının körlüğü kalıcıydı. Ancak, o anki durum hakkında yapabileceğim bir şeyler olabilirdi fakat yapmak zorunda kalmaktan korkuyordum.</span></p>

    <p class="Normal para-style-override-7"><span class="char-style-override-9">“Şunun birazını suya bırak,” dedim Angelina’ya, kutumdan kalın köklü düğünçiçeği kavanozunu çıkarıp ona uzatarak. “Sen de” -öteki köleye döndüm, adamın adını bilmiyordum- “suyu tekrar kaynat, birkaç temiz bez getir, suya koy.”</span></p>

    <p class="Normal para-style-override-7"><span class="char-style-override-9">Konuşurken bir yandan çantamdaki ispirto lambasını çıkardım. Şöminedeki ateş kendi kendine sönmesi için bırakılmıştı ama hâlâ sönmemiş kömürler vardı; eğilip fitili yaktım, oturma odasından aldığım iğne çantasını açtım ve en büyük olanı çıkardım: yedi buçuk santimlik bu çelik iğne, halı onarımında kullanılıyordu.</span></p>

    <p class="Normal para-style-override-7"><span class="char-style-override-9">“Sen ne yapmaya...” Jamie başladığı cümleyi bitiremedi, yutkundu.</span></p>

    <p class="Normal para-style-override-7"><span class="char-style-override-9">“Zorundayım,” dedim kısaca. “Başka çare yok. Ellerini tut.”</span></p>

    <p class="Normal para-style-override-7"><span class="char-style-override-9">O da en az Jocasta kadar solmuştu artık. Kafasını salladı, kadının yüzünü tutan ellerini oradan çekti.</span></p>

    <p class="Normal para-style-override-7"><span class="char-style-override-9">Kumaş bandajı kaldırdım. Sol göz, kapağının altında oldukça şişmiş ve kanlanmıştı. Etrafı yaşlarla dolmuş, durmayan nehirler oluşturmuştu. Göz küresinin içindeki basıncı, dokunmama gerek kalmadan hissedebiliyordum. Dişlerimi sıktım.</span></p>

    <p class="Normal para-style-override-7"><span class="char-style-override-9">Başka çare yoktu. Benim şahsi koruyucu meleğim olmasının yanı sıra, gözleri de koruyan melek olan Azize Clare’e kısa bir dua okuduktan sonra iğneyi lambanın alevinden geçirdim, sonra da saf alkole batırdığım bir bezle iğnenin isini sildim.</span></p>

    <p class="Normal para-style-override-7"><span class="char-style-override-9">Ağzımın içine aniden dolan tükürüğü yuttuktan sonra, hasta gözün kapaklarını tek elimle iyice açtım, ruhumu Tanrı’ya emanet ettim ve iğneyi irisin hemen yanından, göz akına sertçe batırdım.</span></p>

    <p class="Normal para-style-override-7"><span class="char-style-override-9">Bir öksürük geldi, yere bir şeyler damladı, ortalığa kusmuk kokusu yayıldı ama dikkatimi dağıtamazdım. İğneyi en hızlı şekilde geri çektim. Jocasta birden kasıldı, adeta donakaldı, ellerini Jamie’nin ellerine batırdı. Hareket etmedi fakat küçük, şok belirten nefes kesilme sesleri çıkardı. Sanki nefes almaya bile korkuyordu.</span></p>

    <p class="Normal para-style-override-7"><span class="char-style-override-9">Gözden biraz sıvı fışkırdı; şeffafımsı, biraz bulanık bir salgıydı bu ve biraz güçlükle de olsa, zaten ıslak olan göz akının üstündeki yaşlardan daha yoğun olması sayesinde fark edilebiliyordu. Göz kapaklarını hâlâ ayrık tutuyordum. Bitki çayına batırdığım bezlerden bir tane aldım, sıvıyı sıktım, nereye sıkıldığını önemsemeden bezi kadıncağızın yüzünde nazikçe gezdirdim. Jocasta sıcak bez tenine değince irkildi, nefesi kesildi ve ellerini hemen yüzüne götürüp beze yapıştı.</span></p>

    <p class="Normal para-style-override-7"><span class="char-style-override-9">O an bezi ona bıraktım; kadın sol gözünü bu sıcaklıkla biraz rahatlatmak için can atmıştı.</span></p>

    <p class="Normal para-style-override-7"><span class="char-style-override-9">Önce merdivenlerden, sonra koridordan gelen hafif ayak sesleri duyuldu; tuz dolu elini göğsünün üstünde tutarak gelen Angelina nefes nefeseydi, öteki elinde de bir kaşık vardı. Tuzu sıcak su kâsesine döktüm, kızı da suyu karıştırarak çözelti oluşturması için kabın başına diktim.</span></p>

    <p class="Normal para-style-override-7"><span class="char-style-override-9">“Afyon ruhu getirdin mi?” diye sordum kıza sessizce. Jocasta gözleri kapalı şekilde sandalyesine yaslanmış, oturuyordu - heykel kadar sabit, göz kapakları kasılı, yumruklar dizlerini deşmeye çalışırcasına sıkılıydı.</span></p>

    <p class="Normal para-style-override-7"><span class="char-style-override-9">“Afyon ruhu bulamadım hanımefendi,” diye mırıldandı Angelina, Jocasta’ya korkuyla bakarak. “Kim almış olabilir bilemiyorum, anahtar yalnızca Bay Ulysses’te var, bir de Bayan Cameron’ın kendisinde.”</span></p>

    <p class="Normal para-style-override-7"><span class="char-style-override-9">“Dolabı Ulysses açtı o halde- Bayan Cameron’ın hasta olduğunu biliyor yani, ha?”</span></p>

    <p class="Normal para-style-override-7"><span class="char-style-override-9">Başını sertçe salladı, başlığındaki kurdele titreşti.</span></p>

    <p class="Normal para-style-override-7"><span class="char-style-override-9">“Evet hanımefendi! Ona ben söylemeden öğrenseydi bana çok kızardı. Ya buraya gelmek istermiş, çünkü hanımın ona ihtiyacı olurmuş ya da Bayan Jocasta’ya hiçbir şey hakkında meraklanmamasını söylemeliymişim, Bay Ulysses her şeyin icabına bakarmış.”</span></p>

    <p class="Normal para-style-override-7"><span class="char-style-override-9">Jocasta bunu duyunca uzunca iç geçirdi, yumrukları gevşedi.</span></p>

    <p class="Normal para-style-override-7"><span class="char-style-override-9">“Tanrı o adamı kutsasın,” dedi gözleri kapalı halde. “İşlerin icabına bakacağından şüphem yok. Onsuz bir hiç olurdum. Hiç.”</span></p>

    <p class="Normal para-style-override-7"><span class="char-style-override-9">Şakaklarındaki beyaz teller terle yapışmıştı.</span></p>

    <p class="Normal para-style-override-7"><span class="char-style-override-9">Angelina önce hanımının giysisinin ipini, sonra korsesini açtı, ikisini de çıkardı. Jamie’den kombinezonuyla kalmış kadını yatağına yatırmasını, başının etrafına birkaç havlu yerleştirmesini istedim. Yılan dişi şırıngalarımdan birini ılık tuzlu suyla doldurdum ve Jamie kadının göz kapaklarını ayrık tutarken gözü yavaşça suladım; böylece deldiğim yerde iltihaplanma oluşmasını engellemeyi umuyordum. Yaranın kendisi, göz akındaki minik bir kızarıklık ve üstündeki hafif bir kabarcık olarak görünüyordu. Jamie teyzesine gözlerini kırpıştırmadan bakamıyordu; ona döndüm ve gülümsedim.</span></p>

    <p class="Normal para-style-override-7"><span class="char-style-override-9">“Geçecek, iyi olacak,” dedim. “İstersen gidebilirsin.”</span></p>

    <p class="Normal para-style-override-7"><span class="char-style-override-9">Jamie başını salladı, gitmek üzere arkasını döndü ama Jocasta uzanıp onu durdurdu.</span></p>

    <p class="Normal para-style-override-7"><span class="char-style-override-9">“Yoo, kal </span><span class="italik char-style-override-10">a chuisle</span><span class="char-style-override-9">… istiyorsan tabii.” Son kelime formaliteden öteye gitmiyordu; parmaklarını Jamie’nin koluna öyle bir batırmıştı ki tırnakları bembeyaz kesilmişti.</span></p>

    <p class="Normal para-style-override-7"><span class="char-style-override-9">“Tabii teyze, nasıl istersen,” dedi Jamie, kolunu sıkan elin üstüne kendi elini koyarak kadına güven verdi. Yine de yanındaki tabureye oturmadan, teyzesi kolunu bırakmadı.</span></p>

    <p class="Normal para-style-override-7"><span class="char-style-override-9">“Başka kim var burada?” diye sordu Jocasta, kafasını oradan oraya çevirip nefes ve hareket seslerini duymaya çalışarak. “Köleler gitti mi?”</span></p>

    <p class="Normal para-style-override-7"><span class="char-style-override-9">“Evet, konuklara hizmet etmek için geri gittiler,” dedim kadına. “Sadece Jamie ve ben varız.”</span></p>

    <p class="Normal para-style-override-7"><span class="char-style-override-9">Jocasta gözlerini kapadı ve derin bir şekilde nefes verip rahatladı.</span></p>

    <p class="Normal para-style-override-7"><span class="char-style-override-9">“Güzel. Sana bir şey söylemeliyim Jamie, başka kimse duymamalı. Kızım” -uzun parmaklı, beyaz elini bana doğru uzattı- “tamamen yalnız olup olmadığımıza bakıver.”</span></p>

    <p class="Normal para-style-override-7"><span class="char-style-override-9">Söyleneni yapıp koridora doğru yürüdüm. Etrafta kimse yoktu ama koridorun ilerisindeki bir odadan bir takım sesler geliyordu - saçlarını, kıyafetlerini düzelten kadınlardan gelen gülüşmeler, hışırtılı ve patırtılı seslerdi bunlar. Kafamı geri çektim, kapıyı kapattım; evin geri kalanından çıkan sesler artık uzaktan gelen bir mırıltıdan ibaretti.</span></p>

    <p class="Normal para-style-override-7"><span class="char-style-override-9">“Konuşabilirsin teyze.” Jamie kadının elini hâlâ tutuyordu; iri başparmağıyla tersini okşuyordu. Ama daha önce bu hareketleri uyguladığı evcil hayvanlarda elde ettiği başarıyı teyzesinde elde edemedi.</span></p>

    <p class="Normal para-style-override-7"><span class="char-style-override-9">“O adam... Burada o adam!”</span></p>

    <p class="Normal para-style-override-7"><span class="char-style-override-9">“Kim burada teyze?”</span></p>

    <p class="Normal para-style-override-7"><span class="char-style-override-9">“Bilmiyorum!” Gözleri fıldır fıldır dönüyordu; sanki yalnızca karanlığı aşmayı değil, duvarların ötesini görmeyi de istiyor gibiydi.</span></p>

    <p class="Normal para-style-override-7"><span class="char-style-override-9">Jamie kaşlarını kaldırıp bana baktı ama Jacosta’nın ağzından çıkan sözler kadar çılgınca ve tutarsız bir ruh halinde olmadığının en az benim kadar o da farkındaydı. Teyzesi de halinin farkına vardı, kendini toparlamak isteyişi yüzüne yansıdı.</span></p>

    <p class="Normal para-style-override-7"><span class="char-style-override-9">“Altın için geldi,” dedi sesini kısarak. </span></p>

    <p class="Normal para-style-override-7"><span class="char-style-override-9">“Öyle mi?” dedi Jamie usulca. Tek kaşını kaldırıp bana bir göz attı; kafamı iki yana salladım. Jocasta hayal görmüyordu.</span></p>

    <p class="Normal para-style-override-7"><span class="char-style-override-9">Kadın sabırsızca nefes verdi, kafasını iki yana salladı, sonra, “Off” diye acı bir feryatla ellerini kafasına bastırdı, sanki boynunun artık başını tutamayacağından korkuyordu.</span></p>

    <p class="Normal para-style-override-7"><span class="char-style-override-9">Bir-iki derin nefes aldı, dudaklarını birbirine yapıştırdı, sonra iç çekti ve yavaşça ellerini indirdi.</span></p>

    <p class="Normal para-style-override-7"><span class="char-style-override-9">“Dün gece başladı,” dedi. “Gözümdeki ağrı.”</span></p>

    <p class="Normal para-style-override-7"><span class="char-style-override-9">Gecenin ortasında gözündeki sabit, can sıkıcı bir ağrıyla uyanmış. Ağrı yavaşça kafasının sol yanını esir almış.</span></p>

    <p class="Normal para-style-override-7"><span class="char-style-override-9">“Daha önce de hissetmiştim bu ağrıyı,” diye açıkladı. Artık oturur pozisyondaydı ve daha iyi görünüyordu ama ılık bez hâlâ gözündeydi. “Körlük başladığından beri var. Bazen tek gözüm ağrıyor, bazen ikisi de. Ama sonunda ne olacağının farkındaydım.”</span></p>

    <p class="Normal para-style-override-7"><span class="char-style-override-9">Ama Jocasta MacKenzie Cameron Innes, vücudundaki bir fonksiyon bozukluğunun planlarına engel olmasına asla izin vermezdi, hele ki mevzu Cross Creek’in gördüğü en muhteşem sosyal etkinlikse.</span></p>

    <p class="Normal para-style-override-7"><span class="char-style-override-9">“Fena haldeydim aslında,” dedi. “Ama Bayan Flora MacDonald </span><span class="char-style-override-9">geliyordu!”</span></p>

    <p class="Normal para-style-override-7"><span class="char-style-override-9">Her şey ayarlanmıştı; barbeküler çukurlarda etleri pişiriyorlar, fıçılarca bira ambarların yanında bekliyormuş, hava sıcak ekmek ve fasulye kokularıyla doluymuş. İyi eğitilmiş kölelerine ve Ulysses’e güvenmekteymiş. Tek yapması gerekenin iki ayağının üstünde durmak olduğunu düşünmüş.</span></p>

    <p class="Normal para-style-override-7"><span class="char-style-override-9">“Afyon da afyon ruhu da istemedim,” dedi. “Uyuyakalmaktan çekindim, viskiyle idare ettim.”</span></p>

    <p class="Normal para-style-override-7"><span class="char-style-override-9">Uzun boylu bir kadındı ve modern zamanlardaki bir adamı zil zurna sarhoş edecek kadar alkolü almaya gayet alışıktı. MacDonaldlar geldiklerinde bir şişenin çoğunu bitirmiş haldeymiş ama ağrısı daha kötü olmuş.</span></p>

    <p class="Normal para-style-override-7"><span class="char-style-override-9">“Sonra gözüm fena halde yaşarmaya başladı. Öyle ki kimse gözden kaçıramazdı. Bu yüzden oturma odama geldim; dikiş çantamın içine bir şişe afyon ruhu koymayı daha önceden akıl etmiştim, viskinin yetmeyeceğinden ürkmüştüm.</span></p>

    <p class="Normal para-style-override-7"><span class="char-style-override-9">“Dışarıdaki karınca sürüsüne benzeyen kalabalık Bayan MacDonald’la konuşabilmeye çalışırken içerisi sakindi. Oturma odası boştu sanıyorum. Tabii zonklayan bir kafayla, patlamak üzere olan bir gözle ne kadar anlayabildiysem...” Son cümlesini gayet normal bir sesle söylemişti ama Jamie duyar duymaz hafifçe irkildi; iltihabı iğneyle boşaltışımın anısı hâlâ tazeydi.</span></p>

    <p class="Normal para-style-override-7"><span class="char-style-override-9">Jocasta afyon ruhu şişesini çıkarmış, birkaç yudum içmiş, sonra da etkisini göstermesi için birkaç dakika oturmuş.</span></p>

    <p class="Normal para-style-override-7"><span class="char-style-override-9">“O meretten hiç kullandın mı bilmem Jamie ama sanki vücudun kenarlardan başlayarak havada çözünecek gibi hissediyorsun. Bir damla fazla içersen, olmayan şeyleri görmeye, duymaya başlıyorsun - kör ol ya da olma.”</span></p>

    <p class="Normal para-style-override-7"><span class="char-style-override-9">Afyonla içkinin etkisi ve dışarıdaki kalabalığın gürültüsü yüzünden ayak seslerini duymamış; yanında biri konuştuğunda önce bunu bir halüsinasyon sanmış.</span></p>

    <p class="Normal para-style-override-7"><span class="char-style-override-9">“‘</span><span class="italik char-style-override-10">Demek buradasın kızım,’</span><span class="char-style-override-9"> dedi,” diye anlattı duyduğu sesi. Zaten renksiz olan yüzü, iyice soldu. “</span><span class="italik char-style-override-10">‘Hatırladın mı beni?’</span><span class="char-style-override-9"> ”</span></p>

    <p class="Normal para-style-override-7"><span class="char-style-override-9">“Yani hatırladın, değil mi?” diye sordu Jamie soğukkanlılıkla.</span></p>

    <p class="Normal para-style-override-7"><span class="char-style-override-9">“Evet,” diye yanıtladı Jocasta, aynı soğukkanlılıkla. “O sesi daha önce iki kez duymuştum. Bir defasında senin kızının düğününde, ötekisi yirmi yıldan fazla süre önce Coigach yakınlarındaki bir handaydı. İskoçya’da.”</span><span class="char-style-override-9"/></p>

    <p class="Normal para-style-override-7"><span class="char-style-override-9">Gözünün üstündeki bezi indirdi ve özenle sıcak suya batırdı. </span><span class="char-style-override-9">Gözleri kırmızıydı, şişmişti ve solgun tenin üstünde ikiz yaralar gibi görünüyorlardı ama kendine gelebilmişti.</span></p>

    <p class="Normal para-style-override-7"><span class="char-style-override-9">“Hatırladım onu, evet,” diye tekrarladı.</span></p>

    <p class="Normal para-style-override-7"><span class="char-style-override-9">Sesi hemen tanımış ama bir anlığına konduramamış. Sonra kafasına dank edince, koltuğun koluna tutunmuş.</span></p>

    <p class="Normal para-style-override-7"><span class="char-style-override-9">“Kimsin sen?” diye sormuş, toplayabildiği bütün gücüyle. Kalbi, gözü ve kafasıyla senkronize halde atarken, çakırkeyiflik de iyice kendini göstermeye başlamış. Dışarıdaki kalabalığın gürültüsünü deniz dalgalarına, dışarıdaki koridorda yürüyen kölenin ayak seslerini hancının merdivenlerdeki ayak seslerine benzeten belki de afyon ruhuymuş.</span></p>

    <p class="Normal para-style-override-7"><span class="char-style-override-9">“Oradaydım. Biliyordum orada olduğumu.” Yüzünden akmakta olan onca tere rağmen, omuzlarındaki beyaz derinin üstündeki tüylerin kalktığını görebiliyordum. “Coigach’taki handaydım. Denizin kokusunu alabiliyordum, Hector’la Dougal’ın seslerini duyabiliyordum! Arkamda bir yerdeydiler, tartışıyorlardı. O maskeli adam, onu </span><span class="italik char-style-override-10">görebiliyordum,</span><span class="char-style-override-9">” dedi ve gözlerini bana çevirdi; bu defa benim ensemdeki tüyler dikildi. O kadar inandırıcı bir tonda konuşuyordu ki o an görebildiğini sandım.</span></p>

    <p class="Normal para-style-override-7"><span class="char-style-override-9">“Merdivenin ağzında duruyordu, tıpkı yirmi beş yıl önceki gibi bıçağı elindeydi ve maskesindeki boşluğundan bakan gözleri bana dikilmişti.”</span></p>

    <p class="Normal para-style-override-7"><span class="char-style-override-9">“Kim olduğumu çok iyi biliyorsun kızım,” demiş. Jocasta adamın gülümsediğini görüyor gibi hissediyormuş ama kafasının içinde bir yerlerde, bunu yalnızca sesinden anladığının da farkındaymış. Kör olmadan önce bile, adamın yüzünü hiç görmemiş.</span></p>

    <p class="Normal para-style-override-7"><span class="char-style-override-9">Artık oturur pozisyondaydı, kamburunu hafifçe çıkarmıştı ve göğsünün üstünde kavuşturduğu kollarıyla kendini savunmak ister gibiydi.</span></p>

    <p class="Normal para-style-override-7"><span class="char-style-override-9">“Geri geldi,” dedi ve ani bir titremeyle sarsıldı. “Altın için geldi ve bulduğu zaman beni öldürecek.”</span></p>

    <p class="Normal para-style-override-7"><span class="char-style-override-9">Jamie sakinleştirmek için elini teyzesinin koluna koydu.</span></p>

    <p class="Normal para-style-override-7"><span class="char-style-override-9">“Ben buradayken seni kimse öldüremez teyze,” dedi. “Yani bu adam sen oturma odasındayken yanına geldi, sen de onu sesinden tanıdın. Başka neler söyledi?”</span></p>

    <p class="Normal para-style-override-7"><span class="char-style-override-9">Jocasta hâlâ titriyordu ama eskisi kadar kötü değildi. Bunun hem afyon ruhu ve viskinin damarlarda dolanmasının, hem de kadıncağızın yaşadığı korkunun sonucu olduğunu düşündüm.</span><span class="char-style-override-9"/></p>

    <p class="Normal para-style-override-7"><span class="char-style-override-9">Hatırlamaya çalıştı, duraksadı.</span></p>

    <p class="Normal para-style-override-7"><span class="char-style-override-9">“Dedi ki buradaki altının bana ait olmadığını söyledi; asıl sahibine götürecekmiş. Altınlar bizde emanet duruyormuş, harcadıklarımız için bize kızmamış - Hector ile bana yani fakat altınlar bizim değilmiş, hiç olmamış. Nerede olduğunu söylemeliymişim, gerisini o halledecekmiş. Sonra elini uzattı.” Titremeyi, gövdesini kollarıyla sarmayı kesti, kollarından birini Jamie’ye uzattı. “Bileğimi tuttu. Oradaki izleri görüyor musun Jamie?” Sesi gerginleşti; o anda kendisinin de ziyaretçinin gerçekliğinden şüphe ettiğini fark ettim.</span></p>

    <p class="Normal para-style-override-7"><span class="char-style-override-9">“Evet teyze,” dedi Jamie yumuşakça. “İzler var.”</span></p>

    <p class="Normal para-style-override-7"><span class="char-style-override-9">Vardı, parmakların baskı yaptığı yerlerde üç tane oval morluk görünüyordu.</span></p>

    <p class="Normal para-style-override-7"><span class="char-style-override-9">“Kolumu sıktı, sonra da öyle bir kıvırdı ki kırdığını sandım. Sonra bıraktı ama geri gitmedi. Hâlâ tepemde dikiliyordu; nefesini, üstündeki tütün kokusunu alabiliyordum.”</span></p>

    <p class="Normal para-style-override-7"><span class="char-style-override-9">O sırada ben de öteki bileğini tutmuş, nabzını ölçüyordum. Güçlü ve hızlıydı, ara ara tekliyordu. Şaşırtıcı değildi. Afyon ruhunu ne sıklıkla kullandığını merak ettim ve ne miktarda.</span></p>

    <p class="Normal para-style-override-7"><span class="char-style-override-9">“Ben de dikiş çantama uzandım, küçük bıçağımı kınından çıkardım ve testislerine saldırdım,” diye lafını bitirdi Jocasta.</span></p>

    <p class="Normal para-style-override-7"><span class="char-style-override-9">Şaşkınlığa uğrayan Jamie, kahkahayı bastı.</span></p>

    <p class="Normal para-style-override-7"><span class="char-style-override-9">“İsabet ettirebildin mi?”</span></p>

    <p class="Normal para-style-override-7"><span class="char-style-override-9">“Ettirmiş,” dedim Jocasta’dan önce. “Bıçağın üstünde kuru kan gördüm.”</span></p>

    <p class="Normal para-style-override-7"><span class="char-style-override-9">“Zararsız, yaşlı, kör bir kadını korkutmanın ne demek olduğunu öğrenmiştir herhalde,” dedi Jamie, teyzesinin elini okşayarak. “İyi yapmışsın teyze. Gitti mi o zaman?”</span></p>

    <p class="Normal para-style-override-7"><span class="char-style-override-9">“Gitti.” Başardığı şeyi hatırlayınca hayli sakinleşmişti. Elini çekti, sırtını doğrulttu. Yüzündeki bezi çekti, kokusundan hoşlanmadığını belli eden bir ifadeyle yere fırlattı.</span></p>

    <p class="Normal para-style-override-7"><span class="char-style-override-9">Teyzesinin daha iyi göründüğünü düşünen Jamie, bana bir bakış attı, sonra da ayağa kalktı.</span></p>

    <p class="Normal para-style-override-7"><span class="char-style-override-9">“O halde gidip etrafta sekerek yürüyen biri var mı bakınayım.” Kapıya vardığında durdu, Jocasta’ya döndü.</span></p>

    <p class="Normal para-style-override-7"><span class="char-style-override-9">“Teyze... bu adamla daha önce iki kez karşılaştım dedin. Öteki dört yıl önce, düğünde mi demiştin?”</span></p>

    <p class="Normal para-style-override-7"><span class="char-style-override-9">Jocasta yüzündeki ıslak saçları çekerek başını salladı.</span></p>

    <p class="Normal para-style-override-7"><span class="char-style-override-9">“Evet, son gün. Ben yalnızken çadırıma geldi. Birinin orada olduğunu biliyordum fakat adam konuşmadı. Kim olduğunu sordum. Güldü, sonra ‘Dedikleri doğru demek, tamamen kör oldun, ha?’ dedi.”</span></p>

    <p class="Normal para-style-override-7"><span class="char-style-override-9">Cümlenin yarısında ayağa kalkmış, göremediği ziyaretçisinin karşısına dikilmiş. Sesi tanımış, ama nasıl tanıdığını anlayamamış.</span></p>

    <p class="Normal para-style-override-7"><span class="char-style-override-9">“‘</span><span class="italik char-style-override-10">Beni tanımadınız yani, öyle mi Bayan Cameron? Kocanızın bir arkadaşıydım, gerçi son görüşmemizin </span><span class="char-style-override-9" xml:lang="ar-SA">üstünden </span><span class="italik char-style-override-10">uzun y</span><span class="char-style-override-9" xml:lang="ar-SA">ıllar geçti. İskoçya kıyılarındaydık,</span><span class="italik char-style-override-10"> ay ışığıyla aydınlanan bir gecede.</span><span class="char-style-override-9">’”</span></p>

    <p class="Normal para-style-override-7"><span class="char-style-override-9">Anlatırken dudakları kuruyunca diliyle ıslattı.</span></p>

    <p class="Normal para-style-override-7"><span class="char-style-override-9">“Birdenbire anımsadım. Dedim ki, ‘Kör olabilirim ama sizi iyi tanıyorum beyefendi. Ne istiyorsunuz?’ Ama gitmişti. Bir saniye sonra Pheadre ile Ulysses’in çadıra yaklaşırlarken konuştuklarını duydum; onları fark edip kaçmıştı herhalde. Onlara adamı görüp görmediklerini sorduğumda, kendilerini aralarındaki tartışmaya fazla kaptırdıklarını, kimseyi görmediklerini söylediler. Oradan ayrılana kadar hep yanımda birini tuttum, o zamandan beri bir daha gelmemişti. Bugüne kadar.”</span></p>

    <p class="Normal para-style-override-7"><span class="char-style-override-9">Jamie yüzünü buruşturdu, burnunun kemerini elinin tersiyle sildi.</span></p>

    <p class="Normal para-style-override-7"><span class="char-style-override-9">“Bana o zaman neden söylemedin?”</span></p>

    <p class="Normal para-style-override-7"><span class="char-style-override-9">Kadının yüzünde muzip bir ifade belirdi. Bereli bileğini öteki eliyle kavradı.</span></p>

    <p class="Normal para-style-override-7"><span class="char-style-override-9">“Hayal ettiğimi sanıyordum.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Phaedre afyon ruhu şişesini Jocasta’nın düşürdüğü yerde, oturma odası sandalyesinin altında bulmuş. Orada, benim acele ederken fark etmediğim kan damlaları görmüş. Ama bu kan izleri kapıya gelmeden önce son buluyormuş; o halde Jocasta’nın açtığı yara önemsiz bir şey olmalıydı.</span></p>

    <p class="Normal para-style-override-7"><span class="char-style-override-9">Gizlice çağırdığımız Duncan, Jocasta’ya destek olmak için hemen gelmişti ama hemen geri gönderilmiş, konuklarla ilgilenmesi istenmişti; ne kaza, ne bela, ne sakatlık bu toplantıya gölge düşüremezdi!</span></p>

    <p class="Normal para-style-override-7"><span class="char-style-override-9">Ulysses biraz daha dost canlısı bir tepkiyle karşılaştı. Hatta adam Jocasta tarafından özellikle çağrıldı. Durumuna bakmak için odanın kapısını araladığımda, adamın yatağın yanında oturarak, hanımefendisinin elini tuttuğunu gördüm. Genellikle duygusuz görünen yüzündeki şefkati görünce ben de duygulandım, hemen koridora döndüm ve onları rahatsız etmek istemedim. Yine de bir an göz göze geldik ve adam beni başıyla selamladı.</span></p>

    <p class="Normal para-style-override-7"><span class="char-style-override-9">Alçak sesle konuşuyorlardı. Ancak Ulysses, Jocasta’yla tartışıyor gibiydi, elbette saygı çerçevesinde; kadın kafasını iki yana salladı ve hafif bir acı feryadı çıkardı. Ulysses hanımefendisinin elini daha sıkı tuttu, eldivenlerini çıkarmıştı; parmakları uzun, ince ama aynı zamanda güçlü bir görünüme sahipti.</span></p>

    <p class="Normal para-style-override-7"><span class="char-style-override-9">Jocasta derin bir nefes alıp kendini sakinleştirdi. Sonra emir verir gibi kesin bir şey söyledi, uşağının elini sıkıp arkasına yaslandı. Ulysses ayağa kalktı, yatağın başında biraz kalıp Jocasta’ya baktı. Sonra kendini toparladı, eldivenlerini cebinden çıkardı ve odadan dışarı çıktı.</span></p>

    <p class="Normal para-style-override-7"><span class="char-style-override-9">“Acaba kocanızı çağırabilir misiniz Bayan Fraser?” dedi çok kısık sesle. “Hanımefendi ona bir şey söylememi istiyor.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Ziyafet hâlâ şen şakrak devam ediyordu ama hareketlilik azalmıştı; insanlar hazmetme aşamasında vites küçültmüştü. Eve doğru yürüyen Ulysses’i takip ederken insanlar beni ve Jamie’yi sürekli selamladılar, neyse ki durduran olmadı.</span></p>

    <p class="Normal para-style-override-7"><span class="char-style-override-9">Ulysses bizi alt kata, kâhyanın kilerine götürdü. Kış mutfağının yanındaki bu küçük odanın rafları gümüş işlemelerle, şişeler dolusu cila, sirke, siyah ve mavi boyayla doluydu. Ayrıca içinde iğne, iplik ve benzeri gereçler olan bir dikiş kutusu ve kişisel bir içki stoku da bulunuyordu.</span></p>

    <p class="Normal para-style-override-7"><span class="char-style-override-9">Bunları indirdi, sonra da bulundukları rafa iki eliyle uzanıp duvarın kütüğünü eldivenli parmaklarıyla ittirdi. Bir klik sesiyle küçük bir panel kayarak açıldı.</span></p>

    <p class="Normal para-style-override-7"><span class="char-style-override-9">Ulysses kenara çekildi, bakması için Jamie’yi çağırdı. Jamie tek kaşını kaldırıp öne çıktı, yoktan var olan bölmeye baktı. Karanlık, gölgeli bir yerdi ve mutfak duvarlarının altındaki küçük bodrum pencerelerinden gelen ışığın hafifçe süzülmesi dışında bir ışık kaynağı yoktu.</span></p>

    <p class="Normal para-style-override-7"><span class="char-style-override-9">“Boş burası,” dedi Jamie.</span></p>

    <p class="Normal para-style-override-7"><span class="char-style-override-9">“Evet efendim. Boş olmaması gerekiyordu.” Ulysses’in sesi alçak ve saygılıydı ama sertti.</span></p>

    <p class="Normal para-style-override-7"><span class="char-style-override-9">“Ne vardı burada?” diye sordum, kapıdan dışarıya bakarak dinlenmediğimizi kontrol ettikten sonra. Mutfak, içinde bir bomba patlamış gibi darmadağınıktı fakat içeride yalnızca bir bulaşıkçı vardı. Bu yarım akıllı oğlan da kendi kendine şarkı söylüyor, tabak çanak yıkıyordu.</span></p>

    <p class="Normal para-style-override-7"><span class="char-style-override-9">“Bir külçe altının bir kısmı,” diye yanıt verdi Ulysses sakince.</span></p>

    <p class="Normal para-style-override-7"><span class="char-style-override-9">Hector Cameron’ın İskoçya’dan kaçırdığı Fransız altını on milyon sterlin değerindeydi. Külçeler halinde, Fransız kraliyet armasını taşıyan bu altınlar, River Run’ın zenginliğinin de kaynağıydı. Ama bu durum, zenginliğin boyutunun ortaya çıkmaması için elbette gizleniyordu. Önce Hector, onun ölümünün ardından da Ulysses, külçelerin kenarından parçalar kesip nehir boyunca -hatta bazı zamanlar Edenton, Wilmington, New Bern gibi kıyı kasabalarına kadar giderek- çeşitli tüccarların mal ve paralarıyla takas etmekteydiler. Bu parçalar dikkat çekmeyecek kadar küçük olurdu.</span></p>

    <p class="Normal para-style-override-7"><span class="char-style-override-9">“Külçenin neredeyse yarısı duruyordu,” dedi Ulysses, duvardaki oyuğu kafasıyla göstererek. “Birkaç ay önce yerinde olmadığını gördüm. O zamandan beri başka bir saklama yerine koyuyorum.”</span></p>

    <p class="Normal para-style-override-7"><span class="char-style-override-9">Jamie boş bölmeye baktı, Ulysses’e döndü.</span></p>

    <p class="Normal para-style-override-7"><span class="char-style-override-9">“Gerisi?”</span></p>

    <p class="Normal para-style-override-7"><span class="char-style-override-9">“Son baktığımda gayet emniyetteydi efendim.” Altının büyük kısmı Hector Cameron’ın mozolesindeki bir tabutun içindeydi ve muhtemelen, onun ruhu tarafından korunuyordu. Ulysses’in dışında bir-iki kölenin bundan haberi olabilirdi fakat gayet revaçta olan hayalet korkusu, herkesi oradan uzakta tutmak için yeterliydi. Bodrumun serinliğine rağmen mozolenin önüne, yere serpilmiş tuzları hatırlayınca hafifçe titredim.</span></p>

    <p class="Normal para-style-override-7"><span class="char-style-override-9">“Fakat takdir edersiniz ki bugün oraya göz atmaya fırsat bulamadım,” diye ekledi uşak.</span></p>

    <p class="Normal para-style-override-7"><span class="char-style-override-9">“Tabii, elbette. Duncan biliyor mu?” Jamie boşluğu işaret etti; Ulysses kafa salladı.</span></p>

    <p class="Normal para-style-override-7"><span class="char-style-override-9">“Hırsız herhangi biri olabilir. Buraya o kadar çok insan geliyor ki...” Kâhya devasa omuzlarını hafifçe silkti. “Ama şimdi bu denizdeki adam geri geldiğinden konu farklı bir yöne mi döndü dersiniz efendim?”</span></p>

    <p class="Normal para-style-override-7"><span class="char-style-override-9">“Evet, öyle.” Jamie biraz düşündü, parmaklarıyla bacağına hafifçe vurdu.</span></p>

    <p class="Normal para-style-override-7"><span class="char-style-override-9">“Pekâlâ. Sen biraz kalmalısın sanırım, değil mi Sassenach, teyzemin gözüme bakmak için yani?”</span></p>

    <p class="Normal para-style-override-7"><span class="char-style-override-9">Başımla onayladım. Gerçi gözün kendisi için yapabileceğim bir şey yoktu ama ben iyileştiğinden emin olana kadar dikkatle izlenmesi, temiz ve sulu tutulması gerekiyordu.</span></p>

    <p class="Normal para-style-override-7"><span class="char-style-override-9">“Biz biraz kalacağız o halde,” dedi Ulysses’e dönerek. “Buglar’ı Tepe’ye geri göndereceğim; işleri halletsinler, saman yapımına göz kulak olsunlar. Biz burada kalmalıyız.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Ev misafirlerle doluydu ama ben Jocasta’nın giyinme odasında uyudum, çünkü onu gözlemem gerekiyordu. Gözündeki basıncı alınca çektiği ağrının çoğunu geçirmiştim; huzurla uyuyordu, hayati göstergelerindeki normallik sayesinde ben de uyuyabilirdim.</span></p>

    <p class="Normal para-style-override-7"><span class="char-style-override-9">Ama başında beklemem gereken bir hasta olduğunu bildiğimden rahatça uyuyamadım, ara sıra kalkıp parmaklarımın ucunda Jocasta’nın odasına girip onu kontrol ettim. Duncan yatağın ucuna, yere koyduğu bir minderin üstüne yatmış, günün yorgunluğuyla kendinden geçercesine horluyordu. Küçük bir mum alıp şömine ateşiyle tutuşturdum, yatağın yanına doğru geldim.</span></p>

    <p class="Normal para-style-override-7"><span class="char-style-override-9">Jocasta hâlâ huzurla uyuyordu. Sırt üstü yatmış, ellerini örtüsünün üstünde zarifçe kavuşturmuştu. Başını arkaya doğru bırakmıştı, Aziz Denys şapelindeki mezar oymalarındaki kadar uzun bir burna ve aristokratik bir görünüme sahipti. Tek ihtiyacı bir taç ve ayağının dibinde kıvrılacak cins bir köpekti.</span></p>

    <p class="Normal para-style-override-7"><span class="char-style-override-9">Aklımdan geçenler gülümsememe neden oldu, çok garipti: Jamie de aynı şekilde, sırt üstü, ellerini kavuşturarak, zıpkın gibi uyuyordu. Ama Brianna farklıydı; çok deli uyurdu - benim gibi.</span></p>

    <p class="Normal para-style-override-7"><span class="char-style-override-9">Bunu düşününce saçma, beklenmedik bir memnuniyet hissettim. Ona bazı özelliklerimi kalıtımsal yolla ya da öğreterek aktardığımın elbette farkındaydım fakat kızım bana Jamie’yi o kadar çok hatırlatıyordu ki bu benzerliklerimizi her görüşümde tekrar şaşırıyordum.</span></p>

    <p class="Normal para-style-override-7"><span class="char-style-override-9">Mumu söndürdüm ama yatağıma hemen dönmedim. Phaedre’nin karyolasını giyinme odasına götürmüştüm ancak orası küçük, havasız ve fazla sıcaktı. Sıcaklık ve alkol tüketiminden dolayı ağzım kupkuruydu, başım da hafifçe ağrıyordu; Jocasta’nın yatağının yanındaki sürahiyi elime aldım; boştu.</span></p>

    <p class="Normal para-style-override-7"><span class="char-style-override-9">Mumu yeniden yakmama gerek yoktu; koridordaki duvar şamdanlarından biri hâlâ yanıyordu ve kapının aralığından odayı aydınlatıyordu. Kapıyı sessizce, yavaşça iterek açtım ve dışarı baktım. Koridordaki kapıların başında hizmetçiler uyuyordu; hem buradakilerin, hem de odalardakilerin horlama sesleri havayı çınlatıyordu.</span></p>

    <p class="Normal para-style-override-7"><span class="char-style-override-9">Fakat koridorun sonunda, halsiz bir siluet ayaktaydı. Uzun pencereden dışarıya, nehre doğru bakıyordu.</span></p>

    <p class="Normal para-style-override-7"><span class="char-style-override-9">Beni duymuş olmalıydı ama bana doğru dönmedi. Phaedre’ydi bu. Yalnızca kombinezonuylaydı, saçlarını açmış, omuzlarından aşağı bırakmıştı. Bir kölenin böyle bir saça sahip olması pek nadir görülürdü; kadınların çoğunun başlarındaki örtünün altında kısacık saçlara sahipti, çünkü onlarla uğraşacak, onları süsleyecek zamanları da gereçleri de yoktu. Ama Phaedre bir uşaktı, onun biraz boş vakti olabilirdi. Tarak da bulmuş olabilirdi elbet.</span></p>

    <p class="Normal para-style-override-7"><span class="char-style-override-9">“Yatağını geri ister misin?” diye sordum çok alçak sesle. “Ben bir süre uyanık olacağım, divanda uyuyabilirim.”</span></p>

    <p class="Normal para-style-override-7"><span class="char-style-override-9">Bana bir bakış attı, kafasını iki yana salladı.</span></p>

    <p class="Normal para-style-override-7"><span class="char-style-override-9">“Yoo, gerek yok hanımefendi,” dedi çok yumuşakça. “Çok sağ olun, uykum yok.” Taşıdığım sürahiyi görünce ona uzandı. “Size su getireyim mi?”</span></p>

    <p class="Normal para-style-override-7"><span class="char-style-override-9">“Yoo, hayır, ben alırım. Biraz hava almalıyım.” Ama hemen uzaklaşmadım, yanında kaldım.</span></p>

    <p class="Normal para-style-override-7"><span class="char-style-override-9">Çok güzel bir geceydi. Nehrin üstünde parıldayan kocaman yıldızlar, karanlığı yaran gümüş lambalar gibilerdi. İnce, parlak bir bozuk para gibi görünen ay, yörüngesinde sessizce ilerliyordu. Nehrin karşısında, ağaçların arasında bir-iki kamp ateşi vardı.</span></p>

    <p class="Normal para-style-override-7"><span class="char-style-override-9">Pencere açıktı; böcekler içeri doluşuyorlardı. Küme halindeki bir grup, arkamızdaki duvar şamdanının mumunun etrafında dönüyorlardı. Küçük kanatlı başka yaratıklar ise yüzüme, kollarıma çarpıp devam ediyorlardı. Sayıları hayli fazla olan cırcır böcekleri tiz ve süregelen bir ses halinde ötüyor, keman tınılarını andırıyordu.</span></p>

    <p class="Normal para-style-override-7"><span class="char-style-override-9">Phaedre pencereyi kapamaya yeltendi - açık bir pencerenin yanında uyumanın sağlığa zararlı olduğu düşünülürdü. Sineklerle bulaşan hastalıkların ağırlığı ve çeşitleri düşünülünce, bunun yanlış bir düşünce sayılamayacağı da aşikârdı.</span></p>

    <p class="Normal para-style-override-7"><span class="char-style-override-9">“Bir şey duyduğumu sandım. Şurada,” dedi Phaedre, başıyla karanlıktaki bir bölgeyi göstererek.</span></p>

    <p class="Normal para-style-override-7"><span class="char-style-override-9">“Kocamdır herhalde,” dedim. “Belki de Ulysses’tir.”</span></p>

    <p class="Normal para-style-override-7"><span class="char-style-override-9">“Ulysses mi?” dedi Phaedre, ürkmüştü.</span></p>

    <p class="Normal para-style-override-7"><span class="char-style-override-9">Jamie, Ian ve Ulysses kendi aralarında bir devriye sistemi geliştirmişlerdi; o anda da gecenin içinde bir yerlerde, evin ve arazinin etrafında, mozolenin yanında nöbet tutuyor olmalılardı. Kaybolan altından da Jocasta’nın ziyaretçisinden de haberi olmayan Phaedre’nin, bu durumdan haberdar olmaması çok normaldi - ancak köleler garip bir şekilde olan biteni bir şekilde seziyorlardı, bu yüzden de o sırada Phaedre camdan dışarı bakıyordu.</span></p>

    <p class="Normal para-style-override-7"><span class="char-style-override-9">“Etrafa göz gezdiriyorlar sadece,” dedim olabildiğince güven veren bir tonla. “Bu kadar insan olunca, güvenliği pekiştirmek istediler.” MacDonaldlar geceyi geçirmek için Farquard Campbell’ın çiftliğine gitmişlerdi ve misafirlerin büyük bir kısmı da onlarla birlikte gitmişti ama geride kalanlar hâlâ azımsanmayacak sayıdaydı.</span></p>

    <p class="Normal para-style-override-7"><span class="char-style-override-9">Phaedre başını salladı ama yüz ifadesindeki endişe baki kaldı.</span></p>

    <p class="Normal para-style-override-7"><span class="char-style-override-9">“Bir şeyler yolunda değil gibi,” dedi. “Ne olduğunu bilmiyorum.”</span></p>

    <p class="Normal para-style-override-7"><span class="char-style-override-9">“Hanımefendinin gözü- ” diye başladım ama kız kafasını iki yana salladı.</span></p>

    <p class="Normal para-style-override-7"><span class="char-style-override-9">“Hayır. Hayır. Bilmiyorum fakat havada bir şey var; hissediyorum. Bu gece değil sadece, yani... bir şeyler oluyor. Bir şeyler </span><span class="italik char-style-override-10">olacak.</span><span class="char-style-override-9">” Gözlerimin içine bakıyordu; anlatmak istediğini tam olarak anlatamadığının farkındaydı ancak yüzünden okunabiliyordu.</span></p>

    <p class="Normal para-style-override-7"><span class="char-style-override-9">Yaklaşmakta olan anlaşmazlıklar silsilesinin duygu yoğunluğuyla şüphelenmiş olabilirdi. Havada hissedilebilir bir şeydi bu gerçekten. Ama değişik bir başka şey vardı -sanki toprağın altından gelen bir şeydi bu, belli belirsizdi fakat hissediliyordu- akıntının içinde bir an görünüp sonra kaybolan bir su yılanı gibiydi.</span></p>

    <p class="Normal para-style-override-7"><span class="char-style-override-9">“Büyükannem... Afrika’dan getirilmiş,” dedi Phaedre yumuşakça, gecenin derinliklerine bakarak. “O kemiklerle konuşur. Dediğine göre kötü şeyler olacağı zaman söylermişler.”</span></p>

    <p class="Normal para-style-override-7"><span class="char-style-override-9">“Öyle mi?” Gecenin sabit sesleri dışında sessiz ve hayaletlerin kol gezdiği bir yerde, dediği şey inanılmayacak gibi değildi. “Büyükannen sana da öğretti mi... kemiklerle konuşmayı?”</span></p>

    <p class="Normal para-style-override-7"><span class="char-style-override-9">Kafasını iki yana salladı ama dudaklarının içeri kıvrılışından anladığım kadarıyla anlatmak istemediği bilgilere sahipti.</span></p>

    <p class="Normal para-style-override-7"><span class="char-style-override-9">O an aklımda hiç hoş olmayan bir düşünce belirdi. Stephen Bonnet’nin bu olaylarla nasıl bir ilgisi olabileceğini bilemiyordum -Jocasta’nın geçmişinden gelen ve onunla konuşan adam olmadığı ve sinsi hırsızlıklarla işinin olmayacağı da kesindi- ama adamın River Run’daki bir yerlerde altın olduğunu bilmek için sebepleri vardı. Roger’ın bize Phaedre’nin Cross Creek’te karşılaştığı İrlandalı hakkında anlattıklarını da düşününce...</span></p>

    <p class="Normal para-style-override-7"><span class="char-style-override-9">“Karşılaştığın İrlandalı adam, sen Jemmy’yle dışarıdayken,” dedim, sürahiyi tutuş şeklimi değiştirerek, “onu tekrar gördün mü?”</span></p>

    <p class="Normal para-style-override-7"><span class="char-style-override-9">Bunu duyunca şaşırdı; o an belli ki Bonnet aklının en ücra köşesinde bir yerlerdeydi.</span></p>

    <p class="Normal para-style-override-7"><span class="char-style-override-9">“Hayır hanımefendi,” dedi. “Hiç görmedim.” Büyük gözlerini kapadı, bir an düşündü. Kız, hafif krema katılmış, sert bir kahvenin </span><span class="char-style-override-9">rengine sahipti. Saçlarına bakınca, aile ağacının bir bölümünde beyaz bir adam olması gerektiğini düşündüm.</span></p>

    <p class="Normal para-style-override-7"><span class="char-style-override-9">“Hayır, hanımefendi,” dedi tekrar yavaşça, sonra da dertli gözlerini sessiz gecenin karanlığına çevirdi. “Sadece… işler yolunda değil.”</span></p>

    <p class="Normal para-style-override-7"><span class="char-style-override-9">Ahırların orada, yersiz ve ürkütücü şekilde, bir horoz ötmeye başlayıp gecenin huzurunu kaçırdı.</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-10"> </span></p>
  </div>
</body>
</html>