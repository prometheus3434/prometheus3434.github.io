<html xmlns="http://www.w3.org/1999/xhtml">
<head>
  <title>karvekul-37</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-31"><span class="bold">30. Tutsak</span></p>

    <p class="Normal para-style-override-7"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">Sakin, ılık bir sabahtı; pastırma yazından kalma bir hava vardı. Bir ağaçkakan yakınlarda bir ağacı gagalıyordu. Bir çeşit böcek de evin ardındaki çimenlerin içinde metalik bir ses çıkartarak ona eşlik ediyordu. Yavaş adımlarla alt kata indim, biraz kendimde değilmiş gibi hissediyordum - keşke kendimde olmasaydım diye aklımdan geçirmedim de değil, çünkü vücudumun her yanı ayrı ağrıyordu.</span></p>

    <p class="Normal para-style-override-7"><span class="char-style-override-9">Bayan Bug gelmemişti; belki kendini iyi hissetmiyordu. Belki de benim yeni görünüşümle yüzleşmek için hazır değildi ya da beni gördüğünde ne söyleyeceğini bilemiyordu. Dudaklarımı kasmışım, yeni yeni iyileşmeye başlayan yarık sızlayınca fark ettim.</span></p>

    <p class="Normal para-style-override-7"><span class="char-style-override-9">Yüz kaslarımı serbest bıraktıktan sonra mutfak rafından kahve malzemelerini indirdim. Rafın kenarında bir sıra karınca ilerliyordu ve içinde şeker sakladığım küçük, teneke kutunun etrafında iyice çoğalmışlardı. Onları önlüğümün kenarıyla süpürdükten sonra önlem olarak buraya karanfil kökü koymayı aklıma not ettim.</span></p>

    <p class="Normal para-style-override-7"><span class="char-style-override-9">Aldığım bu karar, her ne kadar küçük ve önemsiz olsa da kendimi çok daha iyi hissetmeme yol açmıştı. Hodgepile ve adamları malthanede karşıma çıktıklarından beri kaderim başkalarının elindeydi, kendi başıma yaptığım herhangi bir şey yoktu. Günlerdir ilk kez - bana daha uzun gelmişti tabii- ne yapacağıma kendim karar vermiştim. Bu çok değerli bir özgürlüktü, öyle hissetmiştim.</span></p>

    <p class="Normal para-style-override-7"><span class="char-style-override-9">Pekâlâ, dedim, şimdi ne yapayım? Şimdi... biraz kahve içeyim. Kızarmış ekmek? Hayır. Dilimle kontrol ettim: bir taraftaki dişlerin büyük kısmı kayıptı. Ayrıca çene kaslarım ekmek kadar sert yiyecekleri çiğnemeyi kaldırabilecek halde değildi. Sadece kahve, o halde, onu içerken de günümü nasıl şekillendireceğime karar verecektim.</span></p>

    <p class="Normal para-style-override-7"><span class="char-style-override-9">Bu planla memnun olduktan sonra elimdeki düz, ahşap kupayı yerine bıraktım ve onun yerine, zarif bir hareketle, tek porselen fincanımı ve onun tabağını aldım. Üstünde el çizimi menekşeler olan bu porselenleri Jocasta vermişti.</span><span class="char-style-override-9"/></p>

    <p class="Normal para-style-override-7"><span class="char-style-override-9">Jamie erkenden ateşi yakmıştı ve üstündeki çaydanlık kaynıyordu; cezveyi ısıtmaya yetecek kadar su doldurdum, suyu biraz gezdirdim ve dışarı atmak için arka kapıyı açtım. İyi ki önce bakmışım.</span></p>

    <p class="Normal para-style-override-7"><span class="char-style-override-9">Ian arka sundurmada bacak bacak üstüne atmış oturuyordu. Bir elinde küçük bir bileytaşı, öteki elinde de bıçak vardı.</span></p>

    <p class="Normal para-style-override-7"><span class="char-style-override-9">“Günaydın yenge,” dedi neşeyle ve bıçağı taşa sürtüp, daha önce de duyduğum o monoton törpüleme sesini çıkardı. “Daha iyi misin?”</span></p>

    <p class="Normal para-style-override-7"><span class="char-style-override-9">“İyiyim, sağ ol,” diye cevap verdim. Tek kaşını kaldırıp şüpheli bir bakış attı.</span></p>

    <p class="Normal para-style-override-7"><span class="char-style-override-9">“Göründüğünden daha iyisindir umarım,” dedi.</span></p>

    <p class="Normal para-style-override-7"><span class="char-style-override-9">“O kadar da değil,” dedim imalı bir tonla ve güldüm. Çocuk elindeki bıçakla taşı bıraktı, ayağa kalktı. Benden çok daha uzundu; neredeyse Jamie kadardı ama daha zayıftı. Babasının sırım gibi bedenini, mizah anlayışını ve sertliğini almıştı.</span></p>

    <p class="Normal para-style-override-7"><span class="char-style-override-9">Beni omuzlarımdan tutup güneş ışığına çevirdi. Beni daha yakından incelerken dudaklarını büzdü. Ona bakarken gözlerimi kırpıştırdım, neye benzediğimi ben de merak ettim. Henüz aynaya bakacak cesareti bulamamıştım ama çürüklerin kırmızı ve mor renklerinin yavaş yavaş yerlerini mavi, yeşil, sarı tonlara bırakıyor olduklarından hemen hemen emindim. Yumrulu şişlikler ve yarık dudağımdaki siyah küçük kabuklarla tam bir sağlık timsali olmalıydım.</span></p>

    <p class="Normal para-style-override-7"><span class="char-style-override-9">Ama Ian’ın yumuşak bakışlı ela gözleri beni incelerken şaşkın veya rahatsız bir ifadeye bürünmedi. Sonunda merakını giderdi ve omzuma yavaş bir şaplak attı.</span></p>

    <p class="Normal para-style-override-7"><span class="char-style-override-9">“İyi olacaksın yenge,” dedi. “Sensin, değil mi?”</span></p>

    <p class="Normal para-style-override-7"><span class="char-style-override-9">“Evet,” dedim. Ondan sonra da nereden çıktığı belli olmayan gözyaşları bir anda yanaklarıma döküldü. Ne dediğini de niye dediğini de çok iyi biliyordum - doğru söylemişti.</span></p>

    <p class="Normal para-style-override-7"><span class="char-style-override-9">Sanki gövdemin tam ortası birden sıvı hale gelmiş ve kederle değil, rahatlayarak dışarıya fışkırıyormuş gibi hissediyordum. Ben hâlâ bendim. Kırılgan, yaralı, üzgün, dikkatli... ama hâlâ bendim. İşte tam olarak bunu anladığım anda fark ettim ki öyle olmamaktan çok korkmuştum - şoktan çıktığımda, her zamanki hayata tekrar girmeye başladığımda aslında çok önemli bir parçamın kaybolduğunu anlamaktan korkmuştum.</span></p>

    <p class="Normal para-style-override-7"><span class="char-style-override-9">“İyiyim,” dedim Ian’ı rahatlatmak isteyerek, gözlerimi hemen önlüğümün kenarına silerek. “Sadece biraz- ”</span></p>

    <p class="Normal para-style-override-7"><span class="char-style-override-9">“Biliyorum,” dedi Ian, cezveyi elimden aldı ve içindeki suyu patikanın yanındaki çimlerin üstüne döktü. “Garip oluyor, değil mi? Geri dönmek.”</span></p>

    <p class="Normal para-style-override-7"><span class="char-style-override-9">Cezveyi elinden aldım ve o sırada elini sertçe sıktım. O da iki kez tutsaklıktan çıkmıştı: birinde Geilis Duncan’ın Jamaika’daki tuhaf mekânından kurtarılmıştı, sonra da Mohavklar’ın arasına sürgüne gönderilmişti. </span></p>

    <p class="Normal para-style-override-7"><span class="char-style-override-9">“Kahvaltı etmek ister misin Ian?” diye sordum, şiş burnumu çektikten sonra yavaşça dokunarak.</span></p>

    <p class="Normal para-style-override-7"><span class="char-style-override-9">“Tabii isterim,” dedi sırıtarak. “Gel, otur şuraya yenge, ben alırım.”</span></p>

    <p class="Normal para-style-override-7"><span class="char-style-override-9">Onunla birlikte içeri girdim, cezveyi doldurdum ve kahveyi pişmesi için ocağa bıraktım. Sonra masaya oturdum; açık pencereden giren güneş sırtıma vururken Ian’ın kileri talan edişini izledim. Uyuşuk aklım o anda bir şey düşünemeyecek kadar yorgun gibiydi ama yavaşça, sanki kestane ağaçlarının arasından süzülen ışıklarla birlikte gelen hafif bir huzur hissiyle rahatlamaya meyilliydim. Yaralarımın zonklamaları bile biraz keyifli gelmeye başlamıştı; ne de olsa iyileşme belirtileriydiler.</span></p>

    <p class="Normal para-style-override-7"><span class="char-style-override-9">Ian kucağındaki bir dolu yiyeceği masaya boşalttı ve karşıma geçip oturdu.</span></p>

    <p class="Normal para-style-override-7"><span class="char-style-override-9">“İyi misin yenge?” diye sordu tekrar, babasınınkiler gibi tüylü kaşlarını kaldırarak.</span></p>

    <p class="Normal para-style-override-7"><span class="char-style-override-9">“Evet. Yalnız, daha çok bir sabun köpüğünün üstünde oturmak gibi. Ne dersin?” Bir yandan kahve doldururken ona bir bakış attım ama onun gözleri, üstüne yağ sürdüğü ekmek dilimindeydi. Bir an dudaklarının gülecekmişçesine hafifçe kıvrıldığını sandım fakat emin olamadım.</span></p>

    <p class="Normal para-style-override-7"><span class="char-style-override-9">“Öyle bir şey işte, evet,” dedi sessizce.</span></p>

    <p class="Normal para-style-override-7"><span class="char-style-override-9">Kahvenin porselene geçen sıcaklığı ellerimi ısıttı, burnumun, damağımın aşınmış gibi hissettiğim dokularını okşadı. Dün gece saatlerce bağırmışım gibi geliyordu ancak öyle bir şey yaptığımı hatırlamıyordum. Yoksa önceki gece Jamie ile beraberken öyle bir şey mi yapmıştım?</span></p>

    <p class="Normal para-style-override-7"><span class="char-style-override-9">Önceki geceyi pek düşünmek istemiyordum; o da bu sabun köpüğü hissinin bir parçasıydı. Ben uyanmadan önce Jamie gitmişti; bunun beni mutlu mu mutsuz mu ettiğinden emin değildim.</span></p>

    <p class="Normal para-style-override-7"><span class="char-style-override-9">Ian konuşmadı, gayet ciddi bir ifadeyle karnını doyuruyordu. Yarım somun ekmeği bal ve tereyağıyla doldurmuştu, üç tane kuru üzümlü kek ve iki kalın dilim domuz pastırmasını da bunlara ekleyip bir sürahi sütle birlikte midesine indirdi. Sütü anlaşılan Jamie sağmıştı; o her zaman mavi sürahiyi kullanırdı, Bay Wemyss ise beyazı. Aklımın bir ucundan Bay Wemyss’in nerede olduğu sorusu geçti -onu da görmemiştim ve ev sanki boş gibiydi- ama pek de önemsemedim. Sonra aklıma geldi; Jamie belki de hem ona hem de Bayan Bug’a bir süre buraya gelmemelerini, bir süre yalnız kalmaya ihtiyacım olabileceğini söylemiş olabilirdi.</span></p>

    <p class="Normal para-style-override-7"><span class="char-style-override-9">“Daha kahve ister misin yenge?”</span></p>

    <p class="Normal para-style-override-7"><span class="char-style-override-9">Başımı sallamamla Ian masadan kalktı, raftaki sürahiye uzandı ve fincanımın içine iki parmak civarında viski doldurdu, sonra da üstüne kahve ekledi.</span></p>

    <p class="Normal para-style-override-7"><span class="char-style-override-9">“Annem hep sıkıntıya iyi geldiğini söylerdi,” dedi.</span></p>

    <p class="Normal para-style-override-7"><span class="char-style-override-9">“Annen doğru söylemiş. Sen de ister misin?”</span></p>

    <p class="Normal para-style-override-7"><span class="char-style-override-9">Aromalı dumanları içine çekti fakat sonra başını iki yana salladı.</span></p>

    <p class="Normal para-style-override-7"><span class="char-style-override-9">“Yok, almayayım yenge. Bu sabah ayık kafayla dolaşmalıyım.”</span></p>

    <p class="Normal para-style-override-7"><span class="char-style-override-9">“Öyle mi? Neden?” Kâsedeki lapa dokuz günlük değildi ama üç dört gündür oradaydı. Elbette; burada onu yiyecek kimse yoktu da ondan. Kaşığıma yapışmış çimentoya benzeyen topacı eleştirel bir gözle inceledim ve sonunda yenebilecek durumda olduğuna karar verdim, üstüne biraz bal damlattım.</span></p>

    <p class="Normal para-style-override-7"><span class="char-style-override-9">Ian’ın ağzı da aynı </span><span class="italik char-style-override-10">maddeyle</span><span class="char-style-override-9"> doluydu, soruma cevap vermeden önce yutmayı bekledi.</span></p>

    <p class="Normal para-style-override-7"><span class="char-style-override-9">“Jamie Dayı’nın soracakları varmış,” dedi, ekmeğe uzanırken bana dikkatli gözlerle bakarak.</span></p>

    <p class="Normal para-style-override-7"><span class="char-style-override-9">“Öyle miymiş?” dedim dalgınca ama bunu biraz daha açıklamasını istememe fırsat kalmadan dışarıdan ayak sesleri geldi; bu Fergus’tu.</span></p>

    <p class="Normal para-style-override-7"><span class="char-style-override-9">Adam sanki ormanda uyumuş gibi görünüyordu. Elbette öyle yaptı diye düşündüm. Belki de uyumamıştı; adamlar Hodgepile’ın çetesinin izini neredeyse hiç dinlenmeden sürmüşlerdi. Fergus tıraş olmuştu ama genellikle çok hoş görünen saçları düzgün taranmamıştı ve yakışıklı yüzünün hatları çöküktü.</span></p>

    <p class="Normal para-style-override-7"><span class="char-style-override-9">“Leydim,” diye mırıldandı ve şaşırtıcı bir hareketle eğilip beni yanağımdan öptü, elini omzuma koydu. “</span><span class="italik char-style-override-10">Comment ça va</span><span class="char-style-override-9">?” Nasıl gidiyor diye sordu.</span></p>

    <p class="Normal para-style-override-7"><span class="char-style-override-9">“Çok iyi,</span><span class="italik char-style-override-10"> merci</span><span class="char-style-override-9">,” diye yanıt verdim, hafifçe gülümseyerek. “Marsali nasıl, çocuklar nasıl? Kahramanımız Germain nasıl?” Eve geri dönerken Jamie’ye Marsali’yi sormuştum ve iyi olduğu konusunda güvence almıştım. O Germain, Hodgepile’ın adamlarının yaklaştığını duyar duymaz bir ağaca tırmanmış, ne çocuk ama! Durduğu yerden her şeyi görmüş ve adamlar gider gitmez aşağı inip yarı baygın annesini ateşten uzaklaştırmış ve yardım çağırmaya gitmiş.</span></p>

    <p class="Normal para-style-override-7"><span class="char-style-override-9">“Germain...” Fergus gurur dolu bir sesle uzaklara dalacak gibi oldu ama bu halini fazla uzatmadı. “</span><span class="italik char-style-override-10">Nous p’tit guerrier</span><span class="italik char-style-override-11">15</span><span class="char-style-override-9">. Diyor ki, </span><span class="italik char-style-override-10">Granpère</span><span class="char-style-override-9"> ona bir tabanca vereceğine söz vermiş, kötü adamları vursun diye.”</span></p>

    <p class="dip" xml:lang="en-GB"><span class="char-style-override-19">15 Fr. Küçük savaşçımız. (Ç.N.)</span><span class="char-style-override-20"/></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-7"><span class="char-style-override-9">Adamın halinden Jamie’nin bunu ciddi olarak söylediğini çıkarmıştım ama Germain henüz tüfek taşıyabilecek yaşta değildi; boyu silahtan daha kısaydı. Ama tabanca konusunda sıkıntı çekmezdi. O anki ruh halimle, Germain’in sadece altı yaşında oluşunun bir sakıncası yoktu.</span></p>

    <p class="Normal para-style-override-7"><span class="char-style-override-9">“Kahvaltı ettin mi Fergus?” Lapayı ona doğru ittirdim.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Merci.</span><span class="char-style-override-9">” Soğuk ekmek ve pastırma yedi, kahve içti ama pek de iştahlı olmadığı belliydi.</span></p>

    <p class="Normal para-style-override-7"><span class="char-style-override-9">Üçümüz sessizce oturduk, kahvelerimizi yudumladık, kuşları dinledik. Carolina’nın çalıkuşları evin saçaklarının altına yuva yapmışlardı. Ebeveyn kuşlar oraya gidip geliyorlardı; yuva hemen kafamızın üstünde gibiydi. Yavru kuşların ince sesleriyle cıvıldayışlarını duyabiliyordum. Sundurmanın zemininde de kırık yumurta kabukları vardı. Neredeyse tüyleneceklerdi; tam zamanında, havalar gerçekten soğumadan önce.</span></p>

    <p class="Normal para-style-override-7"><span class="char-style-override-9">Kahverengi benekli yumurta kabuğunun görüntüsü bana </span><span class="italik char-style-override-10">Monsieur Le Oeuf</span><span class="char-style-override-9">’u hatırlattı. Evet, dedim kafamın içinde emin olduğum bir şey olmasının verdiği rahatlama hissiyle, öyle yapacaktım. Gidip Marsali’yi görecektim. Sonra da belki Bayan Bug’ın yanına da giderdim.</span></p>

    <p class="Normal para-style-override-7"><span class="char-style-override-9">“Bu sabah Bayan Bug’ı gördün mü?” diye sordum Ian’a dönüp. Oğlanın kulübesi -ki üstünde çatı niyetine çalılar olan bir ardiyeden farksızdı- Buglar’ınkinin hemen arkasındaydı. Buraya gelirken önlerinden geçerdi.</span></p>

    <p class="Normal para-style-override-7"><span class="char-style-override-9">“Aa, evet,” dedi biraz şaşkınca. “Ben oradan geçerken etrafı süpürüyordu. Bana kahvaltı önerdi ama ben burada yiyeceğimi söyledim. Jamie Dayı’da pastırma olacağını tahmin etmiştim.” Sırıttı, dördüncü pastırmasını havaya muzaffer bir edayla kaldırdı.</span></p>

    <p class="Normal para-style-override-7"><span class="char-style-override-9">“İyi durumda yani? Hasta mı diye merak ettim, genelde çok erken gelir buraya.”</span></p>

    <p class="Normal para-style-override-7"><span class="char-style-override-9">Ian başını salladı ve ekmeğinden büyük bir ısırık aldı.</span></p>

    <p class="Normal para-style-override-7"><span class="char-style-override-9">“Evet, sanırım biraz meşgul, ilgilenmesi gereken bir </span><span class="italik char-style-override-10">ciomach</span><span class="char-style-override-9"> var.”</span></p>

    <p class="Normal para-style-override-7"><span class="char-style-override-9">İçimdeki o kırılgan, hassas huzur duygusu yumurta kabukları gibi çatırdadı. </span><span class="italik char-style-override-10">Ciomach</span><span class="char-style-override-9"> tutsak anlamına geliyordu. Bulanık, saçma mutluluğumun içinde bir an Lionel Brown’un varlığını unutmuştum.</span></p>

    <p class="Normal para-style-override-7"><span class="char-style-override-9">Ian’ın bu sabah Jamie’nin sorularını bekliyor oluşu bir anda ikinci plana düşmüştü - Fergus’un varlığı da öyle.</span></p>

    <p class="Normal para-style-override-7"><span class="char-style-override-9">“Jamie nerede?” diye sordum biraz dalgınca. “Gördünüz mü onu?”</span></p>

    <p class="Normal para-style-override-7"><span class="char-style-override-9">“Evet,” dedi Ian, şaşırarak. Yutkundu, çenesiyle kapıyı gösterdi. “Odunlukta, padavra yapmakla meşgul. Çatının akıttığını söyledi.”</span></p>

    <p class="Normal para-style-override-7"><span class="char-style-override-9">Bunu söyledikten sonra bir saniye bile geçmeden, üstümüzdeki çatıdan çekiç sesi geldi. Elbette, diye düşündüm. Bazı şeyler öncelikliydi. Tabii, Lionel Brown’un bir yere gittiği de yoktu.</span></p>

    <p class="Normal para-style-override-7"><span class="char-style-override-9">“Belki de... gidip Bay Brown’a bir göz atmalıyım,” dedim, yutkundum.</span></p>

    <p class="Normal para-style-override-7"><span class="char-style-override-9">Ian’la Fergus birbirlerine baktılar.</span></p>

    <p class="Normal para-style-override-7"><span class="char-style-override-9">“Hayır yenge, atmamalısın,” dedi Ian, sesi çok sakindi ama onda duymaya pek alışık olmadığım bir otorite hâkimdi.</span></p>

    <p class="Normal para-style-override-7"><span class="char-style-override-9">“Bu ne demek şimdi?” diye sordum, sert bir bakış fırlattım fakat o yemeğini yemeye devam etti. Hareketleri biraz da olsa yavaşladı.</span></p>

    <p class="Normal para-style-override-7"><span class="char-style-override-9">“Lordum öyle yapmamanız gerektiğini söylüyor,” diye açıkladı Fergus, bir kaşık balı kahvesine atarken.</span></p>

    <p class="Normal para-style-override-7"><span class="char-style-override-9">“Ne diyor, ne?!” Sinirim tepeme çıkmıştı.</span></p>

    <p class="Normal para-style-override-7"><span class="char-style-override-9">İkisi de bana bakmıyordu ama aralarında anlaşıyor, bana karşı sessiz bir direniş gösteriyor gibiydiler. İkisi de ne istesem yapardı, biliyordum fakat Jamie’ye karşı gelmezlerdi. Jamie eğer Lionel Brown’u görmemi istemediyse, bu isteğe karşı gelirken Ian ya da Fergus’tan yardım almam da söz konusu olamazdı.</span></p>

    <p class="Normal para-style-override-7"><span class="char-style-override-9">Kaşığı tekrar yulaf lapamın içine daldırdım, yemediğim lokmam hâlâ kaşığın üstündeydi.</span></p>

    <p class="Normal para-style-override-7"><span class="char-style-override-9">“Acaba Bay Brown’u </span><span class="italik char-style-override-10">niçin</span><span class="char-style-override-9"> görmemem gerektiğinden bahsetti mi kendileri?” diye sordum şartları değerlendirerek.</span></p>

    <p class="Normal para-style-override-7"><span class="char-style-override-9">İkisi de şaşırdı, yine birbirlerine baktılar - bu kez daha uzun süreyle.</span></p>

    <p class="Normal para-style-override-7"><span class="char-style-override-9">“Hayır leydim,” dedi Fergus, sesini dikkatle imasız çıkardı.</span></p>

    <p class="Normal para-style-override-7"><span class="char-style-override-9">Bunu takip eden sessizlikte ikisi de düşünüyor gibiydiler. Sonra Fergus Ian’a bir bakış attı, omuz silkti.</span></p>

    <p class="Normal para-style-override-7"><span class="char-style-override-9">“Ee... yenge, şöyle ki,” diye başladı Ian dikkatlice, “o adamı sorgulamaya niyetliyiz.”</span><span class="char-style-override-9"/></p>

    <p class="Normal para-style-override-7"><span class="char-style-override-9">“Cevapları da alacağız,” dedi Fergus, kahvesini karıştırdığı kaşığa bakarak.</span></p>

    <p class="Normal para-style-override-7"><span class="char-style-override-9">“Jamie Dayı bize anlatabileceği her şeyi anlattığını düşündüğünde de...”</span></p>

    <p class="Normal para-style-override-7"><span class="char-style-override-9">Ian yeni bilediği bıçağını masaya bırakmıştı. Eline aldı ve düşünceli bir havayla, uzun sosisi onunla yardı; et hemen ikiye ayrılırken havaya adaçayı ve sarımsak kokuları yayıldı. O anda kafasını kaldırdı ve benimle göz göze geldi. O anda anladım ki ben her ne kadar eski ben olduğumu düşünsem de Ian o eski oğlan çocuğu değildi. İlgisi yoktu.</span></p>

    <p class="Normal para-style-override-7"><span class="char-style-override-9">“Öldüreceksiniz, ha?” dedim, sıcak kahveye rağmen dudaklarımın uyuştuğunu hissederek.</span></p>

    <p class="Normal para-style-override-7"><span class="char-style-override-9">“Aynen öyle,” dedi Fergus yumuşak bir sesle. “Öyle olur herhalde.” O da artık gözlerime bakıyordu. Kasvetli, karanlık bir duruşu vardı ve çukurdaki gözleri taşlar kadar sertti.</span></p>

    <p class="Normal para-style-override-7"><span class="char-style-override-9">“O... yani, onu... o değildi,” dedim. “Olamazdı da. O anlarda bacağı çoktan kırılmıştı, yani- ” Cümlelerimi tamamlayacak kadar nefesim yoktu. “Marsali de... Sanmıyorum- o adam, hayır...”</span></p>

    <p class="Normal para-style-override-7"><span class="char-style-override-9">Ian’ın bakışları hafifçe değişti ve çocuk anlatmaya çalıştığımı anladı. Dudaklarını büzdü, başını salladı.</span></p>

    <p class="Normal para-style-override-7"><span class="char-style-override-9">“Demek öyle,” dedi Ian.</span></p>

    <p class="Normal para-style-override-7"><span class="char-style-override-9">“Ama sonucun değişeceğini sanmıyorum,” dedi Fergus. “Ötekileri öldürdük, o niye yaşasın?” Masadan kalktı, kahvesine hiç dokunmamıştı bile. “Ben gidiyorum kuzen.”</span></p>

    <p class="Normal para-style-override-7"><span class="char-style-override-9">“Yaa? Ben de geliyorum o zaman.” Ian tabağını masanın ortasına doğru ittirdi, bana başıyla selam verdi. “Jamie Dayı’ya gittiğimizi söylersin, değil mi yenge?”</span></p>

    <p class="Normal para-style-override-7"><span class="char-style-override-9">Uyuşuk bir tavırla kafa salladım ve gidişlerini izledim; Buglar’ın kulübesine giden patikanın üstünü örten büyük kestane ağacının gölgesi altında kayboldular. Mekanik hareketlerle ben de yerimden kalktım ve masadaki kahvaltı müsveddesinin kalanlarını toplamaya başladım.</span></p>

    <p class="Normal para-style-override-7"><span class="char-style-override-9">Bay Brown’u çok umursadığımdan pek de emin değildim. Bir tarafta işkenceye ve soğukkanlılıkla işlenen cinayete karşıydım. Ama öte yandan... Brown beni belki şahsen sakatlamamış, gururuma dokunacak bir şey yapmamıştı ama Hodgepile’dan beni serbest bırakmamı istemişti, böylelikle beni öldürebilecekti. Tebbe orada araya girmeseydi, beni o akıntıda öldüreceğinden de en ufak bir şüphe duymamıştım.</span></p>

    <p class="Normal para-style-override-7"><span class="char-style-override-9">Hayır, diye düşündüm, fincanımı durulayıp önlüğüme kuruladıktan sonra, Bay Brown o kadar da önemsediğim bir kişi değildi.</span></p>

    <p class="Normal para-style-override-7"><span class="char-style-override-9">Kendimi yine de rahatsız ve huzursuz hissettim. Fark ettim ki umursadığım Ian ve Fergus’tu. Tabii bir de Jamie. Durum şuydu ki birini savaşın ortasındaki sıcaklıkta öldürmekle infaz etmek arasında büyük bir fark olduğunu ben iyi biliyordum. Peki onlar biliyorlar mıydı?</span></p>

    <p class="Normal para-style-override-7"><span class="char-style-override-9">Eh, Jamie biliyordu.</span></p>

    <p class="Normal para-style-override-7"><span class="italik char-style-override-10">“O halde senin yeminin beni kurtarsın.”</span><span class="char-style-override-9"> Bunu kulağıma gece fısıldamıştı. Aslında söylediğini hatırladığım son şeydi bu. Pekâlâ ama öyle bir esirgenmeye ihtiyaç duymamasını tercih edeceğim kesindi. Ian’la Fergus için de öyle...</span></p>

    <p class="Normal para-style-override-7"><span class="char-style-override-9">Fergus daha önce Prestonpans Savaşı’nda, henüz on yaşındayken savaşmıştı. O küçük Fransız yetiminin isle kaplı, şok ve bitkinlik dolu yüzünü hâlâ hatırlıyordum; bana ele geçirilen bir topun üstünde otururken bakmıştı. </span><span class="italik char-style-override-10">“Ben bir İngiliz askeri öldürdüm madam,”</span><span class="char-style-override-9"> demişti bana. </span><span class="italik char-style-override-10">“Yere düşünce onu bıçakladım.”</span></p>

    <p class="Normal para-style-override-7"><span class="char-style-override-9">Yıl 1773’tü. </span><span class="italik char-style-override-10">Yetmiş Beş’in on sekiz nisanı... </span><span class="char-style-override-9">Dünyayı sarsacak kurşunun çıkacağı silah doldurulmaya başlanmıştı bile. Oda sıcaktı ama kasılarak titredim. Tanrı aşkına, onları neden koruyabileceğimi düşünmüştüm? Herhangi birini bile koruyabilir miydim?</span></p>

    <p class="Normal para-style-override-7"><span class="char-style-override-9">Düşüncelerimin içinden çıkmam, tepedeki çatıdan birdenbire gelen kükreme sesiyle oldu.</span></p>

    <p class="Normal para-style-override-7"><span class="char-style-override-9">Hemen avluya çıkıp yukarı baktım, sabah güneşine karşı elimi gözlerimin üstüne koydum. Jamie çatı kirişinin üstüne oturmuş, tek eli karnının üstünde, ileri geri sallanıyordu.</span></p>

    <p class="Normal para-style-override-7"><span class="char-style-override-9">“Ne oldu?” diye seslendim.</span></p>

    <p class="Normal para-style-override-7"><span class="char-style-override-9">“Kıymık!” şeklinde geldi net ve tersçe cevap, ayrıca sesin sıkılı dişlerin arasından çıktığı da çok belliydi.</span></p>

    <p class="Normal para-style-override-7"><span class="char-style-override-9">Gerginlikten biraz olsun kaçabilmek adına da olsa gülmek istedim ama gülmedim.</span></p>

    <p class="Normal para-style-override-7"><span class="char-style-override-9">“İn aşağı madem, çıkartayım.”</span></p>

    <p class="Normal para-style-override-7"><span class="char-style-override-9">“İşim bitmedi!”</span></p>

    <p class="Normal para-style-override-7"><span class="char-style-override-9">“Olabilir!” dedim, birden sabrım taşmıştı. “İn aşağı hemen, seninle konuşmak istiyorum.”</span></p>

    <p class="Normal para-style-override-7"><span class="char-style-override-9">Ani bir şıngırtıyla bir torba çivi çimenlerin üstüne düştü, arkasından da bir çekiç geldi.</span></p>

    <p class="Normal para-style-override-7"><span class="char-style-override-9">Her şey sırasıyla.</span></p>

    <p class="Normal para-style-override-7"><span class="char-style-override-9">Özünde bir kıymık olmalıydı, öyle düşünüyordum. Beş santimlik, ince bir sedir ağacı parçasıydı ve orta parmağın tırnağının altına girmişti, hem de neredeyse ilk boğuma kadar.</span></p>

    <p class="Normal para-style-override-7"><span class="char-style-override-9">“Tanrı aşkına!”</span></p>

    <p class="Normal para-style-override-7"><span class="char-style-override-9">“Yaa,” dedi. Solgun görünüyordu.</span></p>

    <p class="Normal para-style-override-7"><span class="char-style-override-9">Dışarıda kalan parça elimle alamayacağım kadar kısaydı. Jamie’yi ameliyathaneme götürdüm ve kıymığı orada cımbızlarla çıkardım; bana karşı çıkacak, canının çok yanacağını söyleyecek vakit bile vermedim. Ama Jamie’nin küfür yeteneğine asla diyecek yoktu - hele ki Fransızca kelimelerle.</span></p>

    <p class="Normal para-style-override-7"><span class="char-style-override-9">“O tırnağın düşecek,” dedim alkol ve su karışımının içine koyduğum yaralı parmağı inceleyerek. Kan, şişesinden boşalan bir şarap gibi akıyordu.</span></p>

    <p class="Normal para-style-override-7"><span class="char-style-override-9">“Başlarım tırnağa,” dedi dişlerini sıkarak. “Parmağı kökten kes de kurtulayım! </span><span class="italik char-style-override-10">Merde d’chevre!”</span></p>

    <p class="Normal para-style-override-7"><span class="char-style-override-9">“Çinliler eskiden… yoo, yani, şu anda da tabii, insanları konuşturmak için tırnaklarının altına bambu kıymıkları batırırlarmış.”</span></p>

    <p class="Normal para-style-override-7"><span class="char-style-override-9">“Tanrım!</span><span class="italik char-style-override-10">”</span></p>

    <p class="Normal para-style-override-7"><span class="char-style-override-9">“Çok etkili bir teknik olduğu kesin,” dedim bir yandan parmağını sıvının içinden çıkarırken, sonra da ince bir bezi parmağa sıkıca sardım. “Yoksa sen de önce kendi üzerinde mi denemek istedin... Lionel Brown’dan önce?” Elimi elinin üstünde tutarak, dikkatlice konuşmaya çalışmıştım. Bakışlarını üstümde hissettim; bir homurtu çıkardı.</span></p>

    <p class="Normal para-style-override-7"><span class="char-style-override-9">“Melekler ve azizler aşkına, Ian sana neler anlattı Sassenach?”</span></p>

    <p class="Normal para-style-override-7"><span class="char-style-override-9">“Adamı sorgulayacakmışsın, cevap almaya da kararlıymışsın.”</span></p>

    <p class="Normal para-style-override-7"><span class="char-style-override-9">“Öyle, aynen öyle,” dedi hemen. “Ee?”</span></p>

    <p class="Normal para-style-override-7"><span class="char-style-override-9">“Fergus’la Ian’a göre... gerekli bazı yöntemlere başvurabilirmişsin,” dedim yeterince kibarca. “Onlar da sana yardım etmek için oldukça heveslilerdi doğrusu.”</span></p>

    <p class="Normal para-style-override-7"><span class="char-style-override-9">“Öyledirler herhalde.” Parmağın acısı bir parça geçmişti. Jamie artık daha derin nefes alıyordu, yüzünün rengi de geri gelmeye başlamıştı. “Fergus’un hakkı da var. Onun karısına da saldırıldı.”</span></p>

    <p class="Normal para-style-override-7"><span class="char-style-override-9">“Ian biraz...” Duraksadım, doğru kelimeyi aradım. Ian korkutucu derecede sakindi. “Roger’ı çağırmadın, değil mi? Yani... sorgu için?”</span></p>

    <p class="Normal para-style-override-7"><span class="char-style-override-9">“Hayır. Daha değil.” Ağzının kenarlarından hafifçe içe büzüldü. “Roger Mac iyi bir savaşçı ama iyice tahrik olduğu zamanlar hariç, bir adamı korkutmak onun işi değil. İçinde hiç düzenbazlık yok.”</span></p>

    <p class="Normal para-style-override-7"><span class="char-style-override-9">“Ama sen, Ian, Fergus...”</span></p>

    <p class="Normal para-style-override-7"><span class="char-style-override-9">“Evet,” dedi hissizce. “Yılanlar kadar hilebazızdır. Roger Mac’e, bir de kızımıza bakarsan onların zamanının ne kadar güvenli olduğunu anlarsın. İnsan biraz rahatlıyor,” diye ekledi ve dudağını biraz daha büzdü, “yani... işlerin daha iyiye gideceğini bilmek iyi.”</span></p>

    <p class="Normal para-style-override-7"><span class="char-style-override-9">Konuyu değiştirmeye çalıştığını anlayabiliyordum ve bu da iyi bir şey değildi. Küçük bir homurtu çıkardım, bu sırada burnum acıdı.</span></p>

    <p class="Normal para-style-override-7"><span class="char-style-override-9">“Yani sen iyice tahrik olmadın, öyle mi demek istiyorsun?”</span></p>

    <p class="Normal para-style-override-7"><span class="char-style-override-9">Onun buna karşılık olarak çıkardığı homurtu daha kuvvetliydi ama yanıta kelimeler dâhil olmadı. Başını bir yana eğdi ve karakafes otu yapraklarını bir parça gazlı bezin üstüne yatırışımı izledi. Beni rahatsız eden şeyi nasıl söyleyeceğimi bilmiyordum ama o anlamıştı.</span></p>

    <p class="Normal para-style-override-7"><span class="char-style-override-9">“Adamı öldürecek misin?” diye açıkça sordum, gözlerim bal kavanozundaydı. Kavanoz kahverengi camdandı; içinden geçen ışık sanki kehribar doluymuş izlenimi uyandırıyordu.</span></p>

    <p class="Normal para-style-override-7"><span class="char-style-override-9">Jamie hareketsiz şekilde oturmaya devam etti, beni izledi. Beni tartan bakışları üzerimde hissedebiliyordum, ancak ona yine de bakmadım.</span></p>

    <p class="Normal para-style-override-7"><span class="char-style-override-9">“Öyle sanıyorum,” dedi.</span></p>

    <p class="Normal para-style-override-7"><span class="char-style-override-9">Ellerim titremeye başladı, engellemek için avuçlarımı masaya bastırdım.</span></p>

    <p class="Normal para-style-override-7"><span class="char-style-override-9">“Bugün değil,” diye ekledi. “Öldüreceksem, doğru dürüst öldüreceğim.”</span></p>

    <p class="Normal para-style-override-7"><span class="char-style-override-9">Birisi Jamie’nin fikrine göre nasıl doğru ve dürüst bir biçimde öldürülürdü, bunu bilmiyordum ve merak ettiğimden de pek emin değildim. Ama o yine de anlatmaya başladı.</span></p>

    <p class="Normal para-style-override-7"><span class="char-style-override-9">“Eğer benim ellerimde ölecekse bu açık havada, durumun gerekliliğini anlayan tanıkların önünde olacak. Zavallı, muhtaç bir adamı öldürdüğüm sanılsın istemem. Suçu ne olursa olsun.”</span></p>

    <p class="Normal para-style-override-7"><span class="char-style-override-9">“Yaa.” Yutkundum, biraz halsizleşmiş gibiydim. Oluşturduğum karışıma bir tutam kan otu ekledim. Kanamayı kesici bitkinin hafif bir kokusu vardı, işe de yarıyor gibiydi. “Ama yaşamasına izin de verebilirsin yani?”</span></p>

    <p class="Normal para-style-override-7"><span class="char-style-override-9">“Belki de. Kardeşine fidye karşılığı teslim edebilirim, duruma göre değişir tabii.”</span></p>

    <p class="Normal para-style-override-7"><span class="char-style-override-9">“Biliyor musun, bazen tıpkı Colum gibi konuşuyorsun. O da durumu böyle derinlemesine düşünebilirdi.”</span></p>

    <p class="Normal para-style-override-7"><span class="char-style-override-9">“Öyle mi?” Dudağının kenarı hafifçe yukarı kıvrıldı. “Bu bir iltifat mı Sassenach?”</span></p>

    <p class="Normal para-style-override-7"><span class="char-style-override-9">“Öyle istiyorsan öyledir.”</span></p>

    <p class="Normal para-style-override-7"><span class="char-style-override-9">“Pekâlâ,” dedi düşünceli bir havayla. Kasılı parmaklarını masada tıkırdattı ve bir anda irkildi; yaralı parmağı çok acımıştı. “Colum’un bir kalesi vardı, emrinde de bir sürü klan üyesi. Bu eve bir baskın olsa, herhalde kendimi savunmakta zorlanırdım.”</span></p>

    <p class="Normal para-style-override-7"><span class="char-style-override-9">“‘Duruma göre değişir’ derken bunu mu kastetmiştin?” Bundan rahatsız olmuştum; silahlı yağmacıların eve saldırma ihtimali aklıma hiç gelmemişti - o anda Bay Brown’un topraklarımızda olma sebebinin benim yaşadıklarımdan daha öte bir sebebi de olabileceğini anladım.</span></p>

    <p class="Normal para-style-override-7"><span class="char-style-override-9">“Nedenlerden biri.”</span></p>

    <p class="Normal para-style-override-7"><span class="char-style-override-9">Ezilmiş bitkilerimin içine biraz bal kattım, sonra da biraz temizlenmiş ayı yağı ekledim.</span></p>

    <p class="Normal para-style-override-7"><span class="char-style-override-9">“Sanıyorum ki,” dedim, gözlerim hâlâ karışımın üzerindeydi, “Lionel Brown’u teslim etmenin bir anlamı olmaz, yetkililere yani?”</span></p>

    <p class="Normal para-style-override-7"><span class="char-style-override-9">“Kimmiş senin yetkili dediklerin Sassenach?” dedi Jamie duygusuzca.</span></p>

    <p class="Normal para-style-override-7"><span class="char-style-override-9">İyi soruydu. Taşranın bu bölümü henüz resmi bir yerleşim yerine bağlanmamış ya da yeni bir yerleşim yeri kurmamıştı. Jamie eğer Bay Brown’u en yakındaki yerleşim yerinin şerifine teslim edip yargılanmasını talep ederse de... yani, bu pek iyi bir fikir olmazdı. Brownsville en yakın yerleşim yeriyle sınır komşusuydu ve hatta şimdiki şerifin soyadı da Brown’du.</span></p>

    <p class="Normal para-style-override-7"><span class="char-style-override-9">Dudağımı ısırdım, düşündüm. Gergin zamanlarda böyle tepkiler verirdim - uygar bir İngiliz kadını gibi, kanunun üstünlüğünü ve kesinliğini öncelik alarak. Evet, pekâlâ, Jamie’nin haklı olduğu bir taraf vardı; yirminci yüzyılın kendine has tehlikeleri vardı ama birçok şey de gelişmişti. Ancak içinde bulunduğumuz yıl 1774’tü; koloni hükümetindeki çatırdamalar ve hatalar yıkılışın geldiğinin ilanı gibiydi.</span></p>

    <p class="Normal para-style-override-7"><span class="char-style-override-9">“Belki de Cross Creek’e götürmeliyiz.” Farquard Campbell orada sulh hâkimliği yapıyordu - Jocasta Cameron’la birlikte. “Ya da New Bern’e.” Vali Martin ve Kraliyet Konseyi’nin büyük bölümü New Bern’deydi - beş yüz kilometre ötede. “Hillsborough olabilir belki?” Orası da gezici mahkemenin merkeziydi.</span></p>

    <p class="Normal para-style-override-7"><span class="char-style-override-9">“Hmm.”</span></p>

    <p class="Normal para-style-override-7"><span class="char-style-override-9">Bu ses, Lionel Brown’u adaleti tayin eden bu yerlere taşıyarak kaybedilecek haftaların gereksiz olduğunu düşündüğüne ve bu teklifim karşısındaki isteksizliğine delaletti; ayrıca zamanın hukuk sistemi, böyle önemli bir konuda güvenilemeyecek kadar yetersiz ve yozlaşmıştı. Gözlerinin içine kasvetli ama gülen gözlerle baktım.</span></p>

    <p class="Normal para-style-override-7"><span class="char-style-override-9">Jamie bir İskoç dağlısıydı, kendi kanunlarını koyar, kendi savaşında savaşırdı.</span></p>

    <p class="Normal para-style-override-7"><span class="char-style-override-9">“Ama- ” diye lafa girdim.</span></p>

    <p class="Normal para-style-override-7"><span class="char-style-override-9">“Sassenach,” dedi oldukça kibarca, “ya ötekiler?”</span></p>

    <p class="Normal para-style-override-7"><span class="char-style-override-9">Ötekiler. Kaskatı kesildim, çünkü aklıma çok uzakta olmayan bir anım gelmişti: güneşi arkalarına alarak ağaçların arasından çıkagelen, siyah siluetlerden oluşan geniş bir grup ve o grup ikiye ayrıldıktan sonra benimle birlikte yol almayıp Brownsville’de üç gün sonra buluşmak üzere kendi yollarına giden adamlar - o üçüncü gün bugündü.</span></p>

    <p class="Normal para-style-override-7"><span class="char-style-override-9">Şimdilik Brownsville’den kimse neler olduğundan haberdar değildi - Hodgepile ve adamlarının öldüğünden de, Lionel Brown’un Fraser Tepesi’nde esir olduğundan da. Fakat dağlarda haberlerin yayılış hızı düşünüldüğünde bunun bir hafta içinde birçok yere ulaşması son derece muhtemeldi.</span></p>

    <p class="Normal para-style-override-7"><span class="char-style-override-9">Yaşadığım şoktan sonra farkına varmıştım ki hâlâ ortalıkta serbestçe dolanan bir grup haydut vardı - ben onların kim olduğunu bilmiyor olabilirdim ama onlar beni tanıyorlar ve nerede yaşadığımı da biliyorlardı. Onların yüzünü teşhis edemeyeceğimin farkındalar mıydı acaba, diye düşündüm. Peki ya bu riski alırlar mıydı?</span></p>

    <p class="Normal para-style-override-7"><span class="char-style-override-9">Şu belliydi ki Jamie, burayı Lionel Brown’u bir yere götürmek için terk etme riskini almayı asla istemiyordu, onun yaşamasına veya ölmesine karar vermesi de bunu etkilemeyecekti.</span></p>

    <p class="Normal para-style-override-7"><span class="char-style-override-9">Ötekileri düşününce aklıma bir başka önemli şey geldi. Bundan bahsetmek için iyi bir zaman değildi belki ama belki de asla iyi bir zaman olmayacaktı.</span></p>

    <p class="Normal para-style-override-7"><span class="char-style-override-9">Derin bir nefes aldım ve kendimi hazırladım.</span></p>

    <p class="Normal para-style-override-7"><span class="char-style-override-9">“Jamie.”</span></p>

    <p class="Normal para-style-override-7"><span class="char-style-override-9">Ses tonum onu kafasının içinde nereye gittiyse oradan bir anda çıkardı, titretti. Tek kaşını kaldırdı ve bana keskin bir bakış attı.</span></p>

    <p class="Normal para-style-override-7"><span class="char-style-override-9">“Sa- sana bir şey söylemem lazım.”</span></p>

    <p class="Normal para-style-override-7"><span class="char-style-override-9">Biraz beti benzi attı ama hemen uzanıp elimi tuttu, derin bir nefes aldı ve başını salladı.</span></p>

    <p class="Normal para-style-override-7"><span class="char-style-override-9">“Evet.”</span></p>

    <p class="Normal para-style-override-7"><span class="char-style-override-9">“Haa...” O anda fark ettim ki benim yaşadığım tatsızlığın gereksiz detaylarını anlatmak istediğimi sanmıştı. “Hayır, o değil. Yok, öyle değil.” Elini sıktım ve ona Donner’ı anlatmaya başladım.</span></p>

    <p class="Normal para-style-override-7"><span class="char-style-override-9">“Biri daha,” dedi. Hayrete düşmüştü. “Biri daha mı?”</span></p>

    <p class="Normal para-style-override-7"><span class="char-style-override-9">“Biri daha,” diyerek onayladım. “Ama... ee, galiba ölülerin arasında onu görmedim. Hiç hatırlamıyorum.” O şafak vakti üstüme çöken iğrenç hissi yeniden duymaya başladım. Çok net, açık şeyler hatırlıyordum fakat öyle bölük pörçüktüler ki hepsini toplayınca ortaya anlamsız bir kısa film çıkıyordu. Kulak. Bir kulak hatırlıyordum, kalın ve kepçeydi. Mor, kahverengi ve çivit mavisinin en enfes tonlarını taşıyordu. İç kıvrımları gölgedeydi, kenarları neredeyse saydamdı; baldıran otu yapraklarının arasından geçerek yansıyan güneş ışınlarıyla şahane bir manzara haline gelmişti.</span></p>

    <p class="Normal para-style-override-7"><span class="char-style-override-9">O kulağı o kadar iyi hatırlıyordum ki elimde olsa anımın içine girip uzanacak, tutacaktım ama kulağın sahibi için aynı şey geçerli değildi. Kulağın arkasındaki saçlar gri, kızıl, siyah, kahverengi, düz ya da kıvırcık olabilirdi. Yüzün kalanı... Bu ayrıntıları hiç hatırlamıyordum. Baktıysam da görmediğimi düşünüyordum.</span></p>

    <p class="Normal para-style-override-7"><span class="char-style-override-9">Jamie bana sertçe baktı.</span></p>

    <p class="Normal para-style-override-7"><span class="char-style-override-9">“Bu yüzden belki de ölmemiş olabileceğini düşünüyorsun.”</span></p>

    <p class="Normal para-style-override-7"><span class="char-style-override-9">“Belki de.” Ağzımdaki toz, çam iğnesi ve kan tadına rağmen yutkundum, taze yağlı sütün rahatlatıcı kokusunu içime çektim. “Onu uyarmıştım. Sizin geleceğinizi, onu benim yanımda bulursanız hoş olmayacağını söylemiştim. Kampa saldırdığınızda kaçmış olabilir. Bana korkak bir adam gibi gelmişti, o kesin. Gerisini bilemiyorum.”</span></p>

    <p class="Normal para-style-override-7"><span class="char-style-override-9">Kafasını salladı, efkârla iç çekti.</span></p>

    <p class="Normal para-style-override-7"><span class="char-style-override-9">“Peki sen... hatırlayabilir misin acaba?” diye sordum tereddütle. “Ölüleri bana gösterdiğinde, eee, yüzlerine bakmış mıydın?”</span></p>

    <p class="Normal para-style-override-7"><span class="char-style-override-9">“Hayır,” dedim yumuşak bir sesle. “Sadece sana bakıyordum.”</span></p>

    <p class="Normal para-style-override-7"><span class="char-style-override-9">Gözleri bir süredir birbirinin içinde olan ellerimizdeydi. O anda dertli ve keskin bakışlarını yüzüme çevirdi. Elini yüzüme doğru kaldırdım, yanağımı elinin arkasına yasladım, gözlerimi birkaç saniyeliğine kapattım.</span></p>

    <p class="Normal para-style-override-7"><span class="char-style-override-9">“İyi olacağım,” dedim. “Yalnız- ”</span></p>

    <p class="Normal para-style-override-7"><span class="char-style-override-9">“Evet?”</span></p>

    <p class="Normal para-style-override-7"><span class="char-style-override-9">“Kaçtıysa diyorum, sence nereye gitmiştir?”</span></p>

    <p class="Normal para-style-override-7"><span class="char-style-override-9">Jamie gözlerini kapadı, derin bir nefes aldı.</span></p>

    <p class="Normal para-style-override-7"><span class="char-style-override-9">“Brownsville’e,” dedi nefesi verirken. “Eğer öyle olduysa da Richard Brown’un Hodgepile ve adamlarının akıbetinden haberi olmuştur. Kendi kardeşini de öldü biliyordur.”</span></p>

    <p class="Normal para-style-override-7"><span class="char-style-override-9">“Hmm.” Yutkundum, konuyu hafiften değiştirmek istedim. “Ian’a neden Bay Brown’u göremeyeceğimi söyledin?”</span></p>

    <p class="Normal para-style-override-7"><span class="char-style-override-9">“Ben öyle demedim. Görmesen iyi olur dedim.”</span></p>

    <p class="Normal para-style-override-7"><span class="char-style-override-9">“Niye?”</span></p>

    <p class="Normal para-style-override-7"><span class="char-style-override-9">“Çünkü senin bir yeminin var,” dedi, kendi sorumun cevabını bilmememe şaşırmıştı. “Yaralı bir adam görüp onun acısına müdahale etmeme şansın var mı?”</span></p>

    <p class="Normal para-style-override-7"><span class="char-style-override-9">Merhem hazırdı. Parmağının sargısını açtım; kanama durmuştu. Tırnağın altına mümkün olduğunca çok merhem sürdüm.</span></p>

    <p class="Normal para-style-override-7"><span class="char-style-override-9">“Yok. Yapamam sanırım.” Gözlerim işimin üstündeydi. “Ama neden- ”</span></p>

    <p class="Normal para-style-override-7"><span class="char-style-override-9">“Ya yaralarıyla ilgilenirsen, adamı iyileştirirsen ve sonra da ben adamı öldürmeye karar verirsem?” Sorgulayan gözlerle baktı. “Nasıl hissedersin o zaman kendini?”</span></p>

    <p class="Normal para-style-override-7"><span class="char-style-override-9">“Biraz tuhaf olurdu tabii,” dedim, nefeslendim. Parmağın etrafına ince bir bez parçası doladım ve güzelce düğümledim. “Yani, yine de...”</span></p>

    <p class="Normal para-style-override-7"><span class="char-style-override-9">“Adamı tedavi etmek mi istiyorsun?” Sesinde öfke yoktu, tamamen merak doluydu. “Neden? Yeminin o kadar mı güçlü?”</span></p>

    <p class="Normal para-style-override-7"><span class="char-style-override-9">“Hayır.” Halsiz düşmüştüm; kendimi toplamak için iki elimi de masaya dayadım. Dizlerim çözülecekmiş gibi oldu.</span></p>

    <p class="Normal para-style-override-7"><span class="char-style-override-9">“Çünkü ölmüş olmalarından çok memnunum,” diye fısıldadım, gözlerimi kaldırmadım. Ellerim, parmaklarım iş yaparken sürekli titremişti; parmaklarım hâlâ şişti. Bileklerimde hâlâ derin mor lekeler vardı. “Ayrıca çok- ” Çok ne? Korkuyordum; kendimden, erkeklerden... Sürekli, berbat bir heyecan içindeydim. “Utanıyorum,” dedim. “Çok utanıyorum.” Gözlerimi kaldırıp ona baktım.</span></p>

    <p class="Normal para-style-override-7"><span class="char-style-override-9">Elini bana doğru uzattı, bekledi. Bana dokunmaması gerektiğini iyi biliyordu; o anda dokunulmayı asla kaldıramazdım. Elini tutmadım, çok istesem de o anda tutamazdım. Gözlerimi çevirdim ve bir anda tezgâhta bitiveren, yeşil gözlerini bana dikmiş olan Adso’yla konuşmaya başladım.</span></p>

    <p class="Normal para-style-override-7"><span class="char-style-override-9">“Eğer- yani, düşünmeye devam ediyorum da... onu görürsem, yardım edersem- Tanrım, </span><span class="italik char-style-override-10">hiç</span><span class="char-style-override-9"> istemiyorum ki! Ama yani... bir şeyler yapsam iyi olabilirdi.” Kafamı kaldırdım, baktım. Kendimi o anda şeytani bir varlık gibi hissettim. “Belki böylece... telafi olabilirdi.”</span></p>

    <p class="Normal para-style-override-7"><span class="char-style-override-9">“Sevinmene mi? Öldükleri için yani? Hem de istemiş olmana da mı yoksa?” Jamie imalı bir ton kullanmamıştı, gayet ciddi bir merakla konuşmuştu.</span></p>

    <p class="Normal para-style-override-7"><span class="char-style-override-9">Başımı salladım. O son kelimelerle birlikte sanki üzerimden küçük ama elle tutulabilir bir yük kalkmıştı. Ne zaman uzandığımı hatırlamıyorum fakat elini sımsıkı tutmuşum. Yeni bandajdan kanlar süzülmeye başlamıştı fakat umurunda değildi.</span></p>

    <p class="Normal para-style-override-7"><span class="char-style-override-9">“Adamı öldürmeyi </span><span class="italik char-style-override-10">istiyor</span><span class="char-style-override-9"> musun?” diye sordum.</span></p>

    <p class="Normal para-style-override-7"><span class="char-style-override-9">Cevap vermeden önce bana uzun uzun baktı.</span></p>

    <p class="Normal para-style-override-7"><span class="char-style-override-9">“Evet. Hem de çok,” dedi zarifçe. “Ama şu an için, onun hayatı seninkinin garantisi. Belki de hepimizinkinin. O yüzden yaşıyor. Şimdilik. Ama onu iyice sorgulayacağım; cevapları da alacağım.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Jamie gittikten sonra bir süre daha ameliyathanemde kaldım. Şoktan yavaş yavaş çıktıktan sonra evimde, onun, arkadaşlarımın yanında kendimi güvende hissetmiştim. Ama artık, o anda, hiçbir şeyin güvende olmadığı gerçeğiyle yüzleşmekteydim. Ben de, evim de, arkadaşlarım da güvende değildik. Hele Jamie hiç...</span></p>

    <p class="Normal para-style-override-7"><span class="char-style-override-9">“Ama tabii, sen ne zaman güvende oldun ki İskoçyalı?” dedim kendi kendime ve zayıf bir kahkaha attım.</span></p>

    <p class="Normal para-style-override-7"><span class="char-style-override-9">Her ne kadar saçma bir hareket olsa da bana kendimi iyi hissettirdi. Dolaplarımı düzenlemeye bir anda karar vererek yerimden kalktım, şişeleri boyutlarına göre dizmeye başladım, etrafa dağılmış otları temizledim ve bozulmuş ya da işlevleri şüpheli olan solüsyonları döktüm.</span></p>

    <p class="Normal para-style-override-7"><span class="char-style-override-9">Marsali’yi ziyaret etmeye niyetlenmiştim ama Fergus bana kahvaltıda Jamie’nin karısını ve çocuklarını Lizzie’yle birlikte McGillivrayler’e gönderdiğini söylemişti. Orada hem ona daha iyi bakılabileceğini, hem de kendilerini güvende hissedeceğini düşünmüş. Eğer kalabalık güven sağlıyorsa, McGillivrayler bunun için en doğru yerdi.</span></p>

    <p class="Normal para-style-override-7"><span class="char-style-override-9">McGillivrayler’in Woolam deresinin yanındaki evleri, Ronnie Sinclair’ın fıçı dükkânının bitişiğindeydi. Sahipleri olan Robin ve Ute McGillivray’in yanı sıra oğulları Manfred, kızları Senga ve hatta Ronnie de bu evde kalıyordu. Bu her zamanki topluluğa ara sıra Senga’nın nişanlısı, Heinrich Strasse, onun Salem’deki Alman akrabaları, ayrıca Inga, Hilda, kocaları, çocukları ve onların kocalarının akrabaları katılırdı.</span></p>

    <p class="Normal para-style-override-7"><span class="char-style-override-9">Ronnie’nin Woolam değirmenine gidip gelirken yol üstünde kalan dükkânında her gün dinlenen adamlar da düşünülünce, Marsali ve ailesini kimse fark etmeyebilirdi bile. Ona kimse orada zarar vermeye kalkışmazdı. Ama ben oraya gidip onu görmeye kalkışırsam...</span></p>

    <p class="Normal para-style-override-7"><span class="char-style-override-9">Dağlıların incelik ve zarafetiyle misafirperverliği ve merakı karşılaştırılamayacak kadar farklıydı. Eğer huzur içinde evimde oturmaya karar verirsem kendi halime bırakılacaktım - en azından bir süre. Ama eğer McGillivrayler’e gitmeye kalkarsam... düşüncesiyle bile ürperdim ve Marsali’yi belki de ertesi gün ziyaret etmenin daha iyi olabileceğini düşündüm, belki de ondan sonraki gün. Jamie kızın şoka uğramış ve hırpalanmış olmaktan başka bir sorunu olmadığını söylemişti.</span></p>

    <p class="Normal para-style-override-7"><span class="char-style-override-9">İçinde bulunduğum ev huzurluydu. Modern bir fırına, pervanelere, tesisata veya soğutuculara sahip değildim, uçak ışıklarını görmüyor, jeneratörlerin mırıltısını duymuyordum. Yalnızca kirişlerden ve yer tahtalarından ara sıra çıtırtılar çıkıyor, bunlara bazen arıların vızıltıları ekleniyordu.</span></p>

    <p class="Normal para-style-override-7"><span class="char-style-override-9">Ameliyathanemin düzenine göz attım - parlak kavanozlar ve şişeler, üstünde kurumaya bırakılmış otlar olan bezler, lavantalar, tepeden sarkan ısırgan, civanperçemi salkımları, güneş ışınları üstüne vuran eter şişesi, tezgahın üzerine kıvrılmış olan Adso...</span></p>

    <p class="Normal para-style-override-7"><span class="italik char-style-override-10">Ev.</span><span class="char-style-override-9"> Omurgamda bir ürperti hissettim. Evde, kendi evimde, yalnız başıma ve huzur içinde olmaktan çok istediğim bir şey yoktu.</span></p>

    <p class="Normal para-style-override-7"><span class="char-style-override-9">Güvendeydim. Ama bu durum iki-üç gün daha sürecekti. Sonra...</span></p>

    <p class="Normal para-style-override-7"><span class="char-style-override-9">Fark ettim ki birkaç dakikadır sabit duruyor, içinde mermer kadar parlak, yuvarlak köpeküzümleri olan bir kutuya bakıyordum. Çok zehirliydiler ve uzun, acılı bir ölüme sürükleyebiliyorlardı. Sonra gözlerim etere kaydı - onun etkisi daha çabuk ve acısızdı. Eğer Jamie Lionel Brown’u öldürmeyi seçerse... ama hayır. Ortalık yerde, demişti, şahitlerin huzurunda. Kutuyu yavaşça kapattım ve rafa yerleştirdim.</span></p>

    <p class="Normal para-style-override-7"><span class="char-style-override-9">Nasıl o zaman?</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Etrafta her zaman yapılacak iş vardı ama o anda aciliyeti olan bir şey, doyurulacak, bakılacak, uyutulacak bir çocuk yoktu. Kendimi çok tuhaf hissederek evin içinde biraz dolandıktan sonra Jamie’nin çalışma odasına girdim, raftaki kitapları karıştırmaya başladım. Henry Fielding’in </span><span class="italik char-style-override-10">Tom Jones</span><span class="char-style-override-9"> adlı kitabını çıkarıp aldım.</span></p>

    <p class="Normal para-style-override-7"><span class="char-style-override-9">Ne kadar uzun süredir roman okumadığımı hatırlayamıyordum bile. Hem de güpegündüz! Kendimi çok hoş bir muziplik içinde hissederek ameliyathane penceremin yanına oturdum ve kendiminkinden oldukça uzak bir dünyaya giriş yaptım.</span></p>

    <p class="Normal para-style-override-7"><span class="char-style-override-9">Zamanın nasıl geçtiğini fark edememiştim; yerimde ettiğim hareketler pencereden giren sinek ve böcekleri kışkışlamak ya da bir yerlerime sürtünen Adso’nun kafasını okşamaktı sadece. Ara sıra Jamie ya da Lionel Brown da aklımın bir köşesinden geçiyordu ama onları da sayfalarıma konan çekirge ya da titrersinekler gibi kovaladım. Buglar’ın kulübesinde olan olmuştu ya da olacaktı - bunu kafama takamazdım. Okudukça etrafımda bir sabun köpüğü oluşturuyor, içini sessizlikle dolduruyordum.</span></p>

    <p class="Normal para-style-override-7"><span class="char-style-override-9">Yavaş yavaş açlık belirtileri hissetmeye başladığımda güneşin yarısı ufuk çizgisinin ardına geçmişti. Kafamı kaldırdım, alnımı ovuşturdum ve pastırmamız kalıp kalmadığını düşündüm; o anda ameliyathanemin kapısındaki adam dikkatimi çekti.</span></p>

    <p class="Normal para-style-override-7"><span class="char-style-override-9">Bir ciyaklamayla ayağa fırladım, elimdeki kitap havaya fırladı.</span></p>

    <p class="Normal para-style-override-7"><span class="char-style-override-9">“Affedersiniz hanımefendi!” dedi Thomas Christie hemen; o da benim kadar korkmuş görünüyordu. “Beni duymadığınızı fark etmemiştim.”</span></p>

    <p class="Normal para-style-override-7"><span class="char-style-override-9">“Yoo... Kitap... kitap okuyordum da,” diyerek, muhtemelen salakça bir ifadeyle yerdeki kitabı işaret ettim. Kalbim çarpıyordu, kan vücudumun birçok yerine hücum ediyordu ve bazı yerlerde fazlaca toplanmıştı; bu da yüzümün kızarmasına, kulaklarımın zonklamasına ve ellerimin titremesine neden oldu.</span></p>

    <p class="Normal para-style-override-7"><span class="char-style-override-9">Adam eğilip kitabı yerden aldı, kitapseverlerin yaptığı gibi, kapağı özenle düzeltti. Kitabın cildi yıpranmıştı, cildin dışındaki kapağın üstündeyse bardak izleri vardı ama bu Christie’nin saygı göstermesini engellemedi. Jamie bu kitabı Cross Creek’teki bir lokanta sahibinden, ateşlik odun takasının karşılığının bir kısmı olarak almıştı. Lokantanın bir müşterisi bu kitabı aylar önce bırakmış olmalıydı.</span></p>

    <p class="Normal para-style-override-7"><span class="char-style-override-9">“Burada kimse bakmıyor mu size?” diye sordu, etrafa çatık kaşlarla göz atarken. “Gidip kızımı getirmemi ister misiniz?”</span></p>

    <p class="Normal para-style-override-7"><span class="char-style-override-9">“Yok. Yani, kimseye ihtiyacım yok. Oldukça iyiyim. Siz nasılsınız?” diye sordum hemen, hakkımdaki endişelerini sıralamayı kesmesi amacıyla. Yüzüme bir bakış attı, sonra gözlerini çevirdi. Gözlerini köprücük kemiğimin yanında bir yere sabitledi, kitabı masaya koydu ve sargılı sağ elini yana doğru hafifçe açtı.</span></p>

    <p class="Normal para-style-override-7"><span class="char-style-override-9">“Kusuruma bakmayın hanımefendi. Sizi rahatsız etmek istemezdim ancak...”</span></p>

    <p class="Normal para-style-override-7"><span class="char-style-override-9">Adam sargısını açmaya başlamıştım bile. Ameliyat ettiğim elini kesmişti - muhtemelen, haydutlarla çarpışırken olduğunu hayal meyal hatırladım. Yaranın kendisi büyük bir sorun değildi ama içindeki toprak ve çerçöp kalıntıları, kenarındaki kızarıklıklar, dışarı taşarken oluşturdukları iltihaplı görüntü öyleydi.</span></p>

    <p class="Normal para-style-override-7"><span class="char-style-override-9">“Daha erken gelmeliydin,” dedim ama azarlayan bir ton kullanmadım. Neden gelmediğini çok iyi biliyordum. Doğrusu, gelseydi de onunla uğraşacak halde olmama ihtimalim daha yüksekti.</span></p>

    <p class="Normal para-style-override-7"><span class="char-style-override-9">Hafifçe omuz silkti fakat cevap verme zahmetine girmedi. Oturmasını söyledim ve gereçlerimi topladım. Şansına, Jamie’nin kıymığı için yaptığım antiseptik merhemden birazı kalmıştı. O, biraz alkol, temiz bandaj...</span></p>

    <p class="Normal para-style-override-7"><span class="char-style-override-9">Christie bu sırada </span><span class="italik char-style-override-10">Tom Jones</span><span class="char-style-override-9">’un sayfalarını yavaşça çeviriyordu, dudaklarını büzmüştü ve son derece konsantre olmuştu. Henry Fielding işim için gerekli anestetik görevini yapabilecek gibiydi; gidip İncil getirmeme gerek kalmayacaktı.</span></p>

    <p class="Normal para-style-override-7"><span class="char-style-override-9">“Roman okur musunuz?” diye sordum, kabalık etmek istemeden ama dikkatine şaşırmıştım.</span></p>

    <p class="Normal para-style-override-7"><span class="char-style-override-9">Tereddüt etti. “Evet. Ee- evet.” Elini kâseye daldırdığımda çok derin bir nefes aldı ancak kâsenin içinde yalnızca su, çöven ve çok az bir miktar alkol olduğunu anlayınca nefesini sesli bir şekilde bıraktı.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Tom Jones</span><span class="char-style-override-9">’u daha önce okumuş muydunuz?” diye sordum, lafa tutmak için.</span></p>

    <p class="Normal para-style-override-7"><span class="char-style-override-9">“Sayılmaz, hikâyeyi biliyorum ama. Karım- ”</span></p>

    <p class="Normal para-style-override-7"><span class="char-style-override-9">Birden durdu. Karısından daha önce hiç bahsetmemişti; canının yanmamasının onu konuşkan yapan bir numaralı etken olduğunu düşünüyordum. Cümleyi tamamlaması gerektiğinin farkına varınca, “Karım çok roman okurdu,” dedi isteksizce.</span></p>

    <p class="Normal para-style-override-7"><span class="char-style-override-9">“Öyle mi?” diye mırıldandım, eldeki iltihaplı dokuyu almaya başlarken. “Sever miydi?”</span></p>

    <p class="Normal para-style-override-7"><span class="char-style-override-9">“Severdi galiba.”</span></p>

    <p class="Normal para-style-override-7"><span class="char-style-override-9">Sesindeki gariplik kafamı işimden kaldırmama neden oldu. Adam benimle birden göz göze gelince bakışlarını kaçırdı, kızardı.</span></p>

    <p class="Normal para-style-override-7"><span class="char-style-override-9">“Ama ben- ben, </span><span class="italik char-style-override-10">o zamanlar</span><span class="char-style-override-9">, romanları tasvip etmezdim.”</span></p>

    <p class="Normal para-style-override-7"><span class="char-style-override-9">Bir süre sessiz kaldı, elini hareket ettirmedi. Sonra bir anda konuştu: “Onun kitaplarını yakmıştım.”</span></p>

    <p class="Normal para-style-override-7"><span class="char-style-override-9">Bu cümle, ondan beklediğim cevaba daha uygundu.</span></p>

    <p class="Normal para-style-override-7"><span class="char-style-override-9">“Bundan herhalde hiç memnun olmamıştır,” dedim ve bana öyle bir bakış attı ki sanki karısının bu konudaki fikirlerinin herhangi bir önemi yokmuş gibi.</span></p>

    <p class="Normal para-style-override-7"><span class="char-style-override-9">“Iıı... Fikrinizi değiştirmenize ne sebep oldu?” diye sordum, bir yandan cımbızımla yaranın içindeki çerçöpü almaya odaklanmışken. Kıymıklar, ağaç kabuğu parçaları... Bu adam neler yapmıştı öyle? Bir çeşit sopa kullanmış olmalıydı, bir ağaç dalı olabilir miydi? Derin bir nefes aldım, önümdeki işe odaklanmaya devam etmeliydim; zihnim her an o açıklıktaki cesetlere kayabilirdi.</span></p>

    <p class="Normal para-style-override-7"><span class="char-style-override-9">Bacaklarını huzursuz bir hareketle oynaştırdı; canını yakmaya başlamıştım.</span></p>

    <p class="Normal para-style-override-7"><span class="char-style-override-9">“Kitap… Ah… Ardsmuir’de...”</span></p>

    <p class="Normal para-style-override-7"><span class="char-style-override-9">“Ne? Ardsmuir’de mi okudunuz?”</span></p>

    <p class="Normal para-style-override-7"><span class="char-style-override-9">“Hayır. Orada hiç kitap yoktu.” Derin bir nefes çekti, bir an bana baktı, sonra gözlerini odanın köşesine, fırsatçı bir örümceğin Bayan Bug’ın yokluğunu fırsat bilip ağını örmeye başladığı yere çevirdi.</span></p>

    <p class="Normal para-style-override-7"><span class="char-style-override-9">“Hatta, okudum bile diyemem. Ama Bay Fraser hikâyeyi diğer mahkumlara sık sık anlatırdı. Çok iyi bir hafızası vardır,” diye ekledi, biraz gücenmişçe.</span></p>

    <p class="Normal para-style-override-7"><span class="char-style-override-9">“Öyledir,” dedim mırıltıyla. “Yarayı dikmeyeceğim; kendi kendine iyileşirse daha iyi olur. Sanırım yara kapandığında pek düzgün olmayacak,” diye ekledim üzgünce, “ama iyileşeceğinden şüphe etmeyin.”</span></p>

    <p class="Normal para-style-override-7"><span class="char-style-override-9">Merhemden bolca alıp bölgeye yedirdim ve yaranın kenarlarını kan dolaşımını etkilemeden, elimden geldiğince birbirine yaklaştırmaya çalıştım. Bree yapışkan bandajlar üretmeye çalışıyordu ve hatta kolalı kumaş ve çam katranı kullanarak küçük, kelebeğe benzer şekillerde, çok kullanışlı bir şey yaratmıştı bile.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Tom Jones</span><span class="char-style-override-9">’u sevdiniz yani?” dedim konuya dönerek. “Onu pek de seveceğinizi tahmin edemezdim doğrusu. Yani, ahlaki bakımdan pek örnek alınabilecek biri değil.”</span></p>

    <p class="Normal para-style-override-7"><span class="char-style-override-9">“Sevmem de zaten,” dedi netlikle. “Ama </span><span class="italik char-style-override-10">o bölüm</span><span class="char-style-override-9">- ” Kelimeyi dikkatle, sanki aşırı tehlikeli bir şeyden bahsedermişçesine tonladı ve biraz duraksadıktan sonra devam etti. “Ee... benim başta sandığımın aksine, aylaklığa bir teşvikten ve şeytani hayallerden ibaret olmayabilirmiş, bunu anladım.”</span></p>

    <p class="Normal para-style-override-7"><span class="char-style-override-9">“Yaa?” dedim, eğlenmiştim fakat dudağımın hali yüzünden gülümsememeye çalıştım. “Peki sizce iyi tarafları neler?”</span></p>

    <p class="Normal para-style-override-7"><span class="char-style-override-9">“Hmm...” Düşünürken kaşlarını birbirine yaklaştırdı. “Takdire şayan bir eser. Esasında yalanlar silsilesinden başka bir şey olmayan şeyler sonuçta faydalı hale gelebilir. Bunu işaret ediyor,” dedi, biraz hayret dolu bir sesle.</span></p>

    <p class="Normal para-style-override-7"><span class="char-style-override-9">“Gerçekten mi? Nasıl yani?”</span></p>

    <p class="Normal para-style-override-7"><span class="char-style-override-9">Kafasını yana yatırdı, düşündü.</span></p>

    <p class="Normal para-style-override-7"><span class="char-style-override-9">“Dikkat dağınıklığı mevzubahisti, o kesin. O tür durumlarda dikkat dağınıklıkları günah olmaktan çıkar ama,” dedi beni temin etmek </span><span class="char-style-override-9">istermişçesine. “Duaya yönelmek her ne kadar daha hoş olacaksa da...”</span></p>

    <p class="Normal para-style-override-7"><span class="char-style-override-9">“Ah, elbette,” dedim fısıltıyla.</span></p>

    <p class="Normal para-style-override-7"><span class="char-style-override-9">“Ama onun ötesinde... adamları birbirine yaklaştırdı. Öyle adamların - İskoç dağlıları, çiftçiler... - kendilerini bir anda öyle durumların, öyle insanların huzurunda bulup onlara yakınlık duymaları gerçekten şaşırtıcıydı.” Bunu söylerken boştaki elini kitaba doğru savurdu; bahsettiği karakterlerin Squire Allworthy ve Leydi Bellaston olduklarını düşündüm.</span></p>

    <p class="Normal para-style-override-7"><span class="char-style-override-9">“Üzerinde saatlerce konuşurlardı. Ertesi gün, hepimiz çalışırken, Ensign Northerton’ın neden Bayan Western’a öyle yaptığını tartışırlar, kendilerinin öyle bir durumda nasıl davranacağını söylerlerdi.” Bir anda bir şey hatırladı. “Bir de ara sıra adamın biri kafasını iki yana sallardı, sonra da ‘Bana en azından </span><span class="char-style-override-9" xml:lang="ar-SA">öyle </span><span class="char-style-override-9">davranan hiç olmadı!’ derdi. Aç, üşüyen, yara bere içinde, ailesinden ayrılmış adamlar yine de bu hayali yaratıkların çektiklerinden kendilerine teselli bulabiliyorlardı!”</span></p>

    <p class="Normal para-style-override-7"><span class="char-style-override-9">Bunu dedikten sonra yüzüne hakiki bir gülümseme yerleştirdi, kafasını kendi kendine iki yana salladı. Gülümsemenin ona iyi geldiğini düşündüm.</span></p>

    <p class="Normal para-style-override-7"><span class="char-style-override-9">O sırada elinin işini bitirmiş, masaya bırakmıştım.</span></p>

    <p class="Normal para-style-override-7"><span class="char-style-override-9">“Teşekkür ederim,” dedim sessizce.</span></p>

    <p class="Normal para-style-override-7"><span class="char-style-override-9">Bana korku dolu gözlerle baktı.</span></p>

    <p class="Normal para-style-override-7"><span class="char-style-override-9">“Ne? Neden?”</span></p>

    <p class="Normal para-style-override-7"><span class="char-style-override-9">“Elinizdeki yarayı sanıyorum ki be-benim için dövüşürken edindiniz,” dedim. Eline hafifçe dokundum. “Ee, ben... şey.” Derin bir nefes aldım. “Teşekkür ederim.”</span></p>

    <p class="Normal para-style-override-7"><span class="char-style-override-9">Bunu duyduğuna son derece şaşırmıştı, utandı da.</span></p>

    <p class="Normal para-style-override-7"><span class="char-style-override-9">“Ben... ıııı... hmm!” Bir anda oturduğu tabureden kalktı, kıpkırmızıydı.</span></p>

    <p class="Normal para-style-override-7"><span class="char-style-override-9">Ben de ayağa kalktım.</span></p>

    <p class="Normal para-style-override-7"><span class="char-style-override-9">“Oraya her gün yeniden merhem sürmeniz gerekecek,” dedim profesyonel bir tonda. “Biraz daha merhem yapacağım; ister kendiniz gelirsiniz, ister Malva’yı yollayıp aldırırsınız.”</span></p>

    <p class="Normal para-style-override-7"><span class="char-style-override-9">Başını salladı, bir şey söylemedi. Bugünkü abartılı sosyalliği onu fazlasıyla yormuş olmalıydı. Ama gözlerini bir an kitabın kapağına diktiğini, sanki alıp götürmek istermiş gibi bir hali olduğunu fark etmeyi başardım.</span></p>

    <p class="Normal para-style-override-7"><span class="char-style-override-9">“Ödünç almak ister misiniz? Kendiniz okusanız gerçekten daha güzel olur; Jamie herhalde bütün detaylarıyla anlatmamıştır.”</span><span class="char-style-override-9"/></p>

    <p class="Normal para-style-override-7"><span class="char-style-override-9">“Haa!” Bir anda ürkerek verdiği bu sesli tepkiden sonra dudaklarını büzdü, kaşlarını çattı; sanki bunun bir tuzak olup olmadığını ölçmeye çalışıyordu. Ama ben ısrar edince kitabı aldı ve hırs dolu bir havayla bir anda ona sarıldı; İncil’den başka bir kitabı ne zamandır okumadığını merak ettim.</span></p>

    <p class="Normal para-style-override-7"><span class="char-style-override-9">Bana şükranlarını sunma anlamında başını eğdi, şapkasını taktı ve gitmek üzere arkasını döndü. Anlık bir içgüdüyle sordum: “Hiç karınızdan özür dileme şansı buldunuz mu?”</span></p>

    <p class="Normal para-style-override-7"><span class="char-style-override-9">Bu bir hataydı. Yüzüne bir anda yerleşen soğukluk odanın renklerini bile soğutacak gibiydi, gözleri bir yılanınki kadar kısıldı.</span></p>

    <p class="Normal para-style-override-7"><span class="char-style-override-9">“Hayır,” demekle yetindi. Bir an kitabı bırakacağını, almaktan vazgeçeceğini sandım. Ama dudaklarını büzdü ve bir veda etmeden yürüyüp gitti.</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-10"> </span></p>
  </div>
</body>
</html>