<html xmlns="http://www.w3.org/1999/xhtml">
<head>
  <title>karvekul-29</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-24"><span class="bold">23. Anestezi</span></p>

    <p class="Normal para-style-override-7"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">Gözlerimi kapadım ve elimi yüzümden otuz santim kadar uzakta tutarak burnuma doğru tekrar eden hareketlerle getirdim, zamanında Paris’teki parfümcülerde gördüğüm gibi.</span></p>

    <p class="Normal para-style-override-7"><span class="char-style-override-9">Koku yüzüme bir okyanus dalgası gibi vurdu, hem de hemen hemen aynı etkiyle. Dizlerim büküldü, gözlerimin önünde siyah çizgileri belirdi ve nerenin aşağıda, nerenin yukarıda olduğunu ayırt edemedim.</span></p>

    <p class="Normal para-style-override-7"><span class="char-style-override-9">Birkaç saniye sonra kendimi yerde buldum ve karşımda, dehşet dolu ifadesiyle Bayan Bug’ı gördüm.</span></p>

    <p class="Normal para-style-override-7"><span class="char-style-override-9">“Bayan Claire! İyi misin? Düştüğünü gördüm- ”</span></p>

    <p class="Normal para-style-override-7"><span class="char-style-override-9">“Evet,” dedim boğuk ve çatallı bir sesle, kafamı yavaşça iki yana salladım ve tek dirseğim üstünde doğruldum. “Mantar, mantarı koy.” Masadaki küçük, üstü açık şişeyi elimden geldiğince göstermeye çalıştım, yanında bir mantar duruyordu. “Yüzünü yaklaştırma!”</span></p>

    <p class="Normal para-style-override-7"><span class="char-style-override-9">Bir anda dikkat kesilip yüzünü buruşturan Bayan Bug, kol mesafesindeki mantara uzanıp şişenin ağzını kapadı.</span></p>

    <p class="Normal para-style-override-7"><span class="char-style-override-9">“Pöff, ne bu şey?” dedi, geriye doğru gitti yüzünü buruşturarak. Gürültüyle önlüğüne hapşırdı. “Böyle koku duymadım, bu odadaki onca kokuya rağmen bu en fenası!”</span></p>

    <p class="Normal para-style-override-7"><span class="char-style-override-9">“Bu, sevgili Bayan Bug, eter adında bir madde.” Kafamın içindeki uyuşukluk geçmiş, yerini çakırkeyifliğe bırakmıştı.</span></p>

    <p class="Normal para-style-override-7"><span class="char-style-override-9">“Eter?” Tezgâhımdaki damıtma aparatına hayranlıkla baktı. Küçük bir alevin üstündeki büyük, cam balonun içinde alkol banyosu </span><span class="char-style-override-9">baloncuklar çıkarıyor ve vitriyol yağı -sonradan verileceği adıyla sülfürik asit- eğimli tüpte yavaşça ilerliyor ve normalde bitki kokusuyla kaplı olan ameliyathaneyi bet kokusuyla sarıyordu. “Çok güzel! Eter nedir peki?”</span></p>

    <p class="Normal para-style-override-7"><span class="char-style-override-9">“İnsanları bayıltmak için, ameliyatlarda acı hissetmemeleri için,” dedim, başarımla heyecanlanarak. “Kimin üzerinde ilk kez kullanacağımı da çok iyi biliyorum!”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">“Tom Christie?” diye lafımı tekrar etti Jamie. “Söyledin mi ona?”</span></p>

    <p class="Normal para-style-override-7"><span class="char-style-override-9">“Malva’ya söyledim. Onunla konuşup yumuşatmaya çalışacak.”</span></p>

    <p class="Normal para-style-override-7"><span class="char-style-override-9">Jamie bu lafa homurtuyla karşılık verdi.</span></p>

    <p class="Normal para-style-override-7"><span class="char-style-override-9">“Tom Christie’yi iki gün boyunca sütün içinde kaynatsan yine taş gibi sert kalır. O küçük kızının bayıltıcı, garip bir sıvı hakkında anlattıklarıyla yumuşayacağını sanıyorsan- ”</span></p>

    <p class="Normal para-style-override-7"><span class="char-style-override-9">“Hayır, ona eterden o bahsetmeyecek. O kısım benim,” dedim. “Yalnızca eli konusunda biraz başını şişirecek, tedaviye ihtiyacı olduğuna ikna edecek.”</span></p>

    <p class="Normal para-style-override-7"><span class="char-style-override-9">“Hmm.” Jamie hâlâ şüpheci tavrını koruyordu ama sanki şüphesinin tamamı Tom Christie’ye yönelmiş değildi.</span></p>

    <p class="Normal para-style-override-7"><span class="char-style-override-9">“Şu eter Sassenach. Onunla adamı öldürmezsin, değil mi?”</span></p>

    <p class="Normal para-style-override-7"><span class="char-style-override-9">Hakikaten o olasılık beni endişelendiriyordu. Eter yardımıyla yapılan ameliyatlarda bulunmuştum ve oldukça da güvenli bir anestetik maddeydi. Ama ev yapımı olanı... Ayrıca anestetik maddelerin yol açtığı kazalar sonucu ölen insanlar da vardı; ne kadar dikkatli olunursa olunsun, ne kadar deneyimli anestezistler olursa olsun, ne kadar fazladan önlem alınırsa alınsın. Aklımda kaza sonucu ölen Rosamund Lindsay vardı; o olay hâlâ ara sıra rüyalarıma giriyordu. Ama güvenilir bir anestetik maddeye sahip olmak, acı vermeden ameliyat yapabilecek olmak-</span></p>

    <p class="Normal para-style-override-7"><span class="char-style-override-9">“Öldürebilirim,” diye itiraf ettim. “Pek olası değil fakat kesinlikle öldürmem diyemem. Risk her zaman var ve buna değer.”</span></p>

    <p class="Normal para-style-override-7"><span class="char-style-override-9">Jamie bana biraz ters bir bakış attı.</span></p>

    <p class="Normal para-style-override-7"><span class="char-style-override-9">“Öyle mi? Tom da öyle mi düşünüyor?”</span></p>

    <p class="Normal para-style-override-7"><span class="char-style-override-9">“Göreceğiz. Ona her şeyi dikkatlice anlatacağım. Eğer ikna olmazsa, olmaz. Ama umarım kabul eder!”</span></p>

    <p class="Normal para-style-override-7"><span class="char-style-override-9">Jamie’nin dudak kenarları kıvrıldı, başını yavaşça iki yana salladı.</span></p>

    <p class="Normal para-style-override-7"><span class="char-style-override-9">“Eline yeni oyuncağını almış Jemmy’yi andırıyorsun Sassenach. Dikkat et de tekerleri yerinden çıkarma.”</span><span class="char-style-override-9"/></p>

    <p class="Normal para-style-override-7"><span class="char-style-override-9">Buna ters bir cevap verebilirdim ama Buglar’ın kulübesini göre</span><span class="char-style-override-9">bilen bir yere varmıştık. Arch Bug sundurmada oturmuş, kilden piposunu keyifle tüttürüyordu. Bizi görünce pipoyu ağzından çıkarıp bize selam vermek üzere ayağa kalktı ama Jamie zahmet etmemesini işaret etti.</span></p>

    <p class="Normal para-style-override-7"><span class="char-style-override-9">“Nasılsın dostum?”</span></p>

    <p class="Normal para-style-override-7"><span class="char-style-override-9">Arch samimiyet ve selam içeren bir homurtu çıkardı. Bana kaldırdığı beyaz kaşıyla ve kapıyı gösteren piposuyla karısının dışarıda olduğunu belli etti.</span></p>

    <p class="Normal para-style-override-7"><span class="char-style-override-9">“Ben ormana doğru gidip ortalığı biraz didikleyeceğim,” dedim, doğru söylediğimi anlatmak için elimdeki sepeti hafifçe kaldırarak. “Bayan Bug örgüsünü unutmuş, onu alacaktım, içeri girebilir miyim?”</span></p>

    <p class="Normal para-style-override-7"><span class="char-style-override-9">Arch başını salladı ve gülümsedi. Geniş kalçasını kaydırarak içeri girmeme izin verdi. Arkamdan gelen bir davet homurtusu duydum ve sundurmanın tahtalarının çıkardığı gıcırtıyla Jamie’nin Arch’ın yanına oturduğunu anladım.</span></p>

    <p class="Normal para-style-override-7"><span class="char-style-override-9">İçeride pencere yoktu, o yüzden loşluğa alışabilmek için biraz olduğum yerde kaldım. Küçük bir kulübeydi, içindekileri hafızama kazımak için yarım dakika yetmişti; ufak bir yatak, bir yüklük, iki tabureli bir masa. Bayan Bug’ın çalışma çantası duvara bir çiviyle asılmıştı ve gidip oradan aldım.</span></p>

    <p class="Normal para-style-override-7"><span class="char-style-override-9">Sundurmadan gelen erkek sesini duyabiliyordum, dikkatimi çekme nedeniyse Bay Bug’ın pek duymaya alışık olmadığım sesiydi. Konuşabiliyordu, elbette ama Bayan Bug’ın gür sesi yüzünden, karısının yanında adamın sohbete katkısı küçük homurtulardan ibaret oluyordu.</span></p>

    <p class="Normal para-style-override-7"><span class="char-style-override-9">“Şu Christie,” diyordu Bay Bug, sakin bir tonla, “garip bir adam mı sence de?”</span></p>

    <p class="Normal para-style-override-7"><span class="char-style-override-9">“Evet, öyle, sonuçta kasabalı,” dedi Jamie.</span></p>

    <p class="Normal para-style-override-7"><span class="char-style-override-9">Bay Bug’ın o an çıkardığı komik homurtu, açıklamanın tamamen yeterli olduğu anlamındaydı. Sonra çıkardığı sesler de piposunu canlandırmaya çalıştığını anlatıyordu.</span></p>

    <p class="Normal para-style-override-7"><span class="char-style-override-9">Çantayı açıp orada olduğundan emin olmak istedim ama orada değildi ve kulübenin içinde gözlerimi kısarak her yeri aramak zorunda kaldım. Hah, oradaydı; köşede duran yumuşak bir yığın, masadan düşmüş ve birinin ayak darbesiyle oraya itilmişti.</span></p>

    <p class="Normal para-style-override-7"><span class="char-style-override-9">“Sence bu Christie bu aralar normalden daha mı garip peki?” Jamie’nin sorusunu duydum, sesi normal bir tondaydı.</span><span class="char-style-override-9"/></p>

    <p class="Normal para-style-override-7"><span class="char-style-override-9">Kapıya doğru baktığımda Arch’ın Jamie’ye kafa salladığını görebildim. Yine konuşmamıştı, piposuyla savaşıyordu. Ama sağ elini kaldırıp salladı, iki parmağın eksik olduğunu göstermek istermiş gibiydi.</span></p>

    <p class="Normal para-style-override-7"><span class="char-style-override-9">“Evet,” dedi sonunda, zaferi sonucunda ağzından çıkardığı beyaz duman eşliğinde. “Bana iş bittiğinde çok acıtıp acıtmadığını sormaya kalkıştı.”</span></p>

    <p class="Normal para-style-override-7"><span class="char-style-override-9">Yüzünü bir kese kâğıdı gibi buruşturdu ve hafif bir hırıltı çıkardı - Bay Bug için büyük bir şaka.</span></p>

    <p class="Normal para-style-override-7"><span class="char-style-override-9">“Öyle mi? Sen ne dedin Arch?” diye sordu Jamie, hafifçe gülümseyerek.</span></p>

    <p class="Normal para-style-override-7"><span class="char-style-override-9">Arch yavaşça piposunu içine çekti, sonra dudaklarını büzdü ve küçük, kusursuz bir duman çemberi çıkardı.</span></p>

    <p class="Normal para-style-override-7"><span class="char-style-override-9">“Eee... Hiç acıtmadığını söyledim, iş sırasında.” Duraksadı, mavi gözleri titreşti. “Tabii, şoktan dolayı ölü gibi yattığım için de olabilir. Ayıldığımda biraz sızlamıştı.” Elini kaldırdı, soğukkanlı bir bakış attı, sonra kapıya doğru dönüp bana baktı. “Zavallı Tom’un üstünde bir balta kullanmaya niyetlenmediniz, değil mi hanımefendi? Haftaya eliyle ilgileneceğinizi söyledi.”</span></p>

    <p class="Normal para-style-override-7"><span class="char-style-override-9"> “Sanmam. Bir bakabilir miyim?” Sundurmaya çıktım, adamın yanına çömeldim. Pipoyu sol eline aldıktan sonra elini uzattı.</span></p>

    <p class="Normal para-style-override-7"><span class="char-style-override-9">İşaret parmağı ve orta parmak pürüzsüzce kesilmişti. Çok eski bir sakatlıktı; yeni kesilmiş uzuvların kötü görüntüsünden eser yoktu. Uzuvların kesildiği ilk zamanlar hastanın beyni orada </span><span class="italik char-style-override-10">olması gereken</span><span class="char-style-override-9"> şeyi o kadar çok isterdi ki gerçeklikle beklentiyi birbirine sürekli karıştırırdı. Ama elastik insan vücudu, eksik kalan yerlerini telafi edebilmek için elinden geleni yapar. Yaralı bir el mevzu olduğunda kalan parça kendini yararlı bir deformasyon içine sokar ve kalanıyla en faydalı şekilde işe yaramaya çalışır.</span></p>

    <p class="Normal para-style-override-7"><span class="char-style-override-9">Eli dikkatle inceledim ve çok etkilendim. Kesik parmakların altındaki el tarağı kemikleri yerindeydi ama etrafındaki dokular küçülmüş ve bükülmüşlerdi, böylelikle kalan üç parmak birbiriyle daha iyi çalışabiliyordu; yaşlı Arch’ın bir bardağı kibarca tutarken ya da bir mızrağa sıkıca yapışmışken elini ne kadar iyi kullanabildiğine tanıklık etmiştim.</span></p>

    <p class="Normal para-style-override-7"><span class="char-style-override-9">Parmakların kesildiği yerdeki yaralar düzleşmiş ve renkleri olması gereken tona ulaşmıştı. Kalan parmakların eklemlerinde iltihaplanmalar vardı; elin görünüşü pek normal bir eli de andırmıyordu ama iğrenç bir görünüşü de yoktu. Güçlü, sıcak ve oldukça da güzel bir görünüme sahipti. Bir bakıma dalgaların kıyıya vurduğu kesik bir dalı andırıyordu bana.</span></p>

    <p class="Normal para-style-override-7"><span class="char-style-override-9">“Bir baltayla yapıldı, öyle mi dedin?” diye sordum, bu sakatlığın nasıl oluştuğunu merak ederek; adam sağlaktı. Elden kayan sivri bir alet bacağa, ayağa zarar verebilirdi ama kullandığı eliyle iki parmağı yerinden etmek... Ne olduğunu anlayınca eli istemsizce daha sıkı tuttum. </span></p>

    <p class="Normal para-style-override-7"><span class="char-style-override-9">“Öyle oldu,” dedi Arch ve dumanını saldı. Kafamı kaldırıp mavi gözlerinin içine baktım.</span></p>

    <p class="Normal para-style-override-7"><span class="char-style-override-9">“Kim yaptı?” diye sordum.</span></p>

    <p class="Normal para-style-override-7"><span class="char-style-override-9">“Fraserlar,” dedi. Elimi kibarca sıktı, sonra elini çekti ve döndürdü. Jamie’ye bir bakış attı.</span></p>

    <p class="Normal para-style-override-7"><span class="char-style-override-9">“Lovatlı Fraserlar değil,” diye rahatlattı. “Glenhelmli Bobby Fraser, bir de yeğeni. Leslie’ydi sanırım yeğenin adı.”</span></p>

    <p class="Normal para-style-override-7"><span class="char-style-override-9">“Yaa... İyi o zaman,” dedi Jamie, tek kaşını kaldırarak. “Bir akrabamdan bahsediyor olsaydın hoşuma gitmeyecekti.”</span></p>

    <p class="Normal para-style-override-7"><span class="char-style-override-9">Arch güldü ama neredeyse hiç ses çıkarmadı. Kırışık cildinin altındaki gözleri parıldadı fakat o gülüşün içindeki bir şey bende aniden bir adım geri gitme isteği uyandırdı.</span></p>

    <p class="Normal para-style-override-7"><span class="char-style-override-9">“Gitmezdi tabii,” dedi. “Benim de. Ancak bu olay belki senin doğduğun yıl oldu, </span><span class="italik char-style-override-10">a Sheaumais</span><span class="char-style-override-9">, belki de bir yıl önce. Artık Glenhelm’de Fraser soyadlı biri de kalmadı.”</span></p>

    <p class="Normal para-style-override-7"><span class="char-style-override-9">Elin kendisi beni rahatsız etmiyordu ama o hale geliş şekli içimi ürpertiyordu. Davet edilmemiş olmama rağmen Jamie’nin yanına oturdum.</span></p>

    <p class="Normal para-style-override-7"><span class="char-style-override-9">“Neden?” diye sordum birden. “Nasıl?”</span></p>

    <p class="Normal para-style-override-7"><span class="char-style-override-9">Piposunu çekti ve bir halka daha çıkardı. İlkinin içinden geçen halka, etrafa güzel bir koku yaydı. Arch kaşlarını biraz çattı, dizine koyduğu eline baktı.</span></p>

    <p class="Normal para-style-override-7"><span class="char-style-override-9">“Pekâlâ. Benim tercihimdi. Biz okçulardık,” diye anlatmaya başladı. “Bizim ailenin hepsi, küçük yaşta bunun için eğitilirdi. Elime ilk okumu aldığımda üç yaşındaydım, altı yaşıma geldiğimde de yedi metre yükseklikten bir kekliği avlayabiliyordum.”</span></p>

    <p class="Normal para-style-override-7"><span class="char-style-override-9">Gururla konuşuyordu, bir yandan da gözlerini kısarak yakındaki bir ağacın dibini gagalayan kuğulara bakıyordu. Sanki onları nasıl avlayabileceğini hesaplamaya çalışır gibiydi.</span></p>

    <p class="Normal para-style-override-7"><span class="char-style-override-9">“Babamın okçulardan bahsettiğini duymuştum,” dedi Jamie. “Glenshiels’takilerden. Çoğunun Grantler’den olduğunu söylemişti, bazıları da Campbell’mış.” Dirseklerini dizlerine koyarak, temkinli bir şekilde öne eğildi. Hikâye ilgisini çekmişti.</span></p>

    <p class="Normal para-style-override-7"><span class="char-style-override-9">“Evet, bizdik onlar.” Arch’ın düzenli olarak üflediği dumanlar kafasının üstünde bir bulut oluşturdu. “Geceleyin eğreltiotlarının arasında süründük,” dedi bana doğru, “ve Glenshiels’taki nehrin üstündeki, eğreltiotları içindeki kayaların arasına saklanırdık. Yarım metre ötemizde olsan da bizi fark edemezdin, otlar o kadar kalındı.</span></p>

    <p class="Normal para-style-override-7"><span class="char-style-override-9">“Biraz dardı tabii,” dedi Jamie’ye, gizlilik havası katarak. “İşemek için ayağa kalkamazdın. Dağın öte tarafına geçmeden önce yanımıza yemek almıştık, biraz bira da getirmiştik. Hepimiz kadınlar gibi çömelmiştik. Yağmur tepemize yağıyordu, eğrelti otlarının üstünden damla damla boynumuza akıyordu. Yaylarımızı gömleğimizin içinde tutuyorduk, ıslanmamaları için geberircesine çabalıyorduk.</span></p>

    <p class="Normal para-style-override-7"><span class="char-style-override-9">“Ama şafak vakti olduğunda,” diye neşeyle devam etti, “işareti bekledik ve okları fırlattık. “Müthiş bir görüntüydü, öyle söyleyeyim. Oklarımız tepeden, nehir kenarında kamp yapmış o heriflerin tepelerine yağdı. Evet, senin baban da orada savaşmıştı,” diye ekledi, Jamie’yi piposunun ucuyla göstererek. “Nehrin oradakilerden biriydi.” Sessiz bir kahkaha krizine girdi.</span></p>

    <p class="Normal para-style-override-7"><span class="char-style-override-9">“Aranız oldukça fenaymış yani,” diye oldukça soğuk bir şekilde yanıt verdi Jamie, “Fraserlarla.”</span></p>

    <p class="Normal para-style-override-7"><span class="char-style-override-9">Yaşlı Arch hiç istifini bozmadan kafasını iki yana salladı.</span></p>

    <p class="Normal para-style-override-7"><span class="char-style-override-9">“Bayağı,” dedi. Dikkatini tekrar bana çevirdi, biraz ciddileşti.</span></p>

    <p class="Normal para-style-override-7"><span class="char-style-override-9">“Fraserlar topraklarında yalnız başına duran bir Grant’i yakaladıklarında ona bir seçme şansı tanırlardı. Ya sağ gözünü kaybederdi ya da sağ elinin iki parmağını. İki durumda da yakalanan onlara bir daha ok atamayacaktı.”</span></p>

    <p class="Normal para-style-override-7"><span class="char-style-override-9">Eksik elini bacağını ileri-geri oynattı, esnetti. Sanki eksik parmakları gücünü toplamaya çalışıyordu. Sonra aklındaki görüntüyü silmek istermişçesine kafasını iki yana salladı, elini yumruk haline getirdi. Bana döndü.</span></p>

    <p class="Normal para-style-override-7"><span class="char-style-override-9">“Christie’nin parmaklarını doğrudan kesmeye mi niyetlendiniz Bayan Fraser?”</span></p>

    <p class="Normal para-style-override-7"><span class="char-style-override-9">“Hayır,” dedim korkarak. “Elbette hayır. O öyle mi...?”</span></p>

    <p class="Normal para-style-override-7"><span class="char-style-override-9">Arch omuz silkti, beyaz kaşları eskiden saçlarının olduğu bölgeye doğru yükseldi.</span></p>

    <p class="Normal para-style-override-7"><span class="char-style-override-9">“Eminim diyemem ama parmaklarının kesilmesinden çok ürkmüş gibiydi.”</span></p>

    <p class="Normal para-style-override-7"><span class="char-style-override-9">“Hmm,” dedim. Tom Christie’yle konuşmam gerekecekti.</span></p>

    <p class="Normal para-style-override-7"><span class="char-style-override-9">Jamie gitmek için ayağa kalkmıştı, hemen onu takip ettim ve eteğimi silkeledim. Kafamda oluşan genç bir adamın parmaklarının yere konulup testereyle kesilmesi görüntüsünden kurtulmaya çalıştım.</span></p>

    <p class="Normal para-style-override-7"><span class="char-style-override-9">“Glenhelm’de Fraser yok dedin, öyle mi?” diye sordu Jamie dalgınlıkla, Bay Bug’a bakarak. “Şu yeğen Leslie, Bobby Fraser’ın veliahdı herhalde, öyle mi?”</span></p>

    <p class="Normal para-style-override-7"><span class="char-style-override-9">“Evet, öyle.” Bay Bug’ın piposu sönmüştü. Pipoyu ters çevirip içindeki tütünü sundurmanın kenarından aşağı attı.</span></p>

    <p class="Normal para-style-override-7"><span class="char-style-override-9">“İkisi de birlikte öldürüldü, değil mi? Babamın onlardan bir kez bahsettiğini hatırlıyorum. Bir akıntıda bulunmuşlar, kafaları ezilmiş. Öyle söylemişti.”</span></p>

    <p class="Normal para-style-override-7"><span class="char-style-override-9">Arch Bug gözlerini kırpıştırarak Jamie’ye baktı, güneş gözüne gelince göz kapaklarını indirdi.</span></p>

    <p class="Normal para-style-override-7"><span class="char-style-override-9">“Ee,” diye başladı, “oklar, güzel bir eşe benzer. Ustasını tanır ve dokunuşuna tepki verir. Ama baltalar- ” Kafasını iki yana salladı. “Baltalar fahişedir. Herkes kullanabilir ve iki elde de aynı etkiyle çalışabilir.”</span></p>

    <p class="Normal para-style-override-7"><span class="char-style-override-9">Külü temizlemek için piposunun ucunu üfledi, minik kâseyi mendiliyle sildi ve mendili güzelce kenara kaldırdı - sol eliyle. Sonra bize baktı, tütünle sararmış sivri dişlerinden kalanları göstererek sırıttı.</span></p>

    <p class="Normal para-style-override-7"><span class="char-style-override-9">“Tanrı yolunu açık etsin, </span><span class="italik char-style-override-10">Sheaumais mac Brian</span><span class="italik char-style-override-11">8</span><span class="italik char-style-override-10">.”</span></p>

    <p class="dip" xml:lang="en-GB">8 Gal. Brian’ın oğlu James. (Ç.N.)<span class="italik char-style-override-20"/></p>

    <p class="Normal para-style-override-7"><span class="italik char-style-override-10"> </span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">O haftanın ilerleyen günlerinde, Tom’un sol elindeki dikişleri almak ve ona eteri açıklamak için Christieler’in kulübesine gittim. Oğlu Allan bahçedeydi, pedalla çalışan bir biley taşında bıçak biliyordu. Gülümsedi ve bana başıyla selam verdi ama konuşmadı; konuşsa da biley taşının vızıltısı arasında duyulmazdı.</span></p>

    <p class="Normal para-style-override-7"><span class="char-style-override-9">O anda aklıma geldi, belki de bileği taşının o sesi adamın endişelerini artıyor olabilirdi.</span></p>

    <p class="Normal para-style-override-7"><span class="char-style-override-9">“Öteki elimi olduğu gibi bırakmaya karar verdim,” dedi sertçe, ben sol elindeki son dikişi sökerken.</span></p>

    <p class="Normal para-style-override-7"><span class="char-style-override-9">İplik cımbızını elimden bıraktım, yüzüne baktım.</span></p>

    <p class="Normal para-style-override-7"><span class="char-style-override-9">“Neden?”</span></p>

    <p class="Normal para-style-override-7"><span class="char-style-override-9">Yanakları hemen kızardı, ayağa kalktı, çenesini kaldırdı ve benimle göz göze gelmemek için omzumun üstünden arkaya baktı.</span></p>

    <p class="Normal para-style-override-7"><span class="char-style-override-9">“Bu el için dua ettim. Şu sonuca vardım ki eğer bu hastalık Tanrı’nın takdiriyse, onu değiştirmek yanlış olur.”</span><span class="char-style-override-9"/></p>

    <p class="Normal para-style-override-7"><span class="char-style-override-9">İçimde yükselen “Saçmalığın daniskası!” deme dürtüsünü büyük güçlükle bastırdım.</span></p>

    <p class="Normal para-style-override-7"><span class="char-style-override-9">“Otur,” dedim derin bir nefes alarak. “Lütfen bana şunu anlat: Tanrı senin eğri bir elle kalmanı neden istesin?”</span></p>

    <p class="Normal para-style-override-7"><span class="char-style-override-9">O an gözlerini bana çevirdi. Şaşkına dönmüş, telaşlanmıştı.</span></p>

    <p class="Normal para-style-override-7"><span class="char-style-override-9">“Yani... Tanrı’nın işini sorgulamak bana düşmez!”</span></p>

    <p class="Normal para-style-override-7"><span class="char-style-override-9">“Düşmez mi?” dedim. “Geçen pazar günü öyle yaptığını düşünmüştüm. Yoksa sen değil miydin o, Tanrı’ya Katoliklerin bu kadar çoğalmasına neden izin verdiğini soran?”</span></p>

    <p class="Normal para-style-override-7"><span class="char-style-override-9">Kırmızı renk hemen koyulaştı.</span></p>

    <p class="Normal para-style-override-7"><span class="char-style-override-9">“Beni yanlış duyduğunuzdan eminim Bayan Fraser.” O kadar dikleşti ki neredeyse arkaya doğru sarkıyor gibiydi. “Sonuç aynı, yardımınıza ihtiyaç duymayacağım.”</span></p>

    <p class="Normal para-style-override-7"><span class="char-style-override-9">“Katolik olduğum için mi?” diye sordum tekrar tabureme oturup ellerimi dizlerimin üstünde birleştirdikten sonra. “Fırsattan istifade edip seni vaftiz edeceğimi ve baygınken seni Roma kilisesine dâhil edeceğimi mi düşünüyorsun?”</span></p>

    <p class="Normal para-style-override-7"><span class="char-style-override-9">“Ben düzgün bir şekilde vaftiz edildim!” diye terslendi. “Bu Papa’yla ilgili laflarınızı kendinize saklarsanız müteşekkir olacağım.”</span></p>

    <p class="Normal para-style-override-7"><span class="char-style-override-9">“Papa’yla aramda bir anlaşma var,” dedim bana dik dik bakan adama gözlerimi dikerek. “Ben ona nasıl vaaz vereceğini söylemem, o da benim ameliyatıma karışmaz. Eline gelince- ”</span></p>

    <p class="Normal para-style-override-7"><span class="char-style-override-9">“Tanrı’nın takdiri- ” diye inatla tekrar başladı.</span></p>

    <p class="Normal para-style-override-7"><span class="char-style-override-9">“Geçen ay ineğinin vadiye düşüp bacağını kırması da mı O’nun takdiriydi?” diye araya girdim. “Çünkü eğer öyleyse, onu orada bırakıp ölmesine izin vermeliydin. Kocamı çağırıp onu oradan çıkarmasını istememeliydin. Benim bacağı yerine oturtmamı de istememeliydin. Nasıl oldu, bu arada?”</span></p>

    <p class="Normal para-style-override-7"><span class="char-style-override-9">Pencereden o ineği görebiliyordum. Hayvan bahçenin kenarında huzurla otluyordu ve bacağıyla ya da orayı desteklemesi için bağladığım bağlarla herhangi bir sorunu varmış gibi durmuyordu.</span></p>

    <p class="Normal para-style-override-7"><span class="char-style-override-9">“İyi oldu, sağ ol.” Gömleğinin yaka kısmı oldukça rahat olmasına rağmen sesi boğuluyormuş gibi gelmeye başlamıştı. “O dediğin- ”</span></p>

    <p class="Normal para-style-override-7"><span class="char-style-override-9">“Tamam o zaman,” dedim. “Sence Tanrı ineğin senden daha fazla yardım hak ettiğini mi düşünüyor? Bence pek öyle değil, serçelerden falan bahsettiği kısımlara bakılırsa.”</span></p>

    <p class="Normal para-style-override-7"><span class="char-style-override-9">Bu noktada çenesine doğru mor renk almaya başlamıştı. Sağlıklı eliyle ötekini tuttu, sanki benden sakınmak istermiş gibi.</span></p>

    <p class="Normal para-style-override-7"><span class="char-style-override-9">“Görüyorum ki İncil’den biraz haberdarsın,” dedi, züppe bir tavırla.</span></p>

    <p class="Normal para-style-override-7"><span class="char-style-override-9">“Aslında hepsini okudum,” diye karşılık verdim. “Çok okurum, bilirsin.”</span></p>

    <p class="Normal para-style-override-7"><span class="char-style-override-9">Aşağılayıcı bir homurtu çıkardı, gözlerinde hafif bir zafer ışıltısı belirdi.</span></p>

    <p class="Normal para-style-override-7"><span class="char-style-override-9">“Doğru. O halde Aziz Paul’ün Timothy’ye yazdığı mektubu da okumuşsundur. Hani şu, “</span><span class="italik char-style-override-10">kadınların sessiz olmasına izin verin”</span><span class="char-style-override-9"> diye başlayan- ”</span></p>

    <p class="Normal para-style-override-7"><span class="char-style-override-9">Gerçekten de Aziz Paul’ün fikirlerine rastlamıştım ve birkaç fikir de kendim üretmiştim.</span></p>

    <p class="Normal para-style-override-7"><span class="char-style-override-9">“Sanıyorum Aziz Paul de bir kadınla tartışıp kaybetmiş,” dedim, hiç acımadan. “Tartışmayı adil bir şekilde kazanmaktansa bütün bir cinsiyeti engellemek daha kolay. Ama ben </span><span class="italik char-style-override-10">sizden</span><span class="char-style-override-9"> daha iyisini beklerdim Bay Christie.”</span></p>

    <p class="Normal para-style-override-7"><span class="char-style-override-9">Nefesi kesildi. “Bu Tanrı’ya </span><span class="italik char-style-override-10">karşı gelmek!</span><span class="char-style-override-9">” dedi, şoke olmuştu.</span></p>

    <p class="Normal para-style-override-7"><span class="char-style-override-9">“Değil,” diye itiraz ettim. “Tabii eğer Aziz Paul’ün Tanrı olduğunu iddia etmiyorsanız ki öyleyse Tanrı’ya karşı gelen sizsiniz. Ama karışıklık yaratmayalım.” Gözleri patlamak üzere gibiydi. “İzin verin...” Taburemden kalktım ve bir adım attım, ona dokunabilecek kadar yakındaydım. O kadar telaşlı bir şekilde geri çekildi ki masaya çarptı ve Malva’nın sepetini, bir sürahi sütü ve bir tabak yemeği yere devirdi.</span></p>

    <p class="Normal para-style-override-7"><span class="char-style-override-9">Kibarca eğildim ve süte bulaşmadan önce tam zamanında sepeti kaldırdım. Bay Christie de ocağın yanından bir bez alıp sütü emdirmeye başladı. Kafalarımızın çarpışmasından son anda kurtulduk ama yine de çarpıştık ve dengemi yitirip üstüne düştüm. Refleksle bezi bırakıp kollarımı yakaladı, sonra hemen beni bıraktı ve dizlerimin üstüne düşmeme izin verdi.</span></p>

    <p class="Normal para-style-override-7"><span class="char-style-override-9">O da dizlerinin üstündeydi, nefes nefeseydi ama artık yeterince uzaktaydı.</span></p>

    <p class="Normal para-style-override-7"><span class="char-style-override-9">“Gerçek şu ki,” dedim sertçe, onu parmağımla göstererek, “sen korkuyorsun.”</span></p>

    <p class="Normal para-style-override-7"><span class="char-style-override-9">“Korkmuyorum!”</span></p>

    <p class="Normal para-style-override-7"><span class="char-style-override-9">“Korkuyorsun.” Ayağa kalktım, sepeti masadaki yerine koydum ve bezi ayağımla sütün üstüne sürükledim. “Canını yakacağımdan korkuyorsun ama yakmayacağım,” dedim. “Eter adında bir ilacım var, seni uyutacak ve böylece hiçbir şey hissetmeyeceksin.”</span></p>

    <p class="Normal para-style-override-7"><span class="char-style-override-9">Bunu duyunca gözlerini kırpıştırdı.</span></p>

    <p class="Normal para-style-override-7"><span class="char-style-override-9">“Birkaç parmağını kaybetmekten de korkuyor olabilirsin ya da elini şu an kullandığın kadar bile kullanamamaktan.”</span></p>

    <p class="Normal para-style-override-7"><span class="char-style-override-9">Hâlâ dizlerinin üstündeydi, bana bakıyordu.</span></p>

    <p class="Normal para-style-override-7"><span class="char-style-override-9">“Kesin olarak öyle olmayacağını garanti edemem,” dedim. “Öyle bir şey olacağını </span><span class="italik char-style-override-10">hiç sanmıyorum</span><span class="char-style-override-9"> ama insan ister, Tanrı verir, değil mi?”</span></p>

    <p class="Normal para-style-override-7"><span class="char-style-override-9">Çok yavaş bir şekilde başını salladı fakat bir şey demedi. Derin bir nefes aldım, tartışmanın bittiğini düşünüp rahatladım.</span></p>

    <p class="Normal para-style-override-7"><span class="char-style-override-9">“Öyle sanıyorum ki elini tedavi edebilirim,” dedim. “Garanti veremem. Bazen kazalar oluyor. Enfeksiyonlar, beklenmedik şeyler. Ama...”</span></p>

    <p class="Normal para-style-override-7"><span class="char-style-override-9">Elimi uzattım, sakat eli gösterdim. Yılanın bakışlarıyla hipnotize olmuş bir kuş gibi kolunu uzattı ve dokunmama izin verdi. Bileğini tuttum ve ayağa kaldırdım; kolayca ayağa kalktı ve karşımda durdu, elini tutmama izin verdi.</span></p>

    <p class="Normal para-style-override-7"><span class="char-style-override-9">İki elimin arasında tuttuğum elinin hasarlı parmaklarını arkaya doğru esnettim, başparmağımı tendonları zorlayan palmar aponörozun üstünde yavaşça gezdirdim. Sorunu net bir şekilde hissedebiliyor, zihnimde nasıl çözebileceğimi kurgulayabiliyordum; neşteri nereye sokacağımı, nasırlı derinin nereden ayrılacağını, elini tekrar kullanılabilir hale getirecek yarığın uzunluk ve derinliğini, her şeyi.</span></p>

    <p class="Normal para-style-override-7"><span class="char-style-override-9">“Daha önce bu işlemi yapmıştım,” dedim yumuşakça, birbirine girmiş kemiklerin üstüne bastırırken. “Tanrı izin verirse tekrar yapabilirim. Tabii sen de izin verirsen.”</span></p>

    <p class="Normal para-style-override-7"><span class="char-style-override-9">Benden yalnızca beş santim kadar uzundu; ellerini tutarken gözlerinin içine baktım. Net, keskin bir gri tonuna sahiplerdi, yüzüme korku ve şüphe arası bir ifadeyle bakıyorlardı. Ama arkada başka bir şey daha vardı. Birden yavaş ve düzenli hale gelmiş olan nefesi dikkatimi çekti ve yanağımda nefesinin sıcaklığını hissettim.</span></p>

    <p class="Normal para-style-override-7"><span class="char-style-override-9">“Tamam,” dedi boğuk bir sesle. Elini ani bir şekilde değil, neredeyse gönülsüzce benimkinden çekti ve sağlam elinin üstüne yüklendi. “Ne zaman?”</span></p>

    <p class="Normal para-style-override-7"><span class="char-style-override-9">“Yarın,” dedim. “Eğer hava güzel olursa. İyi bir ışığa ihtiyacım olacak.” Gözlerindeki endişeyi okuyunca açıklama gereği hissetmiştim. “Sabah gel, kahvaltı etme.”</span></p>

    <p class="Normal para-style-override-7"><span class="char-style-override-9">Eşyalarımı topladım, tuhaf bir baş selamı verdim ve garip bir hisle odadan çıktım.</span></p>

    <p class="Normal para-style-override-7"><span class="char-style-override-9">Ben bahçeden çıkarken Allan Christie bana neşeyle el salladı ve bileme işine devam etti.</span></p>

    <p class="Normal para-style-override-7"><span class="char-style-override-9">“Sence gelecek mi?” Kahvaltı bitmişti ve Tom Christie hâlâ görünürde yoktu. Maskeler ve ameliyat kazalarıyla dolu rüyalarım tarafından bölünen uykumla geçen geceden sonra, gelmesini istediğimden emin değildim.</span></p>

    <p class="Normal para-style-override-7"><span class="char-style-override-9">“Gelecek.” Jamie dört ay öncesinin gazetesini okuyor, bir yandan da Bayan Bug’ın tostundan kalanı yiyordu.</span></p>

    <p class="Normal para-style-override-7"><span class="char-style-override-9">“Şuraya bak, Vali’nin Lord Dartmouth’a yazdığı bir mektubu basmışlar. Mektupta kanunsuz, asi, işbirlikçi ve hırsız piçler olduğumuz yazıyormuş. Vali anladığım kadarıyla General Gage’den bizi tekrar yola sokabilmesi için toplar yollamasını istemiş. Acaba MacDonald bu bilgilerin halka aktarıldığını biliyor mu?”</span></p>

    <p class="Normal para-style-override-7"><span class="char-style-override-9">“Öyle miymiş?” dedim dalgınca. Ayağa kalktım ve kahvaltı boyunca gözümü alamadığım eter maskesinin yanına gittim. “Eğer gelirse hazır olayım bari.”</span></p>

    <p class="Normal para-style-override-7"><span class="char-style-override-9">Bree’nin hazırladığı maske, damlatma şişesi ve operasyon için kullanacağım gereçlerin hepsi ameliyathanemde hazır durumdaydı. Kafam karışık bir şekilde damlatma şişesini aldım, mantarını çıkardım ve elimi ucuna doğru götürüp kendime doğru yelledim. Sonuç birkaç saniye için başımın dönmesine neden oldu. Amacıma ulaştığımda mantarı tekrar taktım, şişeyi bıraktım. Artık biraz daha kendime güvenim gelmişti.</span></p>

    <p class="Normal para-style-override-7"><span class="char-style-override-9">Tam zamanında. Evin arka tarafından gelen sesleri koridordan gelen ayak sesleri izledi.</span></p>

    <p class="Normal para-style-override-7"><span class="char-style-override-9">Beklenti içinde oraya döndüm ve Christie’nin kapının ağzında bana küfredercesine baktığını, elini korumak istermişçesine göğsünün üstünde tuttuğunu gördüm.</span></p>

    <p class="Normal para-style-override-7"><span class="char-style-override-9">“Fikrimi değiştirdim.” Christie ifadesini sertleştirdi ve ne kadar ciddi olduğunu vurguladı. “Meseleyi düşündüm, dua ettim. Şu karara verdim ki o pis iksirlerini benim üstümde kullanmana izin veremem.”</span></p>

    <p class="Normal para-style-override-7"><span class="char-style-override-9">“Salak herif,” dedim tereddüt etmeden. Ayağa kalktım ve gözlerinin içine aynı sertlikle baktım. “Senin derdin ne?”</span></p>

    <p class="Normal para-style-override-7"><span class="char-style-override-9">Sanki ayağının dibindeki fare onunla konuşmaya kalkmışçasına şaşkın bir ifadeye büründü.</span></p>

    <p class="Normal para-style-override-7"><span class="char-style-override-9">“Benim derdim falan yok,” dedi, dik başlı bir tavırla. Çenesini sertçe, sanki sakalının üstünden bana bir şey fırlatırcasına kaşıdı. “</span><span class="italik char-style-override-10">Sizin</span><span class="char-style-override-9"> derdiniz nedir hanımefendi?”</span></p>

    <p class="Normal para-style-override-7"><span class="char-style-override-9">“Bu kadar inadın yalnızca İskoç dağlılarında olduğunu sanırdım!”</span></p>

    <p class="Normal para-style-override-7"><span class="char-style-override-9">Lafımı büyük bir hakaret olarak algıladığı kesindi ama karşılık vermeye fırsat bulamadan Jamie kafasını kapıdan içeri uzattı. Atışma sesleri belli ki onu endişelendirmişti.</span></p>

    <p class="Normal para-style-override-7"><span class="char-style-override-9">“Bir sorun mu var?” diye kibarca sordu Jamie.</span></p>

    <p class="Normal para-style-override-7"><span class="char-style-override-9">“Evet. Reddetti- ”</span></p>

    <p class="Normal para-style-override-7"><span class="char-style-override-9">“Var. Israr ediyor- ”</span></p>

    <p class="Normal para-style-override-7"><span class="char-style-override-9">Kelimeler birbirine girince laflarımızı kestik, birbirimize nefret dolu bakışlar attık. Jamie önce bana, sonra Bay Christie’ye, sonra da masadaki aletlere baktı. Tanrı’ya yakarırcasına yukarı baktı, elini burnuna sürttü.</span></p>

    <p class="Normal para-style-override-7"><span class="char-style-override-9">“Pekâlâ. Tamam. Elini tedavi ettirmek istiyor musun Tom?” diye sordu.</span></p>

    <p class="Normal para-style-override-7"><span class="char-style-override-9">Christie inatçı görünümünü kaybetmedi ve sakat elini sağlam elinin içinde, göğsünün üstünde tutmayı sürdürdü. Ama birkaç saniye sonra, kafasını yavaşça salladı.</span></p>

    <p class="Normal para-style-override-7"><span class="char-style-override-9">“Evet,” dedi. Bana son derece şüpheci bir bakış attı. “Ama Papa’ya has saçmalıklarınızı asla kullandırtmayacağım!”</span></p>

    <p class="Normal para-style-override-7"><span class="char-style-override-9">“Papa’ya has?” Jamie’yle aynı anda konuştuk. Jamie’nin sesi şaşkın, benimkiyse bitkindi.</span></p>

    <p class="Normal para-style-override-7"><span class="char-style-override-9">“Evet, beni o eter şeyiyle kandırmaya kalkışmayın Fraser!”</span></p>

    <p class="Normal para-style-override-7"><span class="char-style-override-9">Jamie bakışlarıyla adeta “Ben sana demedim mi Sassenach?” dedi ama yine de kendini tutup şartlara uyum sağlamaya çalıştı.</span></p>

    <p class="Normal para-style-override-7"><span class="char-style-override-9">“Hep tuhaf bir adamdın Tom,” dedi duygusuzca. “Tarzın seni mutlu ediyordur, eminim fakat tecrübeyle söylüyorum ki canın çok yanacak.”</span></p>

    <p class="Normal para-style-override-7"><span class="char-style-override-9">Sanıyorum o anda Christie’nin biraz rengi attı.</span></p>

    <p class="Normal para-style-override-7"><span class="char-style-override-9">“Tom. Bak.” Jamie başıyla ameliyat gereçlerini gösterdi: iki neşter, bir mil, makas, pens, iplik geçirilmiş iki adet iğne ve bir kavanoz alkol. Hepsi güneş ışığında parlıyordu. “Elini yaracak, biliyorsun.”</span></p>

    <p class="Normal para-style-override-7"><span class="char-style-override-9">“Biliyorum be!” diye terslendi Christie, gözlerini buna rağmen keskin gereçlerin parlaklığından kaçırarak.</span></p>

    <p class="Normal para-style-override-7"><span class="char-style-override-9">“Evet. Fakat nasıl bir his olduğu hakkında en ufak bir fikrin yok. Benim var. Şunu görüyor musun?” Sağ elini gösterdi, arkasını Christie’ye döndürmüştü. O konumda, sabah güneşini tamamen alan parmaklarının derisinin üstündeki ince, beyaz yaralar bronz derisinin üstünde açıkça belli oluyordu.</span></p>

    <p class="Normal para-style-override-7"><span class="char-style-override-9">“Canım </span><span class="italik char-style-override-10">feci halde</span><span class="char-style-override-9"> yanmıştı,” dedi Christie’ye dürüstçe. “Öyle bir karar almak istemezsin, özellikle de seçme hakkın varken.”</span></p>

    <p class="Normal para-style-override-7"><span class="char-style-override-9">Christie onun eline zor bakıyordu. Elbette, diye düşündüm, o görüntüye alışkın olmalıydı; Jamie’yle üç yıl yaşamıştı.</span></p>

    <p class="Normal para-style-override-7"><span class="char-style-override-9">“Ben kararımı verdim,” dedi Christie asil bir havayla. Sandalyeye oturdu, mendilini açtı ve elini avucu yukarı gelecek şekilde üstüne yerleştirdi. Yüzünde renk kalmamıştı; elini o kadar sıkıyordu ki titremeye başlamıştı.</span></p>

    <p class="Normal para-style-override-7"><span class="char-style-override-9">Jamie ona birkaç saniye boyunca sert bakışlar attı, sonra iç geçirdi.</span></p>

    <p class="Normal para-style-override-7"><span class="char-style-override-9">“İyi. Bekle biraz o halde.”</span></p>

    <p class="Normal para-style-override-7"><span class="char-style-override-9">Belli ki daha fazla tartışmanın gereği yoktu, o yüzden sustum. Rafta duran, tıbbi amaçlı viskiyi indirdim ve az bir miktarını bardağa doldurdum.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Midenin hatrı için biraz şarap iç,</span><span class="char-style-override-9">” dedim bardağı eline tutuşturarak. “Ortak tanıdığımız, Aziz Paul. Midenin hatrı için içmen iyiyse, Tanrı herhalde elinin hatrını da kırmayacaktır.”</span></p>

    <p class="Normal para-style-override-7"><span class="char-style-override-9">Kötü bir tat almaya hazırlanan ağzı, yamuk bir şekilde açıldı. Bardağa, sonra bana, sonra tekrar bardağa baktı. Yutkundu, başını salladı ve bardağı ağzına götürdü.</span></p>

    <p class="Normal para-style-override-7"><span class="char-style-override-9">Tom şarabı bitiremeden Jamie, elinde küçük, yeşil, eski bir kitapla içeri girdi ve adamın eline tutuşturdu.</span></p>

    <p class="Normal para-style-override-7"><span class="char-style-override-9">Christie şaşkın bir ifadeyle kitabı kendinden biraz uzaklaştırdı ve okuyabilmek için gözlerini kıstı. Aşınmış kapakta </span><span class="char-style-override-9" xml:lang="ar-SA">İNCİL, Kral James Versiyonu</span><span class="char-style-override-9"> yazıyordu.</span></p>

    <p class="Normal para-style-override-7"><span class="char-style-override-9">“Yardım alabiliyorsan alacaksın, ha?” dedi James, biraz sertçe.</span></p>

    <p class="Normal para-style-override-7"><span class="char-style-override-9">Christie ona ters ters baktı, kafa salladı, sakallarının arasından son derece samimiyetsiz bir gülüş gösterdi.</span></p>

    <p class="Normal para-style-override-7"><span class="char-style-override-9">“Sağ olunuz efendim.” Paltosundan çıkardığı gözlüklerini taktı, küçük kitabı müthiş bir dikkatle açtı ve sayfaları çevirmeye başladı, olacağı ameliyat öncesi anestezinin yerini tutup onu rahatlatacak bir şeyler arıyordu.</span></p>

    <p class="Normal para-style-override-7"><span class="char-style-override-9">Jamie’ye uzun uzun baktım ve neredeyse fark edilmeyecek kadar silik bir omuz silkme karşılığını aldım. Bu gerçek bir İncil bile sayılmazdı. Bu kitap eskiden Alexander MacGregor’a aitti.</span></p>

    <p class="Normal para-style-override-7"><span class="char-style-override-9">Jamie çok gençken, William Kalesi’nde Komutan Jonathan Randall tarafından esir edildiğinde bu kitabı eline geçirmişti. Kırbaçlandıktan sonra, bir sonraki kırbaçlanmayı korku ve acı içinde beklerken tecride maruz bırakılmıştı - bu İncil de garnizon doktoru tarafından onu biraz rahatlatması amacıyla verilmişti.</span></p>

    <p class="Normal para-style-override-7"><span class="char-style-override-9">Alex MacGregor da başka bir genç İskoç mahkûmdu - Yüzbaşı Randall’ın uygulamalarındansa kendi ölümüne kendi elleriyle gitmeyi tercih etmiş biriydi. Adını kitabın içine düzgün, geniş harflerle yazmıştı. Bu küçük İncil acı ve korkuya yabancı değildi, eter etkisini göstermese de biraz yatıştırmasını beklemek çok yanlış olmayabilirdi.</span></p>

    <p class="Normal para-style-override-7"><span class="char-style-override-9">Christie kendisine uyan bir şey bulmuştu. Boğazını temizledi, sandalyesinde doğruldu, elinin tersini mendilin üstüne koydu. Bu hareketi o kadar abartılı bir tavırla yaptı ki İncil’den seçtiği pasajın Makkabiler’in ellerini ve dillerini kâfir krala sundukları kısım olabileceğini düşündüm.</span></p>

    <p class="Normal para-style-override-7"><span class="char-style-override-9">Omzunun arkasından bir bakış atınca ise seçtiği kısmın ilahilerden olduğu ortaya çıktı.</span></p>

    <p class="Normal para-style-override-7"><span class="char-style-override-9">“O halde ne zaman müsait olursanız başlayalım Bayan Fraser,” dedi kibarca.</span></p>

    <p class="Normal para-style-override-7"><span class="char-style-override-9">Eğer baygın olmayacaksa, biraz ekstra hazırlığa ihtiyaç duyacaktım. Erkeksi dayanıklılık gösterisi çok iyiydi, İncil’den aldığı güç de öyle - ama eli ortadan yarılırken sakin kalabilecek çok az insan vardı ve Tom Christie’nin onlardan biri olduğunu düşünmek için hiçbir nedenim yoktu.</span></p>

    <p class="Normal para-style-override-7"><span class="char-style-override-9">Bandaj için bir sürü bez şerit hazırlamıştım. Gömleğinin kolunu sıyırdım ve şeritlerden birkaçını kullanarak kolunu masaya bağladım. Yine şeritler yardımıyla kasılı parmakları avuç içinden ayırdım.</span></p>

    <p class="Normal para-style-override-7"><span class="char-style-override-9">Christie bir yandan İncil okurken viski içmenin garipliğiyle mücadele ederken, hem Jamie, hem de parlak ve keskin ameliyat gereçleri içkinin gerekliliği konusunda onu ikna etmişe benziyordu. Kolunu ve elini tamamen hazırlayana kadar birkaç yudum içmişti. Avuç içini saf alkolle sildikten sonra baktığımda Christie’nin odaya girdiğinden daha rahatlamış göründüğünü fark ettim.</span></p>

    <p class="Normal para-style-override-7"><span class="char-style-override-9">Bu görünüş ele ilk kesiği yer yemez kayboldu.</span></p>

    <p class="Normal para-style-override-7"><span class="char-style-override-9">Tiz bir ses çıkarttı, nefesi kesildi, oturduğu yerden havaya fırladı ve masayı gıcırdattı. Bandajları yırtamadan bileğini yakaladım; Jamie de adamı omuzlarından yakaladı ve yerine oturttu.</span></p>

    <p class="Normal para-style-override-7"><span class="char-style-override-9">“Sakin ol, sakin ol,” dedi Jamie sertçe tutarken. “Başaracaksın Tom. Başaracaksın.”</span></p>

    <p class="Normal para-style-override-7"><span class="char-style-override-9">Christie’nin yüzü ter içindeydi, gözlüğünün arkasındaki gözleri yerinden fırlayacak gibiydi. Gürültüyle yutkundu, ortasından kan boşalan eline bir göz attı ve bembeyaz bir yüzle gözlerini çekti.</span></p>

    <p class="Normal para-style-override-7"><span class="char-style-override-9">“Kusacaksanız Bay Christie, şuraya kusun, tamam mı?” dedim, ayağımla adamın yan tarafına boş bir kova iterek. Bir elim hâlâ bileğindeydi, ötekiyle de temiz bir sargı bezini yaranın üstüne bastırıyordum.</span></p>

    <p class="Normal para-style-override-7"><span class="char-style-override-9">Jamie paniklemiş bir atı sakinleştirmek ister gibi onu telkin etmeye çalışıyordu. Christie sabitti ama nefes nefeseydi ve üstünde çalışmaya çabaladığım da dâhil olmak üzere, bütün uzuvları tir tir titriyordu.</span></p>

    <p class="Normal para-style-override-7"><span class="char-style-override-9">“Durayım mı?” diye sordum Jamie’ye, Christie’ye göz atarak. Tuttuğum bilekteki hızlanmış nabzı hissedebiliyordum. Şoka girmiş değildi ama iyi durumda olmadığı da ortadaydı.</span></p>

    <p class="Normal para-style-override-7"><span class="char-style-override-9">Gözlerini hastanın yüzünden ayırmadan Jamie kafasını iki yana salladı.</span></p>

    <p class="Normal para-style-override-7"><span class="char-style-override-9">“Hayır. O kadar viskiyi ziyan etmek olmaz, değil mi? Ayrıca tekrar beklemek istemeyecektir. Al Tom, biraz daha iç. İyi gelir.” Bardağı adamın dudaklarına götürdü ve Christie tereddütsüz bir yudum aldı.</span></p>

    <p class="Normal para-style-override-7"><span class="char-style-override-9">Christie yerine oturdu; Jamie adamın omuzlarını bıraktı ve bu sefer kolunu sertçe tuttu. Öteki eliyle yere düşen İncil’i aldı ve sayfalarını karıştırdı.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Tanrı’nın sağ eli yüceltmiştir,</span><span class="char-style-override-9">” diye okudu Christie’nin omzunun üstünde tuttuğu kitabı. “</span><span class="italik char-style-override-10">Tanrı’nın sağ eli cesurdur.</span><span class="char-style-override-9"> Burası çok uygun bak, değil mi?” Sol elini yumruk halinde karnında tutan Christie’ye baktı.</span></p>

    <p class="Normal para-style-override-7"><span class="char-style-override-9">“Devam et,” dedi Christie boğuk bir sesle.</span></p>

    <p class="Normal para-style-override-7"><span class="char-style-override-9">“</span><span class="char-style-override-9" xml:lang="ar-SA">Ölmeyeceğim, yaşayacağım ve Tanrı’nın buyruğunu yayacağım,</span><span class="char-style-override-9">” diye devam etti Jamie, alçak ama emin bir sesle. “</span><span class="italik char-style-override-10">Tanrı beni ıslah etti ama ölüme terk etmedi.</span><span class="char-style-override-9">”</span></p>

    <p class="Normal para-style-override-7"><span class="char-style-override-9">Christie bu satırlardan etkilenmiş gibiydi, nefesi yavaşladı.</span></p>

    <p class="Normal para-style-override-7"><span class="char-style-override-9">Ona bakacak vaktim yoktu; Jamie’nin tuttuğu kol kütük gibi sertti. Yine de Jamie okudukça o da mırıldanıyordu, hiçbir kelimeyi kaçırmıyordu.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Bana kapılarını aç... Beni duyduğun için seni methedeyim...</span><span class="char-style-override-9">”</span></p>

    <p class="Normal para-style-override-7"><span class="char-style-override-9">Aponörozu açmıştım, kalınlaşmayı görebiliyordum. Neşterimin bir hareketiyle kenarı açtım; sonra da acımasız bir kesimle lifimsi dokuyu yardım... neşter kemiğe çarptı, Christie’nin nefesi kesildi.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Tanrı bize ışığı gösteren efendimizdir; fedakârlığı sunağın boynuzlarına bağlayandır...</span><span class="char-style-override-9">” Bunu okurken Jamie’nin sesinde hafif bir neşe sezdim. Bana baktı, sanki vücudu da biraz kıpırdandı.</span></p>

    <p class="Normal para-style-override-7"><span class="char-style-override-9">Sanki bir fedakârlık yapan ben gibiydim; el kesikleri kafa kesikleri kadar kanamaz ama avuç içinde birçok küçük damar vardır. Bir elimle kanamayı hafifletmeye, öteki elimle de işimi yapmaya çalışıyordum; işi bitmiş kanlı bezler hem masayı, hem de yeri kaplamaya başlamıştı.</span></p>

    <p class="Normal para-style-override-7"><span class="char-style-override-9">Jamie sayfalar arasında geziyor, kitabın birçok yerini okuyordu. Christie onu tekrar ediyor, her kelimeyi söylüyordu. Adama telaşla bir bakış attım; rengi hâlâ solgundu, nabzı deli gibi çarpıyordu ama nefes alış verişi daha iyiydi. Aklında kalan satırları söylediği belliydi ve gözlük camları da buğulanmıştı.</span></p>

    <p class="Normal para-style-override-7"><span class="char-style-override-9">Hasarlı dokuyu artık tamamen açmıştım ve küçük dokuyu tendonun yüzeyinden sıyırmaya başlamıştım. Kasılı parmaklar titreşti, sudan çıkmış balıkları andıran tendonlar aniden hareket etti. Zayıfça titreşen parmakları yakaladım ve sertçe sıktım.</span></p>

    <p class="Normal para-style-override-7"><span class="char-style-override-9">“Hareket etmemelisin,” dedim. “İki elimi de kullanmam lazım; senin kıpırdanmanla şu anda uğraşamam.” </span></p>

    <p class="Normal para-style-override-7"><span class="char-style-override-9">Yüzüne bakmadım ama başını salladığını hissettim ve parmaklarını bıraktım. Yerlerinde hafifçe parlayan tendonların arasındaki aponörozlardan kalanları temizledim, yarayı damıtılmış su-alkol karışımı bir sıvıyla dezenfekte ettim ve yarayı kapatmaya hazırlanmaya başladım.</span></p>

    <p class="Normal para-style-override-7"><span class="char-style-override-9">Jamie ve Christie’nin sesleri fısıltıdan öteye gitmiyordu ve meşguliyetimden dolayı bu mırıltılara pek kulak asmıyordum. Ama yarayı dikmeye başladığımda tekrar dikkatim oraya kaydı.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Tanrı benim çobanımdır, bir şey istemem...</span><span class="char-style-override-9">”</span></p>

    <p class="Normal para-style-override-7"><span class="char-style-override-9">Kafamı kaldırdım, alnımın terini koluma sildim ve küçük İncil’in artık Thomas Christie’nin sol elinde, vücuduna sertçe bastırıldığını gördüm. Çenesini göğsüne indirmiş, gözlerini sımsıkı yummuş ve yüzünü acıyla buruşturmuştu.</span></p>

    <p class="Normal para-style-override-7"><span class="char-style-override-9">Jamie sağ kolu hâlâ sıkıca tutuyordu, öteki eli Christie’nin omzundaydı ve kafasını onun kafasının yanına indirmişti.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Evet, ölümün gölgesinin kol gezdiği vadide yürürüm ama kötülüklerden korkmam</span><span class="char-style-override-9">...”</span></p>

    <p class="Normal para-style-override-7"><span class="char-style-override-9">Son dikişi attım, ipliği ve bez şeritleri aynı makas darbesiyle kesip içimde tuttuğum nefesi verdim. Fısıldayan sesleri hemen kesildi.</span></p>

    <p class="Normal para-style-override-7"><span class="char-style-override-9">Eli kaldırdım, etrafını temiz bir bezle sardım ve kasılı parmakları olması gereken yerlerine itip düzelttim.</span></p>

    <p class="Normal para-style-override-7"><span class="char-style-override-9">Christie’nin gözleri yavaşça açıldı. Camların arkasında, eline bakan koyu gözbebekleri kocaman olmuştu. Ona gülümsedim ve eline çok yavaş iki şaplak attım.</span></p>

    <p class="Normal para-style-override-7"><span class="char-style-override-9">“</span><span class="char-style-override-9" xml:lang="ar-SA">İyilik ve merhamet mutlaka beni ömrümün sonuna dek bırakmayacaktır,</span><span class="char-style-override-9">” dedim yumuşakça. “</span><span class="italik char-style-override-10">Ve Tanrı’nın evinde sonsuza dek kalacağım.</span><span class="char-style-override-9">”</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-10"> </span></p>
  </div>
</body>
</html>