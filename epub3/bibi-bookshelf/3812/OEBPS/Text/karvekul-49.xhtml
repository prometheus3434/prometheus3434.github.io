<html xmlns="http://www.w3.org/1999/xhtml">
<head>
  <title>karvekul-49</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-41"><span class="bold">40. Bahar</span></p>

    <p class="Normal para-style-override-9"><span class="bolditalik char-style-override-10"> </span></p>

    <p class="Normal para-style-override-9"><span class="bolditalik char-style-override-10">Mart 1774</span></p>

    <p class="Normal para-style-override-7"><span class="bolditalik char-style-override-10"> </span></p>

    <p class="Normal para-style-override-7"><span class="char-style-override-9">Kış sonunda bitmişti. Kasvet dolu aylardan sonra nehirler çağıldamaya başlamış, yüksek tepelerin ardından yataklarına, taşların arasına düşerken küçük şelaleler oluşturuyordu. Havada şakıyan kuşların birbirine karışan cıvıltıları, onlardan önce, onlardan çok daha yüksekte öten kazların seslerinin yerini almıştı.</span></p>

    <p class="Normal para-style-override-7"><span class="char-style-override-9">Bazı kuşlar kışın teker teker giderler. Bazen bir kuzgunun yapraksız bir ağacın dalında kuluçkaya yattığını, bazen de bir baykuşun ahırın gölgesinde tüylerini kabartarak kendini soğuk, karanlık gecelerden korumaya çalıştığını görürdüm. Bazılarıysa sürü halinde, onları yerden kaldırıp taşıyan güçlü kanatlarıyla gökyüzünü yararak, V şeklindeki dizilişleriyle kendilerini neyin beklediğini bilmedikleri, nispeten daha sıcak bir meçhule göçerler.</span></p>

    <p class="Normal para-style-override-7"><span class="char-style-override-9">Ama bahar çiçekleriyle birlikte kuşlar aşk sarhoşu olur, çalılar onların ötüşüyle ayaklanır. Gecenin çok geç saatlerinde, karanlık onlar sesini her ne kadar kıssa da tamamen kesemez; kendi aralarında melodili şekilde konuşmaya yirmi dört saat devam ederler. Sanki yanlarında bulundukları konuttaki çiftin seviştiğini biliyorlar da onlara saygısızlık etmek istemiyorlarmış gibi ihtiyatlı davranır, varlıklarını belli etmemeye çalışırlar.</span></p>

    <p class="Normal para-style-override-7"><span class="char-style-override-9">Evin arkasındaki kızıl ladinin üstündeki ardıcın kulak okşayan ötüşünü fark ettiğimde Jamie’ye yaklaştım. Geceleri hâlâ serindi ama kışın o ısıran soğuğu geçmişti artık; buzlarını çözen toprağın ve yeni doğan yaprakların aromasıyla dolu, tatlı bir serinlikti bu. İnsanın bu havada içi gıdıklanıyordu; sıcak vücutlar birbirlerini arıyor, iç içe sokuluyorlardı.</span></p>

    <p class="Normal para-style-override-7"><span class="char-style-override-9">Koridorun karşısından gümbürtülü bir horultu geldi - bu da baharın bir başka müjdeleyicisiydi. Binbaşı MacDonald önceki gece çamur içinde gelmiş ve hoş olmayan haberler getirmişti.</span></p>

    <p class="Normal para-style-override-7"><span class="char-style-override-9">Jamie sesle birlikte hafifçe titredi, homurdandı, gaz çıkardı ve rahatladı. Geç saatlere kadar uyanık kalmış, Binbaşı’nın gönlünü hoş tutmaya çalışmıştı - mümkün olduğunca.</span></p>

    <p class="Normal para-style-override-7"><span class="char-style-override-9">Lizzie’yle Bayan Bug’un mutfakta kapları birbirine çarparak bizi uyandırmaya çalıştıklarını, bir yandan da çene çaldıklarını duyabiliyordum. Bu amaçlarına hizmet eden kokular da merdivenden yukarı çıkmaya başlamıştı; kızarmış hindibanın acı aroması, tereyağlı yulaf lapasının tatlı sıcaklığıyla birleşip ziyafet vadediyordu.</span></p>

    <p class="Normal para-style-override-7"><span class="char-style-override-9">Jamie’nin nefes alış sesi hafifçe değişince uyandığını anladım, her ne kadar hâlâ gözleri kapalı şekilde yatıyorduysa da. Ya uykunun fiziksel hazzına doyamamıştı ya da kalkıp MacDonald’la uğraşmak istemiyordu - veya her ikisi birdendi.</span></p>

    <p class="Normal para-style-override-7"><span class="char-style-override-9">Ama bana doğru kayıp beni kollarının arasına aldıktan sonra kasıklarını bana yasladığında, uykuyla işini bitirdiğini ama fiziksel haz peşinde olduğu yönündeki tahminimin isabetli olduğunu anladım.</span></p>

    <p class="Normal para-style-override-7"><span class="char-style-override-9">Ancak henüz mantıklı kelimeler sarf edecek durumda değildi; hafif mırıltı ve homurtulardan sonra burnunu kulağıma sürttü, gönlüm olup olmadığını soruşturan bir mırıltı daha çıkardı. Eh, Binbaşı daha uyanmazdı ve kahvenin hazır olmasına da hâlâ vakit vardı. Onaylayan bir mırıltı çıkardım, komodinin üstündeki badem kremine uzandım ve gecelik kıyafetlerin arasında yavaş yavaş, zevkle ilerleyerek uygulayacağım yere vardım.</span></p>

    <p class="Normal para-style-override-7"><span class="char-style-override-9">Çok geçmeden, koridorun karşısından gelen gümbürtü ve homurtularla MacDonald’ın uyanışından haberdar olduk. Soğan ve patatesle birlikte kızarmakta olan domuz pastırması da duyularımızı iyice tetikledi. Ama badem kreminin o tatlı kokusu hâlâ hepsinin üstündeydi.</span></p>

    <p class="Normal para-style-override-7"><span class="char-style-override-9">“Tabanları yağladık demek,” dedi Jamie, uykulu sesi tatminkârdı. Hâlâ yatakta yan yatıyor, giyinişimi izliyordu.</span></p>

    <p class="Normal para-style-override-7"><span class="char-style-override-9">“Ne?” Aynaya bakmayı kestim, ona döndüm. “Nasıl yani?”</span></p>

    <p class="Normal para-style-override-7"><span class="char-style-override-9">“Yani, kendimden bahsediyorum işte. Filmin sonunu çabuk gördük biraz, ha?” Örtülerle boğuşurken sessizce bir kahkaha attı.</span></p>

    <p class="Normal para-style-override-7"><span class="char-style-override-9">“Bree’yle sohbet ettin demek,” dedim anlayışlı bir sesle ve tekrar aynaya döndüm. “O ‘tabanları yağlamak’, bir yerden ardına bakmadan kaçmak anlamına gelir. Cinsel bir anlamı yok.”</span></p>

    <p class="Normal para-style-override-7"><span class="char-style-override-9">Karşı taraftan gelen balgam çıkarma sesini, hayli büyük bir mesanenin odadaki lazımlığı doldurma sesi takip etti. “Çok kalacak mıymış, söyledi mi?” diye sordum.</span></p>

    <p class="Normal para-style-override-7"><span class="char-style-override-9">Kafasını iki yana salladı. Yavaşça ayağa kalktı, kedi gibi ağır ağır ve keyifle esnedikten sonra gömleğini giyip bana sarıldı. Henüz ateşi yakmadığım için oda soğuktu; bu hareketi o yüzden hayli hoşuma gitti.</span></p>

    <p class="Normal para-style-override-7"><span class="char-style-override-9">Çenesini kafamın tepesine yavaşça koydu ve aynadaki yansımamıza baktı.</span></p>

    <p class="Normal para-style-override-7"><span class="char-style-override-9">“Gitmem lazım,” dedi yumuşak bir sesle. “Belki yarın.”</span></p>

    <p class="Normal para-style-override-7"><span class="char-style-override-9">Vücudumda çok güçlü olmayan, genel bir kasılma hissettim. </span></p>

    <p class="Normal para-style-override-7"><span class="char-style-override-9">“Nereye? Kızılderililer’e mi?”</span></p>

    <p class="Normal para-style-override-7"><span class="char-style-override-9">Gözlerini benden ayırmadan kafasını salladı.</span></p>

    <p class="Normal para-style-override-7"><span class="char-style-override-9">“MacDonald yanında birkaç gazete getirmiş, gazetelerde Vali Martin’in birkaç kişiye yolladığı mektuplar var. Tyron’dan, General Gage’den yardım istiyor. Koloninin kontrolü elinden kaymaya başladı, tabii eline hiç geçirdi mi diye sorarsan... Kafasından Kızılderililer’i silahlandırmayı ciddi ciddi geçiriyormuş. Ama bu bilgi henüz gazetelere yansımadı, şükürler olsun.”</span></p>

    <p class="Normal para-style-override-7"><span class="char-style-override-9">Beni bıraktı, temiz gömlek ve çoraplarının olduğu çekmeceye uzandı.</span></p>

    <p class="Normal para-style-override-7"><span class="char-style-override-9">“Şükürler olsun gerçekten,” dedim, saçlarımı toplayıp bağlayacak bir kurdele aramaya başladığımda. Kış boyunca pek gazete görmemiştik ama yine de Vali’yle Kurul arasındaki anlaşmazlıktan haberdar olmamak mümkün değildi; adam Kurul’u sürekli tatil ediyor, çıkarlarına uymayacak yasaları çıkarmalarına mani oluyordu.</span></p>

    <p class="Normal para-style-override-7"><span class="char-style-override-9">Cherokee, Katavba ve Krikler’i silahlandırıp kendi insanlarının üstüne salmaya niyetlendiği eğer gazetelere yansırsa, o adamın nelerle yüz yüze kalacağı hakkında oldukça iyi bir fikrim vardı.</span></p>

    <p class="Normal para-style-override-7"><span class="char-style-override-9">“Niyetlenmiş olabilir ama yapmaz, sanmıyorum,” dedim, sonunda aradığım mavi kurdeleyi bulduğumda. “Çünkü öyle yapsaydı- yaparsa yani- devrim burada, Kuzey Carolina’da, şimdi başlardı, iki yıl sonra Massachusetts ya da Philedelphia’da değil. Ama o mektupları ne diye gazetelerde yayınlatmış?”</span></p>

    <p class="Normal para-style-override-7"><span class="char-style-override-9">Jamie güldü, kafasını iki yana salladı, yüzüne düşmüş saçları geri attı.</span></p>

    <p class="Normal para-style-override-7"><span class="char-style-override-9">“O yapmamış. Vali’nin mektupları birinin eline geçmiş anlaşılan. Sinirlenmiş tabii vali de.”</span></p>

    <p class="Normal para-style-override-7"><span class="char-style-override-9">“Hadi canım.” Posta servisi son derece güvenilmezdi, hep öyle olmuştu. Hatta Jamie Fergus’u Paris’te ilk kez görevlendirdiğinde, ondan mektup çalmasını istemişti. “Fergus nasıl?” diye sordum.</span></p>

    <p class="Normal para-style-override-7"><span class="char-style-override-9">Çoraplarını giyerken hafifçe sırıttı.</span></p>

    <p class="Normal para-style-override-7"><span class="char-style-override-9">“Daha iyi sanırım. Marsali evde daha çok durduğunu söyledi. Hiram Crombie’ye Fransızca öğretirken biraz para da kazanıyormuş. Ama-”</span></p>

    <p class="Normal para-style-override-7"><span class="char-style-override-9">“Hiram’a? </span><span class="italik char-style-override-10">Fransızca?</span><span class="char-style-override-9">”</span></p>

    <p class="Normal para-style-override-7"><span class="char-style-override-9">“Evet.” Gülümseyişi bütün yüzüne yayıldı. “Hiram şu Kızılderililer’e vaaz verme konusundaki fikrine dört elle sarılmış durumda; İngilizce’nin yanında biraz da Fransızca edinirse bu işi daha iyi yapacağını düşünüyor. Ian da ona biraz da Tsalagi dilini öğretiyor ama adamın bütün dilleri öğrenmesine imkân yok tabii.”</span></p>

    <p class="Normal para-style-override-7"><span class="char-style-override-9">“Mucizeler peşimizi bırakmıyor,” dedim. “Sence- ”</span></p>

    <p class="Normal para-style-override-7"><span class="char-style-override-9">O anda Bayan Bug’ın üst kata bağırışıyla lafım kesildi. “Güzelim kahvaltı ziyan olacak doğrusu, soğudu her şey!”</span></p>

    <p class="Normal para-style-override-7"><span class="char-style-override-9">Binbaşı MacDonald’ın kapısı hemen açıldı, adam çabucak basamakları inmeye başladı.</span></p>

    <p class="Normal para-style-override-7"><span class="char-style-override-9">“Hazır mısın?” diye sordum Jamie’ye. Saç fırçamı alıp biraz kullandıktan sonra kapıyı açtı ve ciddi bir reveransla beni buyur etti.</span></p>

    <p class="Normal para-style-override-7"><span class="char-style-override-9">“İki yıl sonra demiştin Sassenach,” dedi merdivende beni takip ederken, “Her şey iki yıl sonra başlayacak demiştin ama başladı bile. Biliyorsun, değil mi?”</span></p>

    <p class="Normal para-style-override-7"><span class="char-style-override-9">“Biliyorum, evet,” dedim sert bir tonla. “Ama karnım açken bu konu üstünde düşünmek istemiyorum.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Roger ayağa kalktı, ölçü aldı. İçinde durduğu fırın çukurunun derinliği çenesine geliyordu. Göz mesafesine geldiğinde bir metre seksen santim olacaktı; o halde yaklaşık beş santim kalmış olmalıydı. Güzel bir haberdi bu. Küreği çukurun duvarına dayadı, çömeldi, toprak dolu ahşap kovayı yukarı kaldırıp yukarı, zemine bıraktı.</span></p>

    <p class="Normal para-style-override-7"><span class="char-style-override-9">“Toprak!” diye bağırdı. Yanıt gelmedi. Parmak uçlarında yükselip orada olması gerektiğini düşündüğü yardımcılarını haşin bakışlarla kontrol etti. Jemmy ve Germain’in sırayla kovayı boşaltıp ona geri götürmeleri gerekiyordu ama durduk yere kaybolmak gibi bir huyları da vardı.</span></p>

    <p class="Normal para-style-override-7"><span class="char-style-override-9">“Toprak!” diye bağırdı Roger çıkarabildiği en yüksek sesle. Küçük serseriler çok uzağa gitmiş olamazlardı; kovayı doldurması iki dakikasını almıştı.</span></p>

    <p class="Normal para-style-override-7"><span class="char-style-override-9">Çağrısı cevap buldu ama ses çocuklardan gelmedi. Soğuk bir gölge Roger’ın üstüne düştü ve gözlerini kısarak baktığında karşısındakinin kayınpederi olduğunu gördü. Jamie kovayı damadının elinden aldı, iki uzun adım atıp toprağı alçak bir tümsek halindeki yığının üstüne boşalttıktan sonra geri döndü ve çukurun içine atladı.</span></p>

    <p class="Normal para-style-override-7"><span class="char-style-override-9">“Güzel kazmışsın,” dedi iyice inceleyerek. “Öküz bile pişer burada.”</span></p>

    <p class="Normal para-style-override-7"><span class="char-style-override-9">“İyi olur doğrusu, çok acıktım.” Roger alnını gömleğinin koluna sildi; hafif esintili ve serin bir hava olmasına rağmen ter içindeydi.</span></p>

    <p class="Normal para-style-override-7"><span class="char-style-override-9">Jamie o sırada küreği eline aldı ve keskin ucunu incelemeye başladı.</span></p>

    <p class="Normal para-style-override-7"><span class="char-style-override-9">“Böylesini ilk defa görüyorum. Kızımın işi mi?”</span></p>

    <p class="Normal para-style-override-7"><span class="char-style-override-9">“Dai Jones’un da yardımı oldu ama evet.” On sekizinci yüzyıla ait bir küreği otuz saniye inceleyen Brianna, aletin daha iyi bir hale getirilebileceğine karar vermişti. Ama istediği şekle getirilebilecek bir demirin bulunup demirci Dai Jones’un ikna edilmesi -ki kendisi Galli olarak inatçılık doğal bir özelliğiydi- üç ay sürmüştü. Normalde küreğin ucu tahtadandı ve kalınca bir direğe saplanıp öyle kullanılırdı.</span></p>

    <p class="Normal para-style-override-7"><span class="char-style-override-9">”Deneyebilir miyim?” Etkilenen Jamie, küreğin sivri ucunu ayaklarının dibindeki toprağa doğru yöneltti.</span></p>

    <p class="Normal para-style-override-7"><span class="char-style-override-9">“Elbette.”</span></p>

    <p class="Normal para-style-override-7"><span class="char-style-override-9">Roger çukurun derin tarafından çekildi, fırının daha sığ kısmına geçti. Jamie’nin durduğu yerde, Brianna’nın dediğine göre, üstünde bir baca dikilecek olan ateş olacaktı. Pişecek şeyler çukurun göreceli olarak biraz daha sığ olan kısmında, üstü kapalı olarak duracaktı. Bir hafta boyunca kürek salladıktan sonra, Roger su tesisatı kurma işinin bu zahmete değmeyebileceğini düşünmeye başlamıştı. Ama Bree bunu çok istiyordu ve o da tıpkı babası gibi, farklı yöntemler kullanarak istediğini elde ederdi.</span></p>

    <p class="Normal para-style-override-7"><span class="char-style-override-9">Jamie hevesle kürek sallıyor, kovayı dolduruyordu. Aletin hızı ve kullanışlılığından memnun olduğunu belirten homurtular çıkarıyordu. Yaptığı işin pek matah olmadığını düşünmesine rağmen, Roger karısının zekâsıyla gurur duydu.</span></p>

    <p class="Normal para-style-override-7"><span class="char-style-override-9">“Önce o minik kibritler,” dedi Jamie, eğlenceli bir tonla, “sonra kürekler... sırada ne var acaba?”</span></p>

    <p class="Normal para-style-override-7"><span class="char-style-override-9">“Sormaya korkuyorum,” dedi Roger, sesindeki çekingenlikle Jamie’yi güldürmüştü.</span></p>

    <p class="Normal para-style-override-7"><span class="char-style-override-9">Kova dolunca Roger aldı, Jamie ikinciyi doldururken boşaltmaya gitti. Konuşmadan bir süre böyle devam ettirdiler; Jamie kazdı, Roger boşalttı. İşin nasıl bittiğini anlamadılar bile.</span></p>

    <p class="Normal para-style-override-7"><span class="char-style-override-9">Sonra Jamie çukurdan çıktı, Roger’ın yanına geldi ve yaptıkları işe tatminkâr gözlerle baktı.</span></p>

    <p class="Normal para-style-override-7"><span class="char-style-override-9">“Bu çukurdan fırın olmazsa,” dedi Jamie incelemeye devam ederek, “Bree buradan bir yeraltı mahzeni yapabilir.”</span></p>

    <p class="Normal para-style-override-7"><span class="char-style-override-9">“Zararı olmayacak bir çukur olduğu kesin,” dedi Roger da. Bir süre öylece durup potansiyel fırına baktılar; artık üstlerinde kurumuş olan ter yüzünden esintiyle titremeye başlamışlardı.</span></p>

    <p class="Normal para-style-override-7"><span class="char-style-override-9">“Hiç kızımla birlikte geri dönmeyi düşünüyor musun?” dedi Jamie. O kadar alelade bir şey soruyormuşçasına konuşmuştu ki Roger başta ne demek istediğini anlayamamıştı - ta ki kayınpederinin yüzündeki o sükûnet örtüsünü görene kadar. Bu sükûnetin altında aslında güçlü duygular olduğunu bedelini ödeyerek öğrenmişti.</span></p>

    <p class="Normal para-style-override-7"><span class="char-style-override-9">“Geri...” diye tekrar etti, anlamı pekiştirmek istercesine. Öyle demek istemiş olamazdı ama elbette onu kastetmişti. “Taşların arasından yani?”</span></p>

    <p class="Normal para-style-override-7"><span class="char-style-override-9">Jamie başını salladı, çukurun duvarları bir şekilde ilgisini çekmiş gibiydi; duvarlarda bitkilerin kökleri çıkmış, taşların sivri köşeleri hafif nemli kısımlardan hafifçe dışa doğru fırlamıştı.</span></p>

    <p class="Normal para-style-override-7"><span class="char-style-override-9">“Bazen aklıma geliyor,” dedi Roger, bir süre duraksadıktan sonra. “</span><span class="italik char-style-override-10">Aklımıza</span><span class="char-style-override-9"> yani. Ama...” Cümlesini yarım bıraktı, nasıl tamamlayacağını bilemedi.</span></p>

    <p class="Normal para-style-override-7"><span class="char-style-override-9">Jamie yine başını salladı, sanki anlamış gibi. Roger tıpkı kendisi ve Bree gibi, Jamie’yle Claire’in de bunu bazen akıllarından geçirdiklerini, olacakların artılarını-eksilerini tarttıklarını düşünmüştü. Geçişin tehlikeleri, Claire’in Donner ve arkadaşları hakkında anlattıklarına bakılırsa göz ardı edilemeyecek düzeydeydi. Ya o başarır da Bree’yle Jem başaramazsa? Dayanamazdı buna.</span></p>

    <p class="Normal para-style-override-7"><span class="char-style-override-9">Bunun ötesinde, hepsi başarıyla geçse de ayrılık zor olurdu - itiraf etmesi zor olsa da Roger bunu içinde hissediyordu. Bütün zorlukları ve rahatsızlıklarına rağmen, Fraser Tepesi onun eviydi.</span></p>

    <p class="Normal para-style-override-7"><span class="char-style-override-9">Yine de içinde bulundukları zamanda yaşamlarını tehdit eden şeylerin sayısı çok fazlaydı. </span></p>

    <p class="Normal para-style-override-7"><span class="char-style-override-9">Jamie’nin aslında kastettiği şeyin farkına çok geç vardı.</span></p>

    <p class="Normal para-style-override-7"><span class="char-style-override-9">“Savaş yüzünden diyorsun yani?”</span></p>

    <p class="Normal para-style-override-7"><span class="char-style-override-9">“O’Brianlar,” dedi Jamie sessizce. “Öyle şeyler tekrar olacak. Hem de birçok kez.”</span></p>

    <p class="Normal para-style-override-7"><span class="char-style-override-9">Mevsim artık sonbahar değil, bahardı ama kemiklerini titreten rüzgâr, oradaki küçük kızın yüzüne doğru kahverengi yaprakları uçuranla aynıydı. Roger birden kendisi ve Jamie’nin, bir mezar başındaki paspal ölü yakınları gibi göründüklerini düşündü. O anda çukura sırtını döndü, kestane ağaçlarında tomurcuklanmakta olan yeşillikleri izlemeye başladı.</span></p>

    <p class="Normal para-style-override-7"><span class="char-style-override-9">“Biliyor musun,” dedi bir süre sessiz kaldıktan sonra, “Claire’in nasıl- ne olduğunu ilk öğrendiğimde, aklıma ilk gelen- yani, ‘Ne kadar büyüleyici!’ diye düşünmüştüm. Tarihi yazılırken görmek... Dürüst olayım ki Bree kadar, bunu görmek için de buraya gelmiştim. O zaman yani.”</span></p>

    <p class="Normal para-style-override-7"><span class="char-style-override-9">Jamie hafifçe güldü ve damadına doğru döndü.</span></p>

    <p class="Normal para-style-override-7"><span class="char-style-override-9">“Öyle mi peki? Büyüleyici mi gerçekten?”</span></p>

    <p class="Normal para-style-override-7"><span class="char-style-override-9">“Sandığımdan çok daha fazla,” dedi Roger, duygusuz bir sesle. “Ama neden şimdi soruyorsun? Burada kalacağımızı sana bir yıl önce söylemiştim.”</span></p>

    <p class="Normal para-style-override-7"><span class="char-style-override-9">Jamie başını salladı, dudaklarını büzdü.</span></p>

    <p class="Normal para-style-override-7"><span class="char-style-override-9">“Söylemiştin. Ama değerli taşlardan bir-ikisini satmam gerektiğini düşünüyorum.”</span></p>

    <p class="Normal para-style-override-7"><span class="char-style-override-9">Bunu duyunca Roger biraz ilgilenir oldu. Gitmeyi aklından gerçekten geçirmemişti elbette ama ihtiyaç olması halinde... O değerli taşlara sahip olmanın aslında ne kadar önemli olduğunun o ana kadar farkına varmamıştı.</span></p>

    <p class="Normal para-style-override-7"><span class="char-style-override-9">“Gerektiğini düşünüyorsan sat elbette,” dedi temkinli bir tonla. “Peki neden şimdi? Bir zorluk mu çıktı?”</span></p>

    <p class="Normal para-style-override-7"><span class="char-style-override-9">Jamie son derece hor gören bir bakış attı.</span></p>

    <p class="Normal para-style-override-7"><span class="char-style-override-9">“Zorluk,” diye tekrar etti. “Öyle de denebilir tabii.” Sonra da durumu açıkça anlatmaya başladı.</span></p>

    <p class="Normal para-style-override-7"><span class="char-style-override-9">Yağmacılar yalnızca bir yıllık viskiyi değil, yeni yeni tekrar inşa edilmeye başlanan malthaneyi de ziyan etmişlerdi. Bu da o güzelim içkinin bu yıl ne satılabileceği, ne de ihtiyaçlar karşılığında takas edilebileceği anlamına geliyordu. Tepe’de geçimlerinin düşünülmesi gereken yirmi iki aile daha vardı; bunların birçoğu daha önce akıllarına bile gelmeyen bir yerde yaşamaya, hiç yapmadıkları bir işi yapmaya çabalıyor, bunlara alışabilecekleri zaman gelene kadar hayatta kalmaya çalışıyordu.</span></p>

    <p class="Normal para-style-override-7"><span class="char-style-override-9">“Sonra,” diye ekledi Jamie sertçe, “bir de MacDonald var. Ah iti an...”</span></p>

    <p class="Normal para-style-override-7"><span class="char-style-override-9">Binbaşı verandaya çıkmıştı, kırmızı paltosu sabah güneşiyle parıldıyordu. Roger’ın gördüğü kadarıyla adam yolculuk için hazırlanmıştı; botlarını giymiş, peruğunu takmış, işlemeli şapkasını elinde taşıyordu.</span></p>

    <p class="Normal para-style-override-7"><span class="char-style-override-9">“Kısa bir ziyaret galiba,” dedi Roger.</span></p>

    <p class="Normal para-style-override-7"><span class="char-style-override-9">Jamie kısık ama kaba bir ses çıkardı.</span></p>

    <p class="Normal para-style-override-7"><span class="char-style-override-9">“Kısa ama... benden otuz tane tüfek, bunlara yetecek mermi ve barut temin etmemi istedi. Kendi cebimden ödeyecekmişim fakat Kraliyet bana eninde sonunda ücreti iade edecekmiş. Mutlaka.” Sesindeki alaycı tondan bunun ne kadar uzak bir ihtimal olduğunu bildiği rahatlıkla anlaşılıyordu.</span></p>

    <p class="Normal para-style-override-7"><span class="char-style-override-9">“Otuz tüfek.” Roger dudaklarını büzdü, ıslık öttürür gibi yaptı ama ses çıkarmadı. Jamie Brownsville’e yaptığı son ziyarette, Şabah Şakıyan Kuş’a yaptığı yardımın karşılığı olarak verdiği tüfeğin bile yerine yenisini alamamıştı.</span></p>

    <p class="Normal para-style-override-7"><span class="char-style-override-9">Jamie omuz silkti.</span></p>

    <p class="Normal para-style-override-7"><span class="char-style-override-9">“Küçük şeyler var bir de. Mesela Lizzie Wemyss’e çeyiz sözü vermiştim, bu yaz evlenecek. Marsali’nin annesi, Laoghaire’e-” O anda şüpheci gözlerle Roger’a döndü, o kadın hakkında ne kadar bilgisi olduğunu kestiremiyordu. Roger ifadesiz yüzünü korudu.</span></p>

    <p class="Normal para-style-override-7"><span class="char-style-override-9">“Ona biraz borcum var, nafaka için. Biz elimizdekilerle yaşarız, evet ama diğerleri... Ya toprak satmam lazım ya da taşlardan birkaçını. Topraklarımdan vazgeçecek de değilim.” Parmaklarıyla bacağında ritim tuttuktan sonra durdu, elini kaldırıp onları yeni fark etmiş olan Binbaşı’ya selam verdi.</span></p>

    <p class="Normal para-style-override-7"><span class="char-style-override-9">“Anladım. Pekâlâ...” Bunun yapılması gerektiği bir gerçekti; değerli taşlardan oluşan bir servetin üstünde, sırf bir gün hayli riskli bir iş için kullanılabilecekleri için oturmak pek akıl karı değildi. Buna rağmen, Roger içinde bir huzursuzluk hissetti; sanki iple atlama yaparken biri ipi kesmişti.</span></p>

    <p class="Normal para-style-override-7"><span class="char-style-override-9">Jamie nefesini gürültüyle verdi.</span></p>

    <p class="Normal para-style-override-7"><span class="char-style-override-9">“Evet. Bir tanesini Bobby Higgins’le Virginia’ya, Lord hazretlerine göndereceğim. Bana en azından iyi bir fiyat verecektir.”</span></p>

    <p class="Normal para-style-override-7"><span class="char-style-override-9">“Evet, iyi bir- ” Roger durdu, gözünün önünde beliren şey dikkatini dağıttı.</span></p>

    <p class="Normal para-style-override-7"><span class="char-style-override-9">İyi bir kahvaltı etmiş gibi duran, neşeli Binbaşı, merdivenleri inmiş ve onlara doğru geliyordu; evin temelindeki ahırından çıkmış, yan tarafta sallana sallana yürümekte olan beyaz domuzdan bihaberdi. Ama hayvanın adamı fark etmesine saniyeler kalmıştı.</span></p>

    <p class="Normal para-style-override-7"><span class="char-style-override-9">“Hey!” diye bağırdı Roger ve o anda boğazında bir şeyin koptuğunu hissetti. Acı o kadar keskindi ki hemen donakaldı; bir daha konuşamayacağını sandı.</span></p>

    <p class="Normal para-style-override-7"><span class="char-style-override-9">“Domuza dikkat!” diye bağırdı Jamie, elini sallayıp hayvanı işaret ederek. Binbaşı kafasını onlara doğru uzatıp kulağını eliyle kıvırdı, sonra “domuz” kelimesini nihayet algılayabildiğinde, hızlanıp koşturmaya başlamış olan hayvanı son anda gördü.</span></p>

    <p class="Normal para-style-override-7"><span class="char-style-override-9">Yapabileceği en iyi şey, tekrar sundurmaya çıkmaktı ama panikleyip koşmaya başladı. Adam Jamie’yle Roger’a doğru koşmaya başlayınca onlar da ayrı yönlere doğru kaçmaya başladılar.</span></p>

    <p class="Normal para-style-override-7"><span class="char-style-override-9">Arkasına baktığında Roger, domuzun kulübeye doğru yönelmiş olan binbaşıyla arasındaki mesafeyi kapatmaya başladığını gördü. Ancak kulübeye gelmeden önce, yoldaki dağsıçanı fırınını fark etmesi gerekiyordu ve yolda çukurun üstünü görmesini engelleyecek kadar uzun çimler vardı.</span></p>

    <p class="Normal para-style-override-7"><span class="char-style-override-9">“Çukur!” diye bağırdı Roger, çatallı ve boğulurmuşçasına bir sesle. Yine de sesini MacDonald’a duyurabilmiş gibiydi; adamın parlak kırmızı yüzü, gözleri pörtlemiş halde ona döndü. Ama Binbaşı bunu “Domuz!” olarak algılamış olmalıydı, çünkü arkasını döndü ve ona sabitlenmiş olan pembe gözlerle karşı karşıya geldi.</span></p>

    <p class="Normal para-style-override-7"><span class="char-style-override-9">Bu dikkat dağınıklığı MacDonald için hiç iyi olmadı; adamın botlarındaki mahmuzları birbirine takılınca kafa üstü çimlerin üstüne düştü. Kovalamaca boyunca elinde tuttuğu şapka da havaya fırladı.</span></p>

    <p class="Normal para-style-override-7"><span class="char-style-override-9">Roger bir an duraksasa da usulca bir küfrederek adamın yardımına gitti. Jamie’nin de elinde küreğini hazır halde tutarak geri geldiğini gördü fakat bu iki yüz elli kiloluk domuzu metal bir küreğin bile durdurabileceği şüpheliydi.</span></p>

    <p class="Normal para-style-override-7"><span class="char-style-override-9">Ama ikisi de ona ulaşamadan, MacDonald daha da hızlı koşmaya başladı; paltosunun eteğine rağmen, sanki şeytanın yeryüzündeki gölgesi onu takip ediyormuş gibi koşuyordu. Kollarını savurarak müthiş bir azimle ilerleyen Binbaşı, çimenlerin üstünde sekerek, canını korumak için koşarken bir anda yok oldu - az önce bulunduğu yerden adeta buharlaşmıştı.</span></p>

    <p class="Normal para-style-override-7"><span class="char-style-override-9">Jamie damadına şaşkın bir bakış attı, sonra da fırın çukurunun kenarında son anda durmuş olan domuza döndü. Dikkatle hareket ederek, tek gözünü domuzdan hiç ayırmadan çukura doğru yaklaştı; aşağıda göreceği şeyden korkuyormuş gibi yan yan bakıyordu.</span></p>

    <p class="Normal para-style-override-7"><span class="char-style-override-9">Roger da kayınpederinin omzunun üstünden aşağı baktı. Binbaşı MacDonald çukurun derin kısmına düşmüştü. Adam bir dağsıçanı gibi iki büklüm olmuş, ellerini başının üstünde birleştirmişti - nasıl olduysa kafasındaki peruk hâlâ yerli yerindeydi, elbette biraz çim ve toprakla kirlenmişti.</span></p>

    <p class="Normal para-style-override-7"><span class="char-style-override-9">“MacDonald?” diye seslendi Jamie. “Bir şeyin var mı dostum?”</span></p>

    <p class="Normal para-style-override-7"><span class="char-style-override-9">“Orada mı o?” diye sordu MacDonald, titrek bir sesle.</span></p>

    <p class="Normal para-style-override-7"><span class="char-style-override-9">Roger çukurun karşı tarafına, domuzun olduğu yere baktı. Hayvan biraz uzaklaşmış, burnunu çimlerin arasına daldırmıştı.</span></p>

    <p class="Normal para-style-override-7"><span class="char-style-override-9">“Ee... evet, burada.” Her nasılsa, sesi boğazını zorlamayarak çıkmıştı ama yine de biraz boğuktu. Boğazını temizleyip daha yüksek sesle konuştu. “Ama merak etme; şu anda senin şapkanı yemekle meşgul.”</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-10"> </span></p>
  </div>
</body>
</html>