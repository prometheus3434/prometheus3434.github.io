<html xmlns="http://www.w3.org/1999/xhtml">
<head>
  <title>karvekul-50</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-42"><span class="bold">41. Silahçı</span></p>

    <p class="Normal para-style-override-7"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">Binbaşı’ya Coopersville’e kadar eşlik eden Jamie, onu Salisbury’ye götürecek olan yolda bıraktı. Yanına yemek, eski bir şapka ve yıpranan sinirlerini yatıştırması için bir şişe viski koydu. Sonra, içinden derin bir oh çekerek, McGillivrayler’in evine doğru yol aldı.</span></p>

    <p class="Normal para-style-override-7"><span class="char-style-override-9">Robin demir tezgâhının başında, etrafı sıcak metal, ahşap ve silah yağı kokularıyla sarılmış halde iş yapıyordu. Sırık gibi, ince ve sivri yüzlü bir adam da deri körükleri çalıştırıyordu ama yüzündeki hülyalı ifadeye bakılırsa konsantrasyonunu kaybetmişti.</span></p>

    <p class="Normal para-style-override-7"><span class="char-style-override-9">Jamie’nin içeri girdiğini gördüğünde Robin kafasını kaldırdı, ona başıyla selam verdi ve işine devam etti.</span></p>

    <p class="Normal para-style-override-7"><span class="char-style-override-9">Çubuk demirleri şeritlere çakmakla meşguldü; daha sonra tabanca namlusu haline gelecek olan demir silindirler, iki bloğun arasına dayanmış, kıvrılmayı bekliyordu. Jamie etrafa sıçrayan kıvılcımların arasından geçti ve bir kovanın üstüne oturup beklemeye başladı.</span></p>

    <p class="Normal para-style-override-7"><span class="char-style-override-9">Körüklerin başındaki Senga’nın nişanlısıydı... Heinrich. Heinrich Strasse. Zihninden yüzlercesinin arasından çekip çıkardığı isim, beraberinde genç adamın geçmişiyle ilgili bütün bildiklerini de getirdi. Heinrich’in ailesi ve yakınları, Jamie’nin zihninde bir kar tanesinin kompleks ve düzenli yapısıyla genç adamın ince yüzüne yansıyordu.</span></p>

    <p class="Normal para-style-override-7"><span class="char-style-override-9">İnsanların yüzüne baktığında hep bunlar geçerdi aklından ama bunu bilinçli şekilde yapmazdı. Strasse’nin uzun, kemikli yüzünde bu işleyişi normalden farklı şekilde tetikleyen bir şey vardı - çıkık alın, uzun burun ve çene, atlarınkine benzeyen üst dudak, uzun ve dar gözler, onların altında düz, kara kaşlar.</span></p>

    <p class="Normal para-style-override-7"><span class="char-style-override-9">Jamie oğlanın köklerini görebiliyordu - dokuz kardeşin ortancasıydı ve en büyük erkek kardeşti; babası bir zorbaydı, annesiyse türlü dolaplar çevirerek, sessiz ve sinsi hamlelerle durumu idare etmeye çalışmıştı. Bir Lüteriyen idi ama dindar değildi. Sivri çenesinin duruşu, Robin’le olan ilişkisinin de bir özeti gibiydi: içten ama dikkatli. Sol kulağının üstündeki sivri metal de Ute’yi hatırlatıyordu - utanç verici, korku salan bir şey.</span></p>

    <p class="Normal para-style-override-7"><span class="char-style-override-9">Bu son düşünceyle eğlendi, Heinrich’i bakışlarıyla rahatsız etmemek için Robin’in tezgâhını gözlemeye koyuldu.</span></p>

    <p class="Normal para-style-override-7"><span class="char-style-override-9">Silahçı pek düzenli değildi; metal ve ahşap kıymıkları, uğruna kıyıldıkları silahların kenarlarında yığınlar oluşturuyordu. Yapım aşamasında defolanmış kabzaların altında birkaç kâğıt parçası vardı, demir ocağının buharıyla kenarları uçuşuyordu. Kâğıtların dikkatini çekmesinin nedeni, üstündeki çizimin kalın ve zarif çizgilerini tanımış olmasıydı.</span></p>

    <p class="Normal para-style-override-7"><span class="char-style-override-9">Kaşlarını çatarak ayağa kalktı ve kabzaları kaldırıp kâğıtları eline aldı. Bir silahın farklı açılardan görünümü çizilmişti - bir tüfek, namlunun iç kısmı, yivler, diğer ayrıntılar son derece netti ama tuhaftı. Çizimlerden birinde tüfek birleştirilmiş şekilde, namlunun üstündeki boynuzumsu iki eklenti dışında bildik biçimdeydi. Ama ötekinde... silah sanki birinin dizinde kırılmıştı; kundak ve namlu zıt yönlere bakıyorlar ama aşağı dönüklerdi. İkisini birbirine bağlayan... nasıl bir menteşeydi o? Tek gözünü kapayıp düşündü.</span></p>

    <p class="Normal para-style-override-7"><span class="char-style-override-9">Tezgâhtaki gürültünün kesilmesinin ardından haznesinden dökülen sıcak metalin gürültülü tıslayışı, Jamie’nin hayallerinden kafasını kaldırıp oraya dönmesine neden oldu. </span></p>

    <p class="Normal para-style-override-7"><span class="char-style-override-9">“Kızınız size onları göstermiş miydi?” diye sordu Robin, kafasıyla kâğıtları işaret ederek. Deri önlüğünün arkasından gömleğinin kuyruğunu yukarı çekti ve mutlu yüzünün üstündeki terleri sildi.</span></p>

    <p class="Normal para-style-override-7"><span class="char-style-override-9">“Hayır. Neler karıştırıyor? Senden silah mı istedi?” Kâğıtları silahçıya geri verdi ve Robin taslakları ilgiyle inceledi.</span></p>

    <p class="Normal para-style-override-7"><span class="char-style-override-9">“Bunlar için para ödemeye niyeti olmadığı kesin Mac Dubh, tabii Roger bir çömlek dolusu altın bulmadıysa. Tüfekçilik konusundaki fikirlerini aktarmak istemiş, böyle bir şey yapmanın ne kadara mal olacağını öğrenmek istemiş.” Robin’in ağzının kenarında bir süredir tereddütle sergilenen alaycı gülümseme, sonunda geniş bir sırıtış halini aldı. “Senin kızın olduğu çok belli</span><span class="italik char-style-override-10"> </span><span class="char-style-override-9">Mac Dubh. Başka hangi kadın çocukları, giysileri düşüneceğine kafasına silahları takar?”</span></p>

    <p class="Normal para-style-override-7"><span class="char-style-override-9">Hafif bir dokundurmadan fazlasıydı bu -Brianna’nın hemcinslerinden daha net konuşan, alışılagelmedik biri olduğuna şüphe yoktu- ama o anda bir şey demedi. Robin’in moralini bozmak işine gelmezdi.</span></p>

    <p class="Normal para-style-override-7"><span class="char-style-override-9">“Eh, her kadının başka uğraşları olur,” demekle yetindi. “Küçük Lizzie bile öyle ama Manfred bununla ilgilenecektir, eminim. Şu an Salisbury’de mi? Hillsboro’da mı?”</span></p>

    <p class="Normal para-style-override-7"><span class="char-style-override-9">Robin McGillivray asla aptal bir adam değildi. Konunun aniden değişmesiyle kaşlarından biri kalktı fakat bir şey demedi. Onun yerine Heinrich’i dışarıya, onlara bira getirmesi için gönderdi ve o dışarı çıktıktan sonra hevesli bir ifadeyle Jamie’ye döndü.</span></p>

    <p class="Normal para-style-override-7"><span class="char-style-override-9">“Otuz tüfeğe ihtiyacım var Robin,” dedi Jamie hiç uzatmadan. “Hem de kısa süre içinde, en geç üç ayda.”</span></p>

    <p class="Normal para-style-override-7"><span class="char-style-override-9">Silahçının yüzü olağandışı bir ifadesizliğe büründü ama bu bir saniye sürdü. Gözlerini kırpıştırdı, ağzını sertçe kapadı ve her zamanki iyi huylu ifadesini yeniden yüzüne kondurdu.</span></p>

    <p class="Normal para-style-override-7"><span class="char-style-override-9">“Kendi ordunu oluşturuyorsun, öyle mi Mac Dubh?”</span></p>

    <p class="Normal para-style-override-7"><span class="char-style-override-9">Jamie ağzını açmadı, gülümsemekle yetindi. Kendi sakinlerini silahlandırıp kendi Güvenlik Komitesi’ni kurup Richard Brown’a karşı savaş açacağı gibi bir dedikodu yayılırsa, bunun ona zararı değil yararı bile olabilirdi. </span></p>

    <p class="Normal para-style-override-7"><span class="char-style-override-9">“Benim için ne kadarını bulabilirsin Robin? Ne sürede?”</span></p>

    <p class="Normal para-style-override-7"><span class="char-style-override-9">Silahçı gözlerini kısarak düşündü.</span></p>

    <p class="Normal para-style-override-7"><span class="char-style-override-9">“Nakit mi?”</span></p>

    <p class="Normal para-style-override-7"><span class="char-style-override-9">Jamie başını salladı; Robin’in ağzı sessiz bir ıslık çıkarmak için büzüldü. Robin de herkes gibi, silahlar için gerekecek küçük servet şöyle dursun, Jamie’nin beş kuruşu olmadığını biliyordu.</span></p>

    <p class="Normal para-style-override-7"><span class="char-style-override-9">Robin’in gözlerindeki kuşkuyu fark etti, parayı nereden bulabileceğini düşündüğünü anladı. McGillivray’in üst dişleri alt dudağına gömüldü ve adam bir süre düşündü.</span></p>

    <p class="Normal para-style-override-7"><span class="char-style-override-9">“Salisbury’yle Salem civarlarında altı tane bulabilirim, belki yedi. Brugge” -Moravyalı silahçının ismi- “bir-iki tane ayarlar ama senin istediğini bilirse...” Jamie’nin kafasını çok yavaşça iki yana salladığını görünce vazgeçti. “O halde yedi civarında. Manfred’le birlikte üç tane daha üretebiliriz belki. Tabii süslü bir şey istemiyorsun herhalde, bildiğimiz tüfek?” Kafasını Brianna’nın çizimlerine doğru döndürdü.</span></p>

    <p class="Normal para-style-override-7"><span class="char-style-override-9">“Süslü bir şey değil,” dedi Jamie gülümseyerek. “On tane yani.” </span></p>

    <p class="Normal para-style-override-7"><span class="char-style-override-9">Robin iç geçirdi, doğruldu. “Soruştururum,” dedi. “Ama kolay değil. Hele ki kendi adının duyulmasını istemiyorsan ki sanıyorum öyle...?”</span></p>

    <p class="Normal para-style-override-7"><span class="char-style-override-9">“Bulunmaz bir zekâya ve kurnazlığa sahipsin Robin,” dedi Jamie usulca ve karşısındaki adamı güldürdü. Ama doğruyu söylemişti; Culloden’da Robin McGillivray onun yanında savaşmış, Ardsmuir’de üç yıl onun yanında kalmıştı. Jamie hayatını ona emanet edebilirdi ve etmişti de. Domuzun MacDonald’ı yemiş olmasını yeğlemeye başlamıştı fakat bu anlamsız düşünceyi kafasından uzaklaştırıp, Heinrich’in getirdiği birayı yudumladı. Havadan sudan konuştu, </span><span class="char-style-override-9">oradan kalkıp gitmek için çok erken sayılmayıncaya kadar oturdu.</span></p>

    <p class="Normal para-style-override-7"><span class="char-style-override-9">Atla yola çıkan MacDonald’a eşlik etmek için Gideon’la gelmişti ama onu Dai Jones’un ahırında bırakacaktı. Karmaşık pazarlıklar sonucunda Gideon, John Woolam’ın benekli kısrağının yerini almak üzere bırakılacaktı -bu konu elbette Woolam, Bear Creek’ten dönünce açılacaktı- gelecek sonbahardaki hasat zamanında da Jamie, Dai’ye yardımı için elli kiloluk arpa ve bir şişe viski alacaktı.</span></p>

    <p class="Normal para-style-override-7"><span class="char-style-override-9">Dai’yle bir süre konuştuktan sonra -adamın genel olarak az mı konuştuğunu, yoksa Galliler’e özgü tekdüze konuşmasını kendisi gibi sadece İskoçlar’ın mı garipsediğini bir türlü anlayamıyordu- Gideon’un sağrısına şaplağı basan Jamie, hayvanı tahıllarla baş başa bıraktı.</span></p>

    <p class="Normal para-style-override-7"><span class="char-style-override-9">Dai yiyecek bir şeyler de önermiş ama Jamie reddetmişti; açlıktan kırılıyordu fakat eve kadar yürüyeceği on kilometrelik yol için de sabırsızlanıyordu. Hava açıktı, gökyüzüne soluk mavi bir renk hakimdi. Baharın yaprakları belli belirsiz bir esintiyle sallanırlarken bu uzun yolda kafa dinlemeyi iple çekiyordu.</span></p>

    <p class="Normal para-style-override-7"><span class="char-style-override-9">Robin’e silah bulmasını söylediğinde karar verilmişti ama durumun üstünde düşünülmesi şarttı.</span></p>

    <p class="Normal para-style-override-7"><span class="char-style-override-9">Altmış dört Cherokee köyü vardı; her birinin ayrı şefi, ayrı barış şefi ve savaş şefi vardı. Bu köylerden yalnızca beşi onun etki alanı içindeydi - Karkuşu insanlarının yaşadığı üç köy ve Tepeardı Cherokeeler’ine ait iki köy daha. Ancak James ne derse desin, bu iki köy Tepeardı liderini dinlerdi.</span></p>

    <p class="Normal para-style-override-7"><span class="char-style-override-9">Roger Mac, Cherokeeler ya da ufukta belirmeye başlayan savaştaki rolleri hakkında fazla bilgiye sahip değildi. Tek söyleyebildiği, topyekûn hareket etmedikleriydi; bazı köyler hiç savaşmamış, savaşanların ise bazısı bir tarafta bazısı öteki tarafta yer almıştı.</span></p>

    <p class="Normal para-style-override-7"><span class="char-style-override-9">O halde, söyleyeceği ya da söylemeyeceği herhangi bir şeyin savaşın akışını değiştirmeyeceği yargısına vardı; içi rahatladı. Ama hamle yapma zamanının da yaklaşmakta olduğunu inkar edemezdi. Artık birçok insan şunu biliyordu ki kendisi Kral’ın bir elçisiydi, Geordie’nin istekleri doğrultusunda vahşileri kışkırtmakta, onlara silahlar götürerek Düzenleyiciler’in, Özgürlükçüler’in -yani sonraki Cumhuriyetçilerin- isyancı tutkularını bastırma amacındaydı.</span></p>

    <p class="Normal para-style-override-7"><span class="char-style-override-9">Zamanı geldiğinde, bu yanılsama sona erecek ve onun da bir isyancı olduğu ortaya çıkacaktı. Ama bu ne zaman olacaktı? Başına bir ödül konup konmayacağını, konarsa ne kadarlık bir ödül olacağını hayal etti.</span><span class="char-style-override-9"/></p>

    <p class="Normal para-style-override-7"><span class="char-style-override-9">İskoçlar’a anlatmak o kadar zor olmazdı herhalde. O zaman geldiğinde, kindar ve dik başlı insanlar olan İskoçlar’ın bu isyankârlar hakkındaki öfkesini, Kral’a karşı gelenin yine içlerinden biri olması yatıştırmalıydı.</span></p>

    <p class="Normal para-style-override-7"><span class="char-style-override-9">Hayır, onu en fazla endişelendiren Kızılderililer’di - çünkü onların güvenini Kral’ın elçisi olarak kazanmıştı. Böyle ani bir taraf değişimini nasıl açıklayacaktı? Daha da önemlisi, onların da aynı fikre sahip olması için ne söyleyebilirdi? En kötü ihtimalle ihanet, en iyi ihtimalle son derece şüpheli bir durum olarak düşüneceklerdi. Onu öldürmeyeceklerini sanıyordu, ancak isyan ateşinin içine onları nasıl atabileceğini de bilemiyordu, özellikle de Kral ile böyle kârlı bir anlaşma içindeyken.</span></p>

    <p class="Normal para-style-override-7"><span class="char-style-override-9">Bir de John vardı. Tanrı aşkına, o zaman geldiğinde dostuna ne diyecekti? Tuhaf bir laf ebeliğiyle onu da taraf değiştirmeye ikna edebilir miydi? Dişlerinin arasından bir tıslama çıkardı, endişeyle kafasını iki yana salladı. Hayatı boyunca asker kalmış olan, eski Kraliyet Valisi, sadakat ve şeref timsali John Grey’i isyan için nasıl ikna edebileceğini düşünmeye çalıştı - ve başarısız oldu.</span></p>

    <p class="Normal para-style-override-7"><span class="char-style-override-9">Bir süre bunu aklından çıkaramadı, morali bozuldu. Sonra yürümenin verdiği rahatlama hissiyle kafası boşaldı, açık havanın verdiği huzurla da içi yumuşadı. Yemekten önce Jem’i balık tutmaya götürecek kadar zaman kalacaktır, diye düşündü; güneş parlaktı ama havadaki hafif nem, mevsimin ilk sineklerinin suların üstünde gezinmeye başlayabileceklerini düşündürtüyordu. Gün batımı yaklaştığında alabalıklar da bu sayede yüzeye yaklaşacaklardı.</span></p>

    <p class="Normal para-style-override-7"><span class="char-style-override-9">Bu güzel düşüncelerle biraz neşelendikten sonra, Tepe’nin biraz aşağısında kızıyla karşılaşınca çok sevindi. </span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Ciamar a tha thu, a nighean?”</span><span class="char-style-override-9"> diye sordu Galce, kızını yanağından öperek. Nasıl gidiyor kızım?</span></p>

    <p class="Normal para-style-override-7"><span class="char-style-override-9">“İyidir baba,” yanıtını aldı gülümseyen kızından ama pürüzsüz alnının kırışmasına neden olan bir şey vardı.</span></p>

    <p class="Normal para-style-override-7"><span class="char-style-override-9">“Seni bekliyordum,” dedi Bree, babasının koluna girerek. “Yarın Kızılderililer’in yanına gitmeden önce seninle konuşmam gerekiyordu.” Kızının sesindeki o tonla birlikte, Jamie’nin aklından balık tutmayla ilgili her şey uçup gitti.</span></p>

    <p class="Normal para-style-override-7"><span class="char-style-override-9">“Öyle mi?”</span></p>

    <p class="Normal para-style-override-7"><span class="char-style-override-9">Bree başını salladı fakat doğru kelimeleri bulmakta zorlandı. Bu hali de babasını daha da endişelendirdi. Ama konunun ne olduğunu bilmeden kızına yardımcı olamayacağı için yalnızca Bree’nin adımlarına uyum sağladı, sessiz ama anlayışlı bir tavırla yanında yürümeye devam etti. Yakınlarda bir alaycı kuş, repertuarını genişletmeye çalışıyordu. Bu kuş, evin arkasındaki ladin ağacında yaşayan kuştu; Jamie bunu kuşun ara sıra durup Adso’nun geceleri çıkarttığı sesleri taklit etmeye çalışmasından anlamıştı.</span></p>

    <p class="Normal para-style-override-7"><span class="char-style-override-9">“Roger’la Kızılderililer hakkında konuştuğunda,” diye başladı Brianna sonunda, kafasını Jamie’ye çevirerek, “Gözyaşı Yolu diye bir şeyden bahsetti mi?”</span></p>

    <p class="Normal para-style-override-7"><span class="char-style-override-9">“Hayır. Nedir o?”</span></p>

    <p class="Normal para-style-override-7"><span class="char-style-override-9">Brianna yüzünü buruşturdu, şaşırtıcı ve tanıdık bir şekilde kamburunu çıkardı.</span></p>

    <p class="Normal para-style-override-7"><span class="char-style-override-9">“Söylememiş olabileceğini düşünmüştüm. Kızılderililer ve Devrim hakkında bildiği her şeyi anlattığını söylemişti -gerçi her şeyi bildiği söylenemez, uzmanlığı değil- ama böyle bir şey oldu- olacak yani, Devrim’den sonra. Belki de önemli olmadığını düşünmüştür. Belki de değildir.”</span></p>

    <p class="Normal para-style-override-7"><span class="char-style-override-9">Bir an tereddüt etti, sanki babasının gerçekten önemli bir şey olmadığını teyit etmesini bekler gibiydi. Ancak Jamie yalnızca bekledi, iç geçirdi, kızının ayaklarına baktı. Bree sandalet giymişti ve çorapsızdı, uzun ayak parmakları araba yolunun ince tozlarıyla kirlenmişti. Kızının ayaklarını gördüğünde hep zarif şekilleriyle garip bir gurur duymuş ve büyüklüklerinden de aynı tuhaflıkta hafifçe utanmıştı - ama iki özellikten de bizzat sorumlu olduğu için, elbette şikâyet etmeye hakkı yoktu.</span></p>

    <p class="Normal para-style-override-7"><span class="char-style-override-9">“Şu andan yaklaşık altmış yıl sonra,” diye tekrar lafa başladı Brianna sonunda, “Amerikan hükümeti Cherokeeler’i yerlerinden edecek ve onları gönderecek. Onları çok uzak bir yere, Oklohoma’ya yollayacaklar. Bin beş yüz kilometre uzakta bir yer; yüzlercesi yolda açlıktan ölecek. O yüzden kat edecekleri yolun adına Gözyaşı Yolu diyorlar- diyecekler.”</span></p>

    <p class="Normal para-style-override-7"><span class="char-style-override-9">Böyle bir şey yapabilecek kapasiteye sahip bir hükümet olacağı fikri Jamie’yi etkiledi ve bu fikrini kızıyla paylaştı. Brianna öfke dolu bir bakış attı.</span></p>

    <p class="Normal para-style-override-7"><span class="char-style-override-9">“Hileyle yapacaklar bunu. Cherokee şeflerinden bazılarına sözler verip ikna edecekler, sonra da tutmayacaklar.”</span></p>

    <p class="Normal para-style-override-7"><span class="char-style-override-9">Jamie omuz silkti. “Çoğu hükümet yapar bunu,” dedi sadece. “Kızım, bana bunu neden anlatıyorsun ki? Ben o yıllarda -Tanrı’ya şükür- çoktan ölmüş olacağım.”</span></p>

    <p class="Normal para-style-override-7"><span class="char-style-override-9">Patavatsızlığıyla kızına rahatsızlık vermiş olduğunu, öleceği mevzusunu açmaması gerektiğini Brianna’nın bir anda yüzünün düşmesiyle fark etti. Ama özür dileyemeden, kızı omuzlarını dikleştirerek konuşmaya devam etti.</span></p>

    <p class="Normal para-style-override-7"><span class="char-style-override-9">“Bilmen gerektiğini düşündüğüm için söylemek istedim,” dedi. “Bütün Cherokeeler gitmedi oraya, bazıları dağların zirvesinde saklandı ve ordu onları bulamadı.”</span></p>

    <p class="Normal para-style-override-7"><span class="char-style-override-9">“Yaa...”</span></p>

    <p class="Normal para-style-override-7"><span class="char-style-override-9">O anda Brianna babasına döndü ve onunkilerin aynısı olan gözlerini dikerek ciddi bir tavır takındı.</span></p>

    <p class="Normal para-style-override-7"><span class="char-style-override-9">“Anlamıyor musun? Annem sana ne olacağını söylemiş - Culloden’da. Önüne geçememişsin belki ama Lallybroch’u kurtarmışsın. Kendi adamlarını da. Çünkü biliyordun.”</span></p>

    <p class="Normal para-style-override-7"><span class="char-style-override-9">“Tanrım,” dedi bir anda babası, ne demek istediğini anlayarak. Anıları bir anda gözlerinin önünde canlandı; o korku, çaresizlik, belirsizlik... Onu son güne kadar taşıyan uyuşuk his. “Bunu Sabah Şakıyan Kuş’a anlatmamı istiyorsun yani.”</span></p>

    <p class="Normal para-style-override-7"><span class="char-style-override-9">Brianna yüzünü ovuşturdu, kafasını iki yana salladı.</span></p>

    <p class="Normal para-style-override-7"><span class="char-style-override-9">“Bilmiyorum. Ona söylemen gerekip gerekmediğini bilmiyorum. Anlatsan da dinler mi onu da bilemiyorum. Ama bunu Roger’la konuştuk, ondan Kızılderililer hakkında bilgi istemenden sonra. O zamandan beri düşünüyorum... yani, bunu bilip de hiçbir şey yapmamak çok acımasızca geliyor. O yüzden seninle konuşmam gerektiğini düşündüm.”</span></p>

    <p class="Normal para-style-override-7"><span class="char-style-override-9">“Anladım, evet,” dedi babası dalgınca.</span></p>

    <p class="Normal para-style-override-7"><span class="char-style-override-9">Vicdanen hassas insanların rahatsız oldukları konularda yapılması gereken şeyleri başkalarına yaptırarak rahatladıklarına daha önce şahit olmuştu ama o anda bundan bahsetmedi. Kızının şefle kendisi konuşacak hali yoktu.</span></p>

    <p class="Normal para-style-override-7"><span class="char-style-override-9">Cherokeeler ile ilgili başında yeterince sıkıntı yokmuş gibi, diye düşündü şimdi bir de bilinmeyen gelecek kuşaklarını mı kurtarmaya çabalamalıydı? Alaycı kuş kulağının hemen yanından, iç gıdıklayıcı bir mesafeden geçti.</span></p>

    <p class="Normal para-style-override-7"><span class="char-style-override-9">O an, oldukça mantıksız bir şey yaptı ve güldü. Sonra fark etti ki bundan başka yapılabilecek bir şey yoktu. Henüz değil.</span></p>

    <p class="Normal para-style-override-7"><span class="char-style-override-9">Brianna merakla bakıyordu.</span></p>

    <p class="Normal para-style-override-7"><span class="char-style-override-9">“Ne yapacaksın?”</span></p>

    <p class="Normal para-style-override-7"><span class="char-style-override-9">Jamie yavaşça esnedi, sırtındaki kasların omurlarının etrafındaki yerlerine iyice oturmalarının zevkini çıkardı. Güneş tepedeydi, yemek pişiyordu ve son bir kez, bu gece, bir şey yapması gerekmiyordu. Henüz değil.</span></p>

    <p class="Normal para-style-override-7"><span class="char-style-override-9">“Ben balık tutmaya gidiyorum,” dedi güzel, özgün ve şüpheci kızına. “Ufaklığı getirirsin, değil mi? Oltaları ben alırım.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="italik char-style-override-10">Gönderen: James Fraser, Fraser Tepesi</span></p>

    <p class="Normal para-style-override-7"><span class="italik char-style-override-10">Alan: John Grey, Josiah Dağı Çiftliği</span></p>

    <p class="Normal para-style-override-9"><span class="italik char-style-override-10">2 Nisan 1774</span></p>

    <p class="Normal para-style-override-7"><span class="italik char-style-override-10">Lordum,</span></p>

    <p class="Normal para-style-override-7"><span class="italik char-style-override-10">Sabahleyin Cherokeeler’i ziyaret etmek üzere evimden ayrılacağım. Bu mektubu karıma bırakıyorum; kendisi de, Bay Higgins tekrar buraya uğradığında, size yanında göndereceğim paketle birlikte ona teslim edecektir.</span></p>

    <p class="Normal para-style-override-7"><span class="italik char-style-override-10">Nezaketinize ve aileme duyduğunuz yakın ilgiye sığınarak, size emanet ettiğim bu şeyi satmamda bana yardımcı olmanızı rica ediyorum. Sanıyorum ki nüfuzunuz sayesinde, bu şey için benden daha iyi bir fiyat almanız mümkündür - elbette, bunu gizlice yapmanızı rica ederim.</span></p>

    <p class="Normal para-style-override-7"><span class="italik char-style-override-10">Evime geri döndüğümde bunu yapmamın nedenini ve dahası, ilginizi çekebilecek birkaç fikri size açıklama fırsatı bulmayı umuyorum. O zamana kadar, bana inanmaya devam edin.</span></p>

    <p class="Normal para-style-override-7"><span class="italik char-style-override-10">En değerli arkadaşınız, naçiz hizmetkârınız,</span></p>

    <p class="Normal para-style-override-7"><span class="italik char-style-override-10">J. Fraser</span></p>

    <p class="Normal para-style-override-7"><span class="italik char-style-override-10"> </span></p>

    <p class="Normal para-style-override-8"><span class="bold char-style-override-10"> </span></p>
  </div>
</body>
</html>