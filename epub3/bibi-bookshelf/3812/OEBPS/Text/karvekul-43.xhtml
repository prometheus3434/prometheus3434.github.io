<html xmlns="http://www.w3.org/1999/xhtml">
<head>
  <title>karvekul-43</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-36"><span class="bold">35. Laminarya</span></p>

    <p class="Normal para-style-override-7"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">Brownsville’den sağ salim geldikten sonra normal hayatıma dönüş yolunda emin adımlarla ilerlemeye başladım. Bu adımlardan biri de McGillivrayler’deki misafirliğinden dönmüş olan Marsali’yi ziyaret etmekti. Daha önce Fergus’u gördüğümde ondan kızın yaralarının iyileştiğini, kendini iyi hissetmeye başladığını öğrenmiştim ama yine de bunu gözlerimle görmeliydim.</span></p>

    <p class="Normal para-style-override-7"><span class="char-style-override-9">Ev ve etrafı iyi durumdaydı, ancak bakımsızlığın belirtileri de aşikârdı; çatıdaki tahta kiremitlerden bazıları uçmuştu, verandanın bir köşesi eğimlenmişti ve pencerenin üstündeki yağlı parşömen de alttan sıyrılmış, ortaya kadar boşa çıkmıştı. Küçük işlerdi bunlar ama kar yağmadan önce halledilmesi gereken şeylerdi. Karın gelmesi çok uzun sürmeyecekti; havadaki öncü belirtileri sezebiliyordum, sonbaharın sonundaki müthiş mavi gökyüzü yavaş yavaş önümüzdeki kışın puslu grisine dönmeye başlamıştı.</span></p>

    <p class="Normal para-style-override-7"><span class="char-style-override-9">Beni karşılamak için kimse dışarı çıkmadı ama evde olduklarını biliyordum; bacadan çıkan duman ve kıvılcımları görebiliyordum. En azından Fergus’un yakacak kadar odun kesebildiğine sevindim. Neşeyle, “Merhabaaa!” diye seslendikten sonra kapıyı açtım.</span></p>

    <p class="Normal para-style-override-7"><span class="char-style-override-9">His hemen üstüme çöktü. O sıralardaki hislerime çok güvendiğim söylenemezdi ancak bu kemiğime kadar işleyen bir histi. Bu doktorlara hastı; bunu bir muayene odasına girdiğinizde bir şeyin çok ters olduğunda hissedersiniz, hem de tek bir soru sormadan ve tek bir kötü belirti görmeden. Başa çok sık gelmez, gelsin de istemezsiniz, emin olun ama o his içimdeydi. Bunu bildiğinizde kaçamazsınız.</span></p>

    <p class="Normal para-style-override-7"><span class="char-style-override-9">Üstüne üstlük, bana söyleyen çocuklar oldu. Marsali pencere kenarında oturuyor, dikiş dikiyordu. İki kızı ayağının dibinde sessizce oyun oynuyordu. Germain -alışılmışın dışında evin içindeydi- masaya oturmuş bacaklarını sallıyor, Jamie’nin ona Cross Creek’ten getirdiği eskimiş ama değerli bir resimli kitaba çatık kaşlarla bakıyordu. Onlar da biliyordu.</span></p>

    <p class="Normal para-style-override-7"><span class="char-style-override-9">İçeri girdiğimde Marsali kafasını kaldırdı. Yüzümü görünce bir anlığına şaşırdı, yüz hatları şokla kasıldı - eskisinden daha iyi olduğumu düşünüyordum hâlbuki.</span></p>

    <p class="Normal para-style-override-7"><span class="char-style-override-9">“İyiyim ben,” dedim bağırmasına engel olarak. “Bir-iki çürük </span><span class="char-style-override-9">yalnızca. Asıl sen nasılsın?”</span></p>

    <p class="Normal para-style-override-7"><span class="char-style-override-9">Çantamı elimden bıraktım ve yüzünü avcumun içine aldım, nazikçe ışığa doğru çevirdim. Bir yanağı ve bir kulağı morarmıştı, alnında da geçmekte olan bir kızarıklık vardı. Ama kesik veya yarık bir yeri yoktu. Bana bakan gözler temiz ve sağlıklıydı. Ten rengi gayet iyiydi, sarılık veya böbrek yetmezliği belirtisi yoktu.</span></p>

    <p class="Normal para-style-override-7"><span class="italik char-style-override-10">Onun bir şeyi yok. Bebek...</span><span class="char-style-override-9"> diye düşündüm. Ona sormaksızın elimi karnına götürdüm. Çıkıntıyı kavrayıp yavaşça kaldırırken kalbim ağzımdaydı. Minik bir diz elimi tekmelediğinde neredeyse dilimi ısırıyordum.</span></p>

    <p class="Normal para-style-override-7"><span class="char-style-override-9">Çok sevinmiştim; çocuğun öldüğünden neredeyse emindim. Marsali’nin yüzüne bir göz attığımda bu sevincimi ifade etmek için aceleci davranmamaya karar verdim. Yüzündeki ifade ümit ve korku arasındaydı. Onun bildiği şeyin doğru olmadığını söylememi bekliyordu.</span></p>

    <p class="Normal para-style-override-7"><span class="char-style-override-9">“Son günlerde bebek fazla hareket etti mi?” diye sordum sakince, stetoskobumu almaya çalışırken. Aleti Wilmington’daki bir kalaycıya yaptırmıştım; ucuna düz bir parça eklenmiş küçük bir zildi. İlkel ama etkili bir gereçti.</span></p>

    <p class="Normal para-style-override-7"><span class="char-style-override-9">“Benim kadar etmedi,” diye yanıt verdi Marsali, karnını dinlemem için geriye doğru kaykılırken. “Ama doğmaya yakın çok fazla hareket etmezler zaten, değil mi? Joanie suyu gelmeden önceki gece sanki öl... değirmentaşı gibi yatmıştı.”</span></p>

    <p class="Normal para-style-override-7"><span class="char-style-override-9">“Evet, yani, genelde öyle yaparlar,” dedim, söylemekten son anda caydığı şeyi duymazdan geldim. “Dinleniyorlar sanırım.” Bana gülümseyerek cevap verdi ama o gülümseme, karnına koyduğum aygıtımın düz yanına kulağımı dayadığımda endişeyle yok oldu.</span></p>

    <p class="Normal para-style-override-7"><span class="char-style-override-9">Kalp atışı duymak için biraz beklemem gerekti ama duyduğumda atışın gereğinden yavaş olduğunu fark ettim. Ara sıra tekliyordu da; bunu anladığımda kolumdaki tüyler diken diken oldu.</span></p>

    <p class="Normal para-style-override-7"><span class="char-style-override-9">Muayeneye devam ettim, sorular sordum, küçük şakalar yaptım ve çocukların sorularına yanıt vermek için ara sıra durdum. Bütün bunları yaparken kafamın içinde olasılıkları değerlendirmeye çalışıyordum ve hepsi çok kötüydü.</span></p>

    <p class="Normal para-style-override-7"><span class="char-style-override-9">Çocuk hareket ediyordu, kalbi de atıyordu ama ikisinde de yolunda olmayan bir şey vardı. O karnın içindeki her şey bana kusurlu geliyordu. Ama sorun neydi? Göbek bağı boynuna dolanmış olabilirdi, bu son derece mümkündü, çok da tehlikeliydi.</span><span class="char-style-override-9"/></p>

    <p class="Normal para-style-override-7"><span class="char-style-override-9">Daha iyi duyabilmek için Marsali’nin üstündeki gömleği biraz daha açtım ve oradaki büyük morluğu gördüm - iyileşmekte olan yeşil ve sarı taneciklerin yanında ortaları kırmızı-siyah karışık çiçeklere benzeyen yuvarlaklar karnının kavisinin üstündeydi. Manzarayı gördüğümde istemsiz olarak dişlerimi dudaklarıma geçirdim; o piç kuruları kızı tekmelemişlerdi. Oracıkta düşük yapmamış olması bir mucizeydi.</span></p>

    <p class="Normal para-style-override-7"><span class="char-style-override-9">Kaburgamın altından bir anda öfke köpürdüğünü hissettim ve bu his sanki canlı, somut bir şey gibiydi.</span></p>

    <p class="Normal para-style-override-7"><span class="char-style-override-9">Kanaması var mıydı? Hayır. Çürük ve morlukların neden oldukları dışında bir ağrı ya da acısı da yoktu. Kramp yoktu. Kasılma yoktu. Tansiyonu da normal gibiydi, anlayabildiğim kadarıyla.</span></p>

    <p class="Normal para-style-override-7"><span class="char-style-override-9">Göbek bağıyla ilgili bir kaza gerçekleşmiş olma olasılığı vardı - hatta yüksekti. Plasenta yerinden çıkmış, rahmin içine kanıyor olabilirdi. Peki rahim yerinden çıkmış olabilir miydi? Ya da daha nadir olan bir şey, mesela ölü bir ikiz, anormal bir şişlik... Bildiğim tek şey bu çocuğun en kısa sürede kendi kendine nefes alabileceği dünyaya kavuşması gerektiğiydi.</span></p>

    <p class="Normal para-style-override-7"><span class="char-style-override-9">“Fergus nerede?” diye sordum sakince.</span></p>

    <p class="Normal para-style-override-7"><span class="char-style-override-9">“Bilmiyorum,” dedi Marsali, benim sakin sesimle aynı tonda. “Dünden önceki günden beri eve gelmedi. Çıkar onu ağzından kızım.” Elini Félicité’ye doğru kaldırıp kıza uzanmaya çalıştı ama beceremedi. Kız bir mum kalıntısını ağzına sokmuştu.</span></p>

    <p class="Normal para-style-override-7"><span class="char-style-override-9">“Öyle mi? Ee, buluruz onu.” Ağzındakini aldığımda Félicité hiç itiraz etmedi, kız bir şeyler olduğunun farkındaydı ama ne olduğunu bilemiyordu. Kendini güvende hissetmek için Marsali’nin bacağına yapıştı ve o anda hiç müsait olmayan kucağına tırmanmaya çalıştı.</span></p>

    <p class="Normal para-style-override-7"><span class="char-style-override-9">“Hayır, bebek,” dedi Germain ve kız kardeşini belinden kavrayıp geri çekti. “Gel bakalım benimle. Süt ister misin?” dedi tatlı bir sesle. “Ambara gidelim mi seninle?”</span></p>

    <p class="Normal para-style-override-7"><span class="char-style-override-9">“Annemi isterim!” Félicité kollarını bacaklarını oynatıp kurtulmaya çalıştı fakat Germain onu çoktan kucağına almıştı.</span></p>

    <p class="Normal para-style-override-7"><span class="char-style-override-9">“Benimle geleceksiniz küçük kardeşlerim,” dedi emin bir sesle ve hemen kapıdan dışarı çıktı. Kucağındaki Félicité bağırıyordu ve hemen arkasındaki Joanie de Marsali’ye, o büyük kahverengi gözleri korku dolu halde bakıyordu.</span></p>

    <p class="Normal para-style-override-7"><span class="char-style-override-9">“Haydi canım, sen de git,” dedi Marsali gülümseyerek. “Onları Bayan Bug’ı görmeye götür Germain. Beni merak etmeyin.”</span></p>

    <p class="Normal para-style-override-7"><span class="char-style-override-9">“Tatlı çocuk şu Germain,” diye mırıldandı Marsali, ellerini karnında kavuşturup gülümsedi.</span></p>

    <p class="Normal para-style-override-7"><span class="char-style-override-9">“Çok tatlı,” dedim ona katılarak. “Marsali- ”</span></p>

    <p class="Normal para-style-override-7"><span class="char-style-override-9">“Biliyorum,” dedi hemen. “Sence yaşar mı?” diye sordu elini karnında yavaşça, dikkatlice dolaştırırken.</span></p>

    <p class="Normal para-style-override-7"><span class="char-style-override-9">Sorunun cevabını gerçekten bilemiyordum ama kesin olan şey çocuğun o anda yaşıyor olduğuydu. Tereddüt ettim, kafamın içinde olasılıkları tarttım. Yapacağım her şey büyük bir risk oluşturacaktı - hem ona hem çocuğa ya da ikisine de.</span></p>

    <p class="Normal para-style-override-7"><span class="char-style-override-9">Neden buraya daha önceden gelmemiştim ki? Önce Jamie’nin, sonra da Fergus’un sözüne inanmış, onun iyi olduğunu düşünmüştüm, ah... Ama kendime yüklenecek vaktim kalmamıştı, bunun bir anlamı da yoktu.</span></p>

    <p class="Normal para-style-override-7"><span class="char-style-override-9">“Yürüyebiliyor musun?” diye sordum. “Büyük eve gitmemiz gerekiyor.”</span></p>

    <p class="Normal para-style-override-7"><span class="char-style-override-9">“Evet, tabii.” Kolumu tutarak dikkatle ayağa kalktı. Kulübenin içine dikkatle göz gezdirdi, sanki evinin bütün detaylarını hafızasına kazımak ister gibiydi. Sonra gözlerime keskin, net bir bakış attı. “Yolda konuşuruz.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Birçok seçenek vardı, çoğu da korkunçtu. Plasenta ayrılması söz konusuysa, acil durum sezaryeni yaparak çocuğu kurtarmam mümkündü - ama Marsali’yi kaybederdik. Çocuğu sabırla, normal yoldan doğurtmaya çalışırsak da çocuğu riske atacaktık fakat Marsali bu kez daha güvende olacaktı. Tabii -bu düşünceyi kendime saklıyordum- normal yoldan doğum, kanama riskini de artırıyordu. Kanama olursa da...</span></p>

    <p class="Normal para-style-override-7"><span class="char-style-override-9">Belki de kanamayı durdurup Marsali’yi kurtarabilirdim ancak bu kez çocuğa yardım edemezdim. Eter kullanabilirdim... çok cezbedici olan bu düşünceyi istemeden kenara attım. Eterim vardı, evet ama henüz hiç kullanmamıştım, konsantrasyonu ve etkinliği hakkında bir fikrim yoktu. Aynı zamanda bir anestezist kadar eğitim de almadığımdan ötürü böyle hassas bir durumda ne kadar, nasıl kullanılması gerektiğini, risklerini veya ters teptiğinde ne yapılması gerektiğinden bihaberdim. Küçük bir ameliyat olsaydı durumu kafamda ölçer, hastanın nefes alışverişinin sağlamlığına bakar, işlerin ters gittiğini düşünürsem de hemen eteri keser, ameliyatı bırakırdım. Ama çocuk doğumu gibi bir şeyin ortasında bırakılma ihtimali yoktu.</span></p>

    <p class="Normal para-style-override-7"><span class="char-style-override-9">Marsali doğal olmayan bir sükunet içindeydi, sanki benim açıklama ve değerlendirmelerimden çok kendi içinde olup biteni dinliyor gibi bir hali vardı. Ama büyük eve yaklaşırken karşımıza kucak dolusu ölü tavşan taşıyan Ian çıkınca dikkatini ona yoğunlaştırmayı başardı.</span></p>

    <p class="Normal para-style-override-7"><span class="char-style-override-9">“Selam kuzen. Ne haber?” diye sordu oğlan neşeyle.</span></p>

    <p class="Normal para-style-override-7"><span class="char-style-override-9">“Fergus lazım Ian,” dedi Marsali lafı hiç uzatmadan. “Onu bulabilir misin?”</span></p>

    <p class="Normal para-style-override-7"><span class="char-style-override-9">Marsali’nin soluk tenini, ona yürümesi için destek olduğumu fark edince Ian’ın gülümsemesi kayboldu.</span></p>

    <p class="Normal para-style-override-7"><span class="char-style-override-9">“Tanrım, çocuk mu geliyor? Ama neden- ” Arkamızdaki patikaya göz attı, Marsali’nin kulübesinden neden çıktığımızı merak ediyor olmalıydı.</span></p>

    <p class="Normal para-style-override-7"><span class="char-style-override-9">“Git, Fergus’u bul Ian,” diye araya girdim. “Hemen.”</span></p>

    <p class="Normal para-style-override-7"><span class="char-style-override-9">“Haa.” Yutkundu, tekrar bir çocuk gibi göründü. “Haa, tamam. Bulayım. Hemen!” zıplaya zıplaya uzaklaşmaya başladı, sonra geri dönüp tavşanları elime bıraktı. Sonra ağaçların arasında sekip kütüklerin üstünden atlayarak tepeye doğru yol almaya başladı. Geri kalmak istemeyen Rollo da gri, bulanık bir görüntü oluşturarak son hızla sahibini takip etti.</span></p>

    <p class="Normal para-style-override-7"><span class="char-style-override-9">“Merak etme,” dedim Marsali’nin kolunu okşayarak. “Bulurlar onu.”</span></p>

    <p class="Normal para-style-override-7"><span class="char-style-override-9">“Ah, tabii,” dedi Ian’ın ardından bakarak. “Ama vaktinde bulamazlarsa...”</span></p>

    <p class="Normal para-style-override-7"><span class="char-style-override-9">“Bulacaklar,” dedim emin bir biçimde. “Haydi, gel.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Lizzie’yi Bree’yle Malva’yı bulması için gönderdim -daha çok yardıma ihtiyacım olabileceğini düşünmüştüm- sonra da Marsali’yi mutfağa gönderip Bayan Bug’ın yanında dinlenmesini söyledim ki ben de o sırada ameliyathanemi hazırlayabilecektim. Temiz yatak örtüleri ve yastıklar muayene masama serilmişti. Yatağım olsa daha iyi olurdu fakat elimdekilerle yetinecektim.</span></p>

    <p class="Normal para-style-override-7"><span class="char-style-override-9">Ameliyat gereçleri temiz bir havlunun altına dikkatle gizlenmişti. Eter maskesi, kenarında temiz gazlı bezle hazır durumdaydı. Eteri taşıyacak şişe… acilen olağanüstü bir durum ortaya çıkarsa eteri Malva’ya emanet edebilir miydim? Belki de edebileceğimi düşündüm; kız çok genç ve tecrübesiz olabilirdi ama kendine has bir sakinliği vardı ve çok hassas bir yapısı olmadığı da bir gerçekti. Eter şişesini doldurdum, yüzümü o tatlı, sert kokudan uzak tuttum ve ağzına bir parça pamuk tıkadım, böylece bizim eterden etkilenmemizi ya da eterin alev almasını engellemiş oldum. Hemen şömine ocağına göz attım; ateş yoktu.</span></p>

    <p class="Normal para-style-override-7"><span class="char-style-override-9">Peki ya doğum uzarsa ve işler sarpa sararsa, ya bu işi gece, mum ışığında yapmak zorunda kalırsam? Yapamazdım; eterin kesinlikle ateşe temas etmemesi gerekiyordu. Görmeden, yalnızca dokunup anlamaya çalışarak ameliyat yaptığım hayalini de kafamın içinden uzaklaştırdım.</span></p>

    <p class="Normal para-style-override-7"><span class="char-style-override-9">“Eğer bir dakikanız varsa, bana ayırmanızı rica etmem yerinde olacak,” diye mırıldandım, duamın hedefinde Azize Brigit, Aziz Raymond ve Azize Margaret vardı. Bu kişiler doğumla ilgili büyük tecrübeleri olan ya da çocuk beklemiş azizlerdi.</span></p>

    <p class="Normal para-style-override-7"><span class="char-style-override-9">Belli ki birisi beni dinliyormuş. Marsali’yi masaya getirdiğimde çok rahatladım, çünkü rahmi açılmaya başlamıştı. Ama bir kanama yoktu; aşırı kan kaybı tehlikesi henüz ortadan kalkmamıştı ancak ihtimal hayli azalmıştı.</span></p>

    <p class="Normal para-style-override-7"><span class="char-style-override-9">Tansiyonu normal görünüyordu, nabzından anlayabildiğim kadarıyla. Bebeğin kalp atışları da daha düzenliydi ama bebek hareket etmeyi kesmişti ve dürtmelere cevap vermiyordu.</span></p>

    <p class="Normal para-style-override-7"><span class="char-style-override-9">“Uyuyordur,” dedim Marsali’ye, gülümseyerek. “Güç topluyordur.”</span></p>

    <p class="Normal para-style-override-7"><span class="char-style-override-9">O da karşılık olarak hafifçe gülümsedi, sonra da yan döndü ve homurdandı.</span></p>

    <p class="Normal para-style-override-7"><span class="char-style-override-9">“O yürüyüşten sonra ben de biraz güç toplasam hiç fena olmaz.” İç geçirdi, başını yastığa yerleştirdi. Sanki ona bir şey denmiş gibi üzerine alınan Adso hemen onun yanına tırmandı ve kızın göğsünün üstüne kıvrıldı, yüzünü sürttü.</span></p>

    <p class="Normal para-style-override-7"><span class="char-style-override-9">Kediyi dışarı çıkarmak niyetindeydim ama Marsali onun varlığından huzur buluyordu. Hayvanın kulağının arkasını kaşıdı, okşadı ve Adso da rahatlayarak mırladı ve kızın çenesinin altında yerini buldu. Eh, çok daha az hijyenik ortamlarda çocuk doğurtmuşluğum vardı ve işim de uzun sürecek gibi duruyordu; Adso’nun hiç rahatsızlık vermeden odayı terk etme ihtimali de hayli yüksekti.</span></p>

    <p class="Normal para-style-override-7"><span class="char-style-override-9">Biraz daha rahatlamıştım ama hâlâ her şeyin yolunda gittiğinden emin değildim. O bir şeylerin yanlış gittiğine dair hissim hâlâ içimdeydi. Yolda önümdeki seçenekleri tekrar değerlendirmiştim; rahmin hafifçe açılmış olması ve düzenli kalp atışlarıyla belki de geleneksel doğumun daha mantıklı olabileceğini düşünmeye başladım. Hem, böylece annenin ve de çocuğun üstünde gereksiz bir baskı oluşturmamış olurdum. Acil bir durum ortaya çıkarsa... yani, onunla o zaman ilgilenecektik.</span></p>

    <p class="Normal para-style-override-7"><span class="char-style-override-9">Kavanozun içindekilerin kullanılabilir durumda olduğunu ümit ettim; daha önce bunu açmaya gerek duymamıştım. Etikette Daniel Rawlings’in akıcı harfleriyle Laminarya yazıyordu. Bu küçük, koyu yeşil, tepesindeki mantar sıkıca kapatılmış, hafif kavanozu açtığımda içinden belli belirsiz bir iyodin kokusu çıktı ama bozulma kokusu gelmemesine şükrettim.</span></p>

    <p class="Normal para-style-override-7"><span class="char-style-override-9">Laminarya bir tür yosundur. Kurutulduğunda kahverengi-yeşil arası renkte, kâğıt kalınlığında şeritler halini alır. Ama birçok yosun çeşidinin aksine, Laminarya kolayca kuruyup ufalanmaz, müthiş bir su soğurma kapasitesi vardır.</span></p>

    <p class="Normal para-style-override-7"><span class="char-style-override-9">Rahmin ağzına yerleştirildiğinde mukuslu dokudaki istenmeyen ıslaklığı emer ve şişer, bunu yaparken de rahmin daha da açılmasını sağlar, böylece doğumu başlatmış olur. Laminarya’nın kendi zamanımda bile kullanıldığına tanıklık etmiştim ama modern zamanlarda daha çok ölü çocuğu çıkarırken kolaylık sağlaması için kullanılırdı. Bu düşünceyi aklımın daha da ücra bir köşesine ittikten sonra, yerine güzel bir şey getirmeye çalıştım.</span></p>

    <p class="Normal para-style-override-7"><span class="char-style-override-9">İşlem basitti, uygulandıktan sonra yalnızca beklenecekti. Bir de umut edilecekti. Ameliyathane çok huzurluydu, içerisi ışık doluydu ve dışarıdan otların hışırtısı geliyordu.</span></p>

    <p class="Normal para-style-override-7"><span class="char-style-override-9">“Ian umarım Fergus’u bulur,” dedi Marsali, bir süre sessiz kaldıktan sonra.</span></p>

    <p class="Normal para-style-override-7"><span class="char-style-override-9">“Eminim bulacaktır,” dedim, bir yandan küçük maltızımı çakmaktaşı ve çelik kullanarak yakmaya çalışıyordum. “Fergus eve gelmiyordu, öyle dedin, değil mi?”</span></p>

    <p class="Normal para-style-override-7"><span class="char-style-override-9">“Hayır.” Sesi sanki ağzının üstü kapalıymış gibi çıktı, kafamı ona çevirdiğimde Marsali’nin Adso’nun tüylerinin içinden konuştuğunu gördüm. “Eee... adam- adamlar malthaneye geldiklerinden beri onu çok az görebildim.”</span></p>

    <p class="Normal para-style-override-7"><span class="char-style-override-9">“Yaa...”</span></p>

    <p class="Normal para-style-override-7"><span class="char-style-override-9">Buna nasıl karşılık vermem gerektiğini bilmiyordum. Fergus’un kendini sakınmaya başladığından haberim yoktu. Gerçi, on sekizinci yüzyıl erkeklerini artık tanımaya başlamıştım ve şaşırmamalıydım.</span></p>

    <p class="Normal para-style-override-7"><span class="char-style-override-9">“Utanıyor adamcağız,” dedi Marsali dürüstçe, aklımdan geçeni dışa vurarak. Yüzünü biraz çevirdi, mavi gözlerinden biri Adso’nun kafasının üstünden görülebilir hale geldi. “Onun hatası olduğunu düşünüyor. Orada oluşumun yani. Eğer aileye daha iyi bakabiliyor </span><span class="char-style-override-9">olsaydı o duruma düşmeyeceğimi düşünüyor.”</span></p>

    <p class="Normal para-style-override-7"><span class="char-style-override-9">“Erkekler,” dedim, kafamı iki yana salladım. Marsali güldü.</span></p>

    <p class="Normal para-style-override-7"><span class="char-style-override-9">“Evet, erkekler. Tabii bunu ağzıyla söylemedi, asla. Onun yerine başını alıp gidiyor, gurur yapıyor, beni evde üç vahşi çocukla bırakıyor!” Gözlerini devirdi.</span></p>

    <p class="Normal para-style-override-7"><span class="char-style-override-9">“Eh, evet, erkekler öyle yaparlar,” dedi eline yanan bir mumla içeri giren Bayan Bug. “Hiçbirinde bir tutam mantık yok ama niyetleri iyi. O çakmaktaşının sesini duydum, Bayan Claire; neden mutfağa gelip ateş almıyorsunuz?” Mumu maltızımdaki çıraya dokundu ve çıra hemen alev aldı.</span></p>

    <p class="Normal para-style-override-7"><span class="char-style-override-9">“Ee, deneyim,” dedim ve maltıza çıra attım. “Umarım sonunda on beş dakikadan az bir sürede ateş yakmayı öğrenirim.”</span></p>

    <p class="Normal para-style-override-7"><span class="char-style-override-9">Marsali ve Bayan Bug aynı anda, alaycı homurtular çıkardılar.</span></p>

    <p class="Normal para-style-override-7"><span class="char-style-override-9">“Aman canım, on beş dakika neymiş? Islak çıraları tutuşturmaya çalışırken bir saati bile geçtiğimi hatırlarım. Daha çok İskoçya’da tabii, kışın bile kuru bir şeyimiz olmazdı, malum... İnsanlar ateş yakmak için neden o kadar çok çabaladıklarını anlatırlar sanıyorsun?”</span></p>

    <p class="Normal para-style-override-7"><span class="char-style-override-9">Böylece gece ateşlerinin en iyi nasıl yakılabileceği konusunda ateşli bir tartışmanın fitili ateşlenmiş oldu. Tartışma sırasında ateş yakılırken okunacak dua bile konuşuldu; bu uzun tartışma sırasında maltızı iyice alevlendirip üstünde çay demleyecek vakti dahi buldum. Ahududu çayı kasılmaları tetikleyecekti.</span></p>

    <p class="Normal para-style-override-7"><span class="char-style-override-9">Konu İskoçya’dan açılınca Marsali’nin aklına bir şey gelmişti, tek dirseği üstünde doğruldu.</span></p>

    <p class="Normal para-style-override-7"><span class="char-style-override-9">“Claire Anne, bir kâğıt, biraz da mürekkep alsam babam kızmaz, değil mi? Anneme yazarsam iyi olacağını düşünüyorum.”</span></p>

    <p class="Normal para-style-override-7"><span class="char-style-override-9">“Çok iyi bir fikir.” Gidip kâğıt ve mürekkep almaya gittim, kalbim biraz daha hızlı atmaya başladı. Marsali tamamen sakindi ama ben değildim. Daha önce tanık olmadığım şey değildi, ölüm riski mi, dini inançlar mı, yoksa tamamen fiziksel bir şey mi tam bilemiyordum ama doğum aşamasına gelen kadınlarda sık sık böyle korkusuz, umursamaz bir hal görülürdü. Hamileler bu dönemlerde içlerine kapanırlar ve karınlarının dışındaki herhangi bir evrene asla önem vermezlerdi.</span></p>

    <p class="Normal para-style-override-7"><span class="char-style-override-9">İçimdeki endişe hissi de bir süreliğine sinmişti; iki-üç saatlik bir süre huzur içinde geçti. Marsali Laoghaire’e yazdı, ara sıra çocukları için kısa notlar da aldı. “Her ihtimale karşı” diyordu kısaca, sonra da katladığı notları bana veriyordu. Fergus’a bir şey yazmadı ama ne zaman bir ses olsa gözlerini kapıya çeviriyordu.</span><span class="char-style-override-9"/></p>

    <p class="Normal para-style-override-7"><span class="char-style-override-9">Lizzie geri döndüğünde Brianna’yı hiçbir yerde bulamadığını </span><span class="char-style-override-9">söyledi. Malva geri geldiğinde ise son derece heyecanlıydı ve hemen işe koyuldu, </span><span class="italik char-style-override-10">Peregrine Pickle’ın Maceraları</span><span class="char-style-override-9">’nı seslice okumaya başladı.</span></p>

    <p class="Normal para-style-override-7"><span class="char-style-override-9">Jamie geldiğinde üstü başı toz içindeydi. Beni dudaklarımdan, Marsali’yi alnından öptü. Ortamdaki garipliği fark ettiğinde yalnızca benim anlayabileceğim bir incelikle kaşlarını kaldırdı.</span></p>

    <p class="Normal para-style-override-7"><span class="char-style-override-9">“Nasılsın kızım?” diye sordu Marsali’ye.</span></p>

    <p class="Normal para-style-override-7"><span class="char-style-override-9">Marsali küçük kız taklidi yaptı, dil çıkardı ve babasını güldürdü.</span></p>

    <p class="Normal para-style-override-7"><span class="char-style-override-9">“Fergus’u görmedin, değil mi?” diye sordum.</span></p>

    <p class="Normal para-style-override-7"><span class="char-style-override-9">“Yoo, gördüm,” dedi, biraz şaşırmıştı. “Onu mu istiyorsun?” Soru hem bana, hem Marsali’ye gibi çıkmıştı.</span></p>

    <p class="Normal para-style-override-7"><span class="char-style-override-9">“</span><span class="char-style-override-9" xml:lang="ar-SA">İstiyoruz</span><span class="char-style-override-9">, evet,” dedim netlikle. “Nerede?”</span></p>

    <p class="Normal para-style-override-7"><span class="char-style-override-9">“Woolam değirmeninde. Fransız bir seyyaha tercümede yardımcı oluyordu, adam kuşları araştırmaya gelmiş de.”</span></p>

    <p class="Normal para-style-override-7"><span class="char-style-override-9">“Kuşları, ha?” Bayan Bug kızmıştı, elindeki dikişi bıraktı ve oturuşunu düzeltti. “Fergus kuşdili mi biliyormuş yani? Gidip o adamı hemen buraya getirin lütfen. O Fransız, kuşlarıyla kendi başına ilgilensin!”</span></p>

    <p class="Normal para-style-override-7"><span class="char-style-override-9">Bu sert çıkıştan etkilenen Jamie bir an önce koridora, oradan da dışarı çıktı. Ben de ona eşlik ettim ve duyulamayacak mesafeye geldiğimizde durdu.</span></p>

    <p class="Normal para-style-override-7"><span class="char-style-override-9">“Kızın nesi var?” diye sordu kısık sesle, gözlerini bir anlığına ameliyathaneye çevirirken. Malva’nın kalın sesi tekrar satırları okumaya başlamıştı.</span></p>

    <p class="Normal para-style-override-7"><span class="char-style-override-9">Ona anlatabildiğim en net şekilde durumu anlattım.</span></p>

    <p class="Normal para-style-override-7"><span class="char-style-override-9">“Önemli bir şeyi olmayabilir, öyle de umuyorum. Ama... Fergus’u yanında istiyor. Kocası kendini bir süredir sakınıyormuş, öyle dedi, malthanede olanlardan kendini sorumlu tutuyormuş.”</span></p>

    <p class="Normal para-style-override-7"><span class="char-style-override-9">Jamie başını salladı.</span></p>

    <p class="Normal para-style-override-7"><span class="char-style-override-9">“Eh, tutar tabii.”</span></p>

    <p class="Normal para-style-override-7"><span class="char-style-override-9">“Tutar mı? Neden tutarmış canım?” diye sordum samimi bir merak ve hayretle. “</span><span class="italik char-style-override-10">Onun</span><span class="char-style-override-9"> hatası değildi ki!”</span></p>

    <p class="Normal para-style-override-7"><span class="char-style-override-9">Bana sanki en aptalların bile akıl edebileceği bir şeyi gözden kaçırmışım gibi bir bakış attı.</span></p>

    <p class="Normal para-style-override-7"><span class="char-style-override-9">“Sence bir önemi var mı? Kıza bir şey olursa, çocuğa bir zarar gelirse de aynı şey, yine kendini suçlayacak!”</span></p>

    <p class="Normal para-style-override-7"><span class="char-style-override-9">“Suçlamasın,” dedim. “Suçladığı kesin. Ama sen- ” Lafımı yarıda kestim, çünkü o da kendini suçluyordu. Beni geri getirdiği gece açıkça söylemişti bunu.</span><span class="char-style-override-9"/></p>

    <p class="Normal para-style-override-7"><span class="char-style-override-9">Bunu hatırladığımı yüzümden okudu, kederli ve acı dolu bir gülümseme takındı. Elini uzatıp parmağını içinde küçük bir yarık olan kaşıma götürdü.</span></p>

    <p class="Normal para-style-override-7"><span class="char-style-override-9">“Sence ben de öyle hissetmedim mi yani?” diye sordu sessizce.</span></p>

    <p class="Normal para-style-override-7"><span class="char-style-override-9">Kafamı iki yana salladım, reddetmek için değil anlayışsızlığımdan.</span></p>

    <p class="Normal para-style-override-7"><span class="char-style-override-9">“Erkekler eşlerini korumakla yükümlüdürler,” dedi ve döndü. “Gidip Fergus’u getireyim.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Laminarya işini yavaş ve etkili bir biçimde yapıyordu. Marsali ara ara kasılmalar yaşıyordu ama henüz doğum aşamasına gelmemişti. Jamie yanında Fergus’la birlikte geri döndüğünde hava kararmaya başlamıştı. Yolda karşılarına çıkan Ian da onlarlaydı.</span></p>

    <p class="Normal para-style-override-7"><span class="char-style-override-9">Fergus tıraşsız, toz içinde ve günlerdir yıkanmamış haldeydi. Yine de Marsali’nin yüzü onu görür görmez hemen aydınlandı. Jamie’nin adama ne dediğini bilmiyorum; Fergus’un suratı asıktı ve endişeli görünüyordu, ta ki Marsali’yi görene kadar. O da o anda hedefine kavuşmak için ileri atılan bir ok gibi karısının yanına gitti. Marsali’ye öyle bir şevkle sarıldı ki Malva çok etkilenip elindeki kitabı yere düşürdü.</span></p>

    <p class="Normal para-style-override-7"><span class="char-style-override-9">O sabah Marsali’nin evine adım attığım andan beri kendimi ilk kez rahatlamış hissediyordum.</span></p>

    <p class="Normal para-style-override-7"><span class="char-style-override-9">Derin bir nefes aldım. “Biraz yemek yesek mi artık, ne dersiniz?”</span></p>

    <p class="Normal para-style-override-7"><span class="char-style-override-9">Fergus’la Marsali’yi yalnız bıraktım. Kalanımız yemekleri yedik ve geri döndüğümüzde ikisini kafa kafaya vermiş, fısıldaşırken bulduk. Onları rahatsız etmek zorunda olmaktan nefret ettim.</span></p>

    <p class="Normal para-style-override-7"><span class="char-style-override-9">Bir yandan, rahmi gayet düzgünce açılmıştı ve şükürler olsun ki anormal bir kanama yoktu. Diğer yandan... bebeğin kalp atışlarında yine bir düzensizlik vardı. Bunun bir göbek bağı sorunu olduğundan hemen hemen emindim artık.</span></p>

    <p class="Normal para-style-override-7"><span class="char-style-override-9">Stetoskobumla karnını dinlerken Marsali’nin gözlerinin benim üzerimde olduğunun gayet farkındaydım. Bir şey belli etmemek için kasılmaktan bir yerlerime kramp girebilirdi.</span></p>

    <p class="Normal para-style-override-7"><span class="char-style-override-9">“Gayet iyisin,” dedim inandırıcı bir sesle, alnına yapışmış saçları düzeltip gözlerine bakarak gülümserken. “Yavaş yavaş işleri hızlandırmaya başlasak iyi olacak galiba.”</span></p>

    <p class="Normal para-style-override-7"><span class="char-style-override-9">Doğuma yardımcı olan birçok çay çeşidi vardı ama yine birçoğunu kanama riski olan zamanlarda kullanamazdım. Artık işe girişmek için sabırsızlanmaya başlamıştım. Ahududu çayı yardımcı oluyordu, ancak etkili ya da ani kasılmalar yaratacak kadar güçlü değildi. Mavi kohoş eklemeli miyim, diye düşündüm.</span></p>

    <p class="Normal para-style-override-7"><span class="char-style-override-9">“Bebeğin bir an önce gelmesi lazım,” dedi Marsali Fergus’a, büyük bir sakinlikle. Endişemi saklamakta o kadar da başarılı olamamıştım belli ki.</span></p>

    <p class="Normal para-style-override-7"><span class="char-style-override-9">Kız tespihini eline almıştı, ucundaki haç aşağı sarkıyordu. “Yardım et, </span><span class="italik char-style-override-10">mon cher.</span><span class="char-style-override-9">”</span></p>

    <p class="Normal para-style-override-7"><span class="char-style-override-9">Fergus tespihli eli kaldırıp öptü.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Oui,</span><span class="char-style-override-9"> </span><span class="italik char-style-override-10">cherie</span><span class="char-style-override-9">,” dedi Fergus, haç çıkardı ve işe koyuldu.</span></p>

    <p class="Normal para-style-override-7"><span class="char-style-override-9">Fergus on yaşına kadar doğduğu genelevde yaşamıştı. Dolayısıyla kadınlar hakkında, tanıştığım diğer erkeklerden -bazı yönlerden- çok daha fazla bilgiye sahipti. Bunu bilmeme rağmen, Marsali’nin kombinezonunun ipliklerini açıp göğüslerini ortaya serdiğinde şaşırmadığımı söyleyemem.</span></p>

    <p class="Normal para-style-override-7"><span class="char-style-override-9">Marsali’nin ise şaşkın bir hali yoktu. Kız sırt üstü duruyor, kocasına bakıyordu.</span></p>

    <p class="Normal para-style-override-7"><span class="char-style-override-9">Fergus dizini yatağın yanındaki bir tabureye dayadı ve karısının karnındaki kabarıklığa hassasiyetle dokundu. Sonra kafasını Marsali’nin göğsüne doğru eğdi, dudaklarını hafifçe sıktı. O anda ağzım açık onu izlediğimi fark etti, karısının karnının arkasından kafasını kaldırıp bana baktı.</span></p>

    <p class="Normal para-style-override-7"><span class="char-style-override-9">Gülümsedi. “Yani bunu- siz henüz böyle bir şey görmediniz, değil mi leydim?”</span></p>

    <p class="Normal para-style-override-7"><span class="char-style-override-9">“Gördüğümü söyleyemem.” Bir yandan çok etkilenmiştim ama bir yandan bakmamam gereken bir şeye baktığımı düşünmeye başlamıştım. “Nasıl...?”</span></p>

    <p class="Normal para-style-override-7"><span class="char-style-override-9">“Doğum ağrıları gerektiği kadar çabuk gelmediğinde, hamile kadının göğsünü emmek rahmin hareketini hızlandırır, çocuğu da telaşlandırmış olur.” Bunu söylerken istemsizce olduğunu düşündüğüm bir şekilde başparmağını göğüs uçlarından birinin üstünde gezdirdi. Göğüs ucu bir bahar çileği gibi dikleşti. “Genelevdeki kızlardan biri bu konuda zorluk çektiğinde bazen bir başka kızdan yardım alırdı. Ben de bunu daha önce karıcığım için yapmıştım, Félicité gelirken... İyi gelecek, göreceksiniz.”</span></p>

    <p class="Normal para-style-override-7"><span class="char-style-override-9">Başka laf etmeden Marsali’nin göğsünü avucunun içine aldı ve göğüs ucunu ağzına götürdü. Gözlerini kapatarak, nazikçe ama büyük bir konsantrasyonla emmeye başladı.</span></p>

    <p class="Normal para-style-override-7"><span class="char-style-override-9">Marsali sesli bir şekilde nefes verdi ve vücudu hamilelere has, akıcı bir rahatlama geçirdi. Sanki kemiksizmiş, sanki bir denizanasıymış gibi göründü.</span></p>

    <p class="Normal para-style-override-7"><span class="char-style-override-9">Bu durumdan gereğinden çok daha fazla rahatsız olmuştum ama acil bir durum olmasından korktuğum için odadan çıkamıyordum.</span></p>

    <p class="Normal para-style-override-7"><span class="char-style-override-9">Bir anlık tereddütten sonra bir tabure çektim ve oturdum, endişelenmemeye çalıştım. Aslında ikisi de varlığımdan rahatsız oluyor gibi değillerdi, tabii varlığımdan artık haberdar bile olmayabilirdiler. Yine de biraz yan döndüm, dik dik bakıyor gibi görünmek istemiyordum.</span></p>

    <p class="Normal para-style-override-7"><span class="char-style-override-9">Fergus’un tekniğinden hem çok etkilenmiştim, hem de yöntem çok ilgimi çekmişti. Çok doğru söylemişti; hamile bir kadının göğsüyle rahmi arasında o tarz bir bağlantı vardır. L’Hôpital des Anges’taki ebeler de bunu söylemişlerdi; yeni doğum yapan kadına çocuğu hemen verilmelidir, çünkü çocuk emzirildiğinde kanama yavaşlar. Ama hiçbiri bunu doğumdan önce kullanmaktan bahsetmemişti.</span></p>

    <p class="Normal para-style-override-7"><span class="italik char-style-override-10">“Genelevdeki kızlardan biri bu konuda zorluk çektiğinde bazen bir başka kızdan yardım alırdı,” </span><span class="char-style-override-9">demişti Fergus.</span></p>

    <p class="Normal para-style-override-7"><span class="char-style-override-9">Annesi de </span><span class="italik char-style-override-10">o kızlardan</span><span class="char-style-override-9"> biriydi ama onu hiç tanımamıştı. Parisli, koyu saçlı, muhtemelen gencecik bir hayat kadınının inleyerek doğurmaya çalıştığını hayal edebiliyordum - o sırada binanın diğer odalarında müşterilerin ve diğer kızların gürültüleri yankılanırken, bir arkadaşı da bir yandan diz çökmüş, şiş göğsünü eline almış, nazikçe emiyor ve cesaret sözcükleri fısıldıyormuş demek.</span></p>

    <p class="Normal para-style-override-7"><span class="char-style-override-9">Annesi ölmüş müydü acaba? Onu doğururken mi çocuk doğmadan önce mi ölmüştü? Sarhoş bir müşteri tarafından mı boğulmuştu? Yoksa Fergus’u istememiş, bir piçe sahip olmanın sorumluluğu altına girmek istememiş, o yüzden de çocuğunu diğer kadınların merhametine, sokaktaki isimsiz çocukların arasına mı bırakmıştı?</span></p>

    <p class="Normal para-style-override-7"><span class="char-style-override-9">Marsali yatakta kımıldandı; ona göz attığımda kızın iyi durumda olduğunu gördüm. İyiydi. Hareket etmesinin nedeni kollarını Fergus’un omzuna koymak istemesiydi sadece, bir de başına başını dayamak istemesiydi. Başlığını çıkarmıştı; sarı saçları artık açıktı.</span></p>

    <p class="Normal para-style-override-7"><span class="char-style-override-9">“Fergus... Sanırım, belki de... ölebilirim,” diye fısıldadı ama sesi dışarıdaki ağaçların üstünde esen rüzgâra rağmen net bir şekilde duyulabiliyordu.</span></p>

    <p class="Normal para-style-override-7"><span class="char-style-override-9">Fergus ağzını göğüs ucundan çekti fakat dudaklarını göğsün yüzeyinde hareket ettirmeye başladı. “Sen hep öleceğini sanırsın, canım benim, her kadın öyle sanır.”</span></p>

    <p class="Normal para-style-override-7"><span class="char-style-override-9">“Evet, çünkü önemli bir kısmı ölür de ondan,” dedi kız biraz sertçe ve gözlerini açtı. Fergus gözlerini açmadı, gülümsedi ve dilinin ucunu nazikçe göğüs ucuna değdirmeye başladı.</span></p>

    <p class="Normal para-style-override-7"><span class="char-style-override-9">“Sen ölmeyeceksin,” dedi, hem de büyük bir güvenle. Elini karısının karnına koydu; önce nazikçe, sonra biraz sıkarak dokundu. Karın şişliğinin birden daha da ovalleşip sertleştiğini fark ettim. Marsali birden derin bir nefes aldı; Fergus da aynı anda elinin topuğunu karnın alt tarafına bastırdı ve kasılma geçene kadar orada tuttu.</span></p>

    <p class="Normal para-style-override-7"><span class="char-style-override-9">“Of,” dedi Marsali, nefes nefese.</span></p>

    <p class="Normal para-style-override-7"><span class="char-style-override-9">“Sen... değil,” diye fısıldadı Fergus, bu kez daha da yumuşakça. “Bırakmam seni.”</span></p>

    <p class="Normal para-style-override-7"><span class="char-style-override-9">Ellerimi eteğimin kumaşları arasında birleştirdim. Kasılma gayet normal, sağlıklı görünmüştü ve sonucu da kötü olmamıştı.</span></p>

    <p class="Normal para-style-override-7"><span class="char-style-override-9">Fergus işine devam etti, ara sıra duraksayıp Marsali’ye Fransızca, saçma sapan şeyler mırıldanıyordu. Ayağa kalktım ve yatağa doğru yavaş yavaş yaklaşmaya başladım. Evet, ters bir görüntü yoktu. Tezgahıma bakıp her şeyin yerinde olup olmadığını kontrol ettim, öyle olduğunu görünce rahatladım.</span></p>

    <p class="Normal para-style-override-7"><span class="char-style-override-9">Belki de bir sorun çıkmazdı. Çarşafta ince bir çizgi halinde kan izi vardı ama o kadarı da bu işin gayet normal bir yan etkisiydi. Yalnız, çocuğun kalp atışlarının yarattığı endişe kafamın içinden hâlâ göbek bağı sorunu olabileceğinin geçmesine neden oluyordu - ama henüz onun için bir şey yapamazdım. Marsali kararını vermişti, karar da doğruydu.</span></p>

    <p class="Normal para-style-override-7"><span class="char-style-override-9">Fergus emmeye devam ediyordu. Sessizce koridora çıktım ve kapıyı yarıya kadar kapadım, onlara biraz mahremiyet tanıdım. Bir kanama olursa saniyeler içinde içeri girebilirdim.</span></p>

    <p class="Normal para-style-override-7"><span class="char-style-override-9">Ahududu yapraklarıyla dolu kavanoz hâlâ elimdeydi. Artık bunlarla çay yapma vaktinin gelip gelmediğini kafamda tarttım. Tabii böylece kendim de bir işe yaramış olacaktım, ha?</span></p>

    <p class="Normal para-style-override-7"><span class="char-style-override-9">Karısının evde olmadığını görünce, Arch Bug çocuklarla birlikte buraya gelmişti. Félicité’yle Joan tahta kanepenin üstünde uyuyakalmışlardı, Arch ateşin yanında piposunu içiyordu ve bu hareketten çok etkilenen Germain’ın karşısında duman halkaları çıkarıyordu. Bu sırada Jamie, Ian ve Malva Christie de hararetli bir edebiyat tartışması içine girmişler, belli yazarların marifetleri üzerinde konuşuyorlardı. Henry Fielding, Tobias Smollett ve...</span></p>

    <p class="Normal para-style-override-7"><span class="char-style-override-9">“Ovid mi?” diye lafa girdim, cümlelerden birinin sonunu yakalayarak. “Gerçekten mi?”</span></p>

    <p class="Normal para-style-override-7"><span class="italik char-style-override-10">“Güvende oldukça daha çok arkadaşın olacaktır,”</span><span class="char-style-override-9"> diye alıntı yaptı Jamie. “</span><span class="italik char-style-override-10">Hayatında ne kadar bulut varsa, o kadar yalnız kalırsın.</span><span class="char-style-override-9"> Sence de bu durum </span><span class="italik char-style-override-10">Tom Jones</span><span class="char-style-override-9">’la </span><span class="italik char-style-override-10">Perry Pickle</span><span class="char-style-override-9"> için geçerli değil mi?”</span></p>

    <p class="Normal para-style-override-7"><span class="char-style-override-9">“Ama gerçek arkadaşlar birini zorluk içinde olduğu için terk etmezler!” diye karşı çıktı Malva. “Öyle arkadaşlık mı olur?”</span></p>

    <p class="Normal para-style-override-7"><span class="char-style-override-9">“Çoğu arkadaşlık öyle ama maalesef,” dedim. “Yine de öteki türlü arkadaşlıklar da var elbette ancak çok az.”</span></p>

    <p class="Normal para-style-override-7"><span class="char-style-override-9">“Öyle,” dedi Jamie. Malva’ya bakıp gülümsedi. “İskoç dağlılarının arkadaşlığı en gerçeğidir, çünkü düşmanlıkları da en gerçeğidir.”</span></p>

    <p class="Normal para-style-override-7"><span class="char-style-override-9">Kızın yüzü hafifçe kızarmıştı ama sonra onunla dalga geçildiğini anladı.</span></p>

    <p class="Normal para-style-override-7"><span class="char-style-override-9">“Hmm,” dedi kız, garip bir yüz ifadesi takınarak. “Babam diyor ki İskoç dağlıları çok iyi savaşçılarmış, çünkü onların kutsal saydığı çok az değer varmış ve oralarda savaşlar çok küçük şeyler için çıkabiliyormuş.”</span></p>

    <p class="Normal para-style-override-7"><span class="char-style-override-9">Bunu duyunca herkes kahkahaya boğuldu, sonra Jamie benim yanıma geldi ve Ian’la Malva’yı tartışmalarına devam etmeleri üzere yalnız bıraktı.</span></p>

    <p class="Normal para-style-override-7"><span class="char-style-override-9">“Nasıl gidiyor?” diye sordu sessizce, çaydanlıktan sıcak su getirerek.</span></p>

    <p class="Normal para-style-override-7"><span class="char-style-override-9">“Emin değilim,” dedim. “Fergus... yardım ediyor.”</span></p>

    <p class="Normal para-style-override-7"><span class="char-style-override-9">Jamie’nin kaşları kalktı.</span></p>

    <p class="Normal para-style-override-7"><span class="char-style-override-9">“Nasıl?” diye sordu. “Yani, işi bitirdikten sonra bir erkeğin yapabileceği bir şey mi varmış?”</span></p>

    <p class="Normal para-style-override-7"><span class="char-style-override-9">“Dilini yutarsın,” dedim. “Ben neredeyse yutuyordum.”</span></p>

    <p class="Normal para-style-override-7"><span class="char-style-override-9">Bunu duyunca konu iyice ilgisini çekti ama bana daha fazla soru sormaya fırsat bulamadan Bayan Bug herkese kitaplardaki sefil insanlar hakkında konuşmanın kimseye bir faydası olmadığını ve herkesin sofraya gelmesini söyleyince konuşmamız yarım kaldı.</span></p>

    <p class="Normal para-style-override-7"><span class="char-style-override-9">Ben de sofraya oturdum ama yiyemedim, Marsali hakkındaki endişem iştahımı kapıyordu. Biz yemek yerken ahududu çayı demlendi; onu fincana döküp ameliyathaneye götürdüm - içeri girmeden önce kapıyı nazikçe tıklattım.</span></p>

    <p class="Normal para-style-override-7"><span class="char-style-override-9">Fergus kızarmıştı ve nefes nefeseydi ama gözleri parlıyordu. Gelip yemek yemeye ikna edemezdim onu, karısının yanında kalmaya inat ederdi. Ancak çabaları da sonuç vermişti; kız artık düzenli kasılmalar yaşamaya başlamıştı ama yine de daha zamanı vardı.</span></p>

    <p class="Normal para-style-override-7"><span class="char-style-override-9">“Suyum gelince hemen bitecek,” dedi Marsali. O da biraz kızarmıştı, karnının içini dinliyor gibi bir hali vardı. “Hep öyle olur.”</span></p>

    <p class="Normal para-style-override-7"><span class="char-style-override-9">Kalp atışlarını tekrar kontrol ettim, pek bir fark yoktu; hâlâ tek</span><span class="char-style-override-9">liyordu ama zayıflamamıştı - sonra dışarı çıkmak için izin istedim. Jamie koridorun karşısında, çalışma odasındaydı. İçeri girip yanına oturdum, istendiğimde hemen yanlarına dönebilecektim.</span></p>

    <p class="Normal para-style-override-7"><span class="char-style-override-9">Her zamanki gibi kız kardeşine akşam notunu yazıyordu, ara sıra durup sağ eline giren krampın geçmesini bekliyordu. Üst katta Bayan Bug çocukları yataklara yatırıyordu. Félicité’nin sızlanışını, Germain’in şarkı söyleyerek kardeşini sakinleştirmeye çalıştığını duyabiliyordum.</span></p>

    <p class="Normal para-style-override-7"><span class="char-style-override-9">Koridorun karşısından da mırıldanmalar, Marsali’nin kıpırdanmalarıyla masanın gıcırdaması gibi sesler geliyordu. Kafamın içinde, nabzımın ortasında, bebeğin o yumuşak, hızlı kalp atışını duyuyordum.</span></p>

    <p class="Normal para-style-override-7"><span class="char-style-override-9">Her şey bir anda kötüye gidebilirdi.</span></p>

    <p class="Normal para-style-override-7"><span class="char-style-override-9">“Ne yapıyorsun Sassenach?”</span></p>

    <p class="Normal para-style-override-7"><span class="char-style-override-9">Kafamı kaldırdım, şaşırdım.</span></p>

    <p class="Normal para-style-override-7"><span class="char-style-override-9">“Bir şey yapmıyorum.”</span></p>

    <p class="Normal para-style-override-7"><span class="char-style-override-9">“Duvarın ardını görmeye çalışıyorsun, baktığın yerden de pek memnun değilsin sanki.”</span></p>

    <p class="Normal para-style-override-7"><span class="char-style-override-9">“Haa.” Bakışlarımı indirdiğimde eteğimin kumaşının parmaklarımın arasında kıvrılarak küçük girdaplar oluşturduğunu gördüm. “Başarısızlıklarımı düşünüyorum galiba.”</span></p>

    <p class="Normal para-style-override-7"><span class="char-style-override-9">Birkaç saniye yüzüme baktıktan sonra ayağa kalktı, arkama geldi, ellerini boynumun iki yanına koydu, boynumu sağlam ve sıcak bir dokunuşla ovmaya başladı.</span></p>

    <p class="Normal para-style-override-7"><span class="char-style-override-9">“Hangi başarısızlıklar?” diye sordu.</span></p>

    <p class="Normal para-style-override-7"><span class="char-style-override-9">Gözlerimi kapadım, kafamın öne düşmesine izin verdim; tutulmuş kaslarım rahatlarken inlememeye çalıştım.</span></p>

    <p class="Normal para-style-override-7"><span class="char-style-override-9">“Ee...” Biraz düşündüm, iç geçirdim. “Kurtaramadığım hastalar. Hatalarım. Felaketler. Kazalar. Ölü doğan çocuklar...”</span></p>

    <p class="Normal para-style-override-7"><span class="char-style-override-9">Son sözcük havada asılı kaldı; Jamie’nin elleri de bir-iki saniye dondu, sonra aynı tempoda devam etti.</span></p>

    <p class="Normal para-style-override-7"><span class="char-style-override-9">“Eh, bazen yapacak hiçbir şey olmuyor, değil mi? Sen de olsan, başkası da olsa fark etmezdi, ha? Bazı şeyleri düzeltmeye kimsenin gücü yetmez.”</span></p>

    <p class="Normal para-style-override-7"><span class="char-style-override-9">“Ama konu seninle ilgili olunca sen buna </span><span class="italik char-style-override-10">asla</span><span class="char-style-override-9"> inanmıyorsun,” dedim. “Ben neden inanacakmışım?”</span></p>

    <p class="Normal para-style-override-7"><span class="char-style-override-9">Bir an masaj yapmayı bıraktı; ben de başımı kaldırıp ona baktım. Bana karşı çıkmak için ağzını açtı, sonra söyleyecek bir şeyi olmadığını fark etti. Kafasını iki yana salladı, iç geçirdi, ovmaya devam etti.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Pekâlâ. Doğru diyorsun, öyle olsun,” dedi son derece tatsız bir sesle.</span></p>

    <p class="Normal para-style-override-7"><span class="char-style-override-9">“Yunancada </span><span class="italik char-style-override-10">hubris</span><span class="italik char-style-override-11">18</span><span class="char-style-override-9"> dedikleri şey bu mu sence?”</span></p>

    <p class="dip" xml:lang="en-GB">18 Kibir. (Ç.N.)</p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-7"><span class="char-style-override-9">Çıkardığı homurtunun eğlenmesiyle alakalı olduğunu düşündüm.</span></p>

    <p class="Normal para-style-override-7"><span class="char-style-override-9">“Evet. </span><span class="italik char-style-override-10">Onun</span><span class="char-style-override-9"> neye yol açtığını da biliyorsun.”</span></p>

    <p class="Normal para-style-override-7"><span class="char-style-override-9">“Yakan güneşin altındaki yalnız bir kayanın üstünde, ciğerini çiğneyen bir akbabayla baş başa bulursun kendini,” dedim ve güldüm.</span></p>

    <p class="Normal para-style-override-7"><span class="char-style-override-9">Jamie de güldü.</span></p>

    <p class="Normal para-style-override-7"><span class="char-style-override-9">“Yakan güneşin altındaki yalnız bir kaya demek... Güzel bir buluşma yeri olabilirmiş, akbabayla değil tabii.”</span></p>

    <p class="Normal para-style-override-7"><span class="char-style-override-9">Elleri boynumu son kez sıktı ama ellerini çekmedi. Kafamı ona yasladım, gözlerimi kapadım ve yanında olmanın tadını çıkardım.</span></p>

    <p class="Normal para-style-override-7"><span class="char-style-override-9">O anlık sessizlikte, koridorun karşısından gelen sesleri duyabildik. Gelen kasılmayla Marsali’den boğuk bir inleme geldi. Fergus yumuşak sesiyle, Fransızca bir soru yöneltti.</span></p>

    <p class="Normal para-style-override-7"><span class="char-style-override-9">Onları dinlemenin gerçekten yanlış olduğunu düşünüyordum - ama ikimizin de aklına onların konuşmalarının üstünü örtmeye yarayacak bir şey söylemek gelmedi.</span></p>

    <p class="Normal para-style-override-7"><span class="char-style-override-9">Marsali’nin mırıldanarak söylediği bir şeyden sonra ufak bir sessizlik oldu, sonra Fergus tereddütlü bir tonla karşılık verdi.</span></p>

    <p class="Normal para-style-override-7"><span class="char-style-override-9">“Evet, Félicité’den önce yaptığımız gibi,” diyordu Marsali’nin sesi, biraz boğukça gelse de net duyuluyordu.</span></p>

    <p class="Normal para-style-override-7"><span class="char-style-override-9">“Evet ama-”</span></p>

    <p class="Normal para-style-override-7"><span class="char-style-override-9">“Kapının arkasına bir şey koy o zaman,” dedi kız, sabırsızca bir sesle.</span></p>

    <p class="Normal para-style-override-7"><span class="char-style-override-9">Ayak sesleri duyduk, sonra ameliyathanenin kapısı açıldı. Koyu ve bakımsız saçları, düğmelerinin yarısı açılmış gömleği ve yakışıklı yüzüyle Fergus göründü. Kirli sakalların ardındaki teni kızarmıştı. Bizi gördüğünde yüzü çok acayip bir hal aldı. Gurur, utanç, bir de tanımlanamaz bir şey... Fransızlar’a özgü bir görünüş. Jamie’ye yarım ağızla güldü, sonra da İskoçlar’ın yaptığı gibi, umursamazlığı çok iyi ifade eden tek omuz silkme hareketini yaptı - sonra da kapıyı dikkatle kapattı. Küçük bir masanın gıcırdayarak hareket ettiğini duyduk, ardından masa kapıya dayanınca gelen küçük çarpma sesini de.</span></p>

    <p class="Normal para-style-override-7"><span class="char-style-override-9">Jamie’yle birbirimize bakarken tam anlamıyla afallamıştık.</span></p>

    <p class="Normal para-style-override-7"><span class="char-style-override-9">Kapalı kapının ardından kıkırdamalar duyduk, bu sesleri gıcırtı ve hışırtılar takip etti.</span></p>

    <p class="Normal para-style-override-7"><span class="char-style-override-9">“Herhalde şey yapmayacak- ” diye lafa başladı Jamie ve birden durdu, hayret içindeydi. “Yapacaklar mı?”</span></p>

    <p class="Normal para-style-override-7"><span class="char-style-override-9">Belli ki yapıyorlardı bile, çünkü gıcırtılar ritmik bir havadaydı.</span></p>

    <p class="Normal para-style-override-7"><span class="char-style-override-9">Bariz şokun yanında hafif bir sıcaklık duygusu da içimi sardı, gülmek için kendimi zor tutuyordum.</span></p>

    <p class="Normal para-style-override-7"><span class="char-style-override-9">“Ee... şey... duyduğum kadarıyla... hamileliği hızlandırdığı oluyormuş. Çocuk gecikirse, Paris’teki ebe kadınlar hamileleri kocalarını sarhoş edip... işte.”</span></p>

    <p class="Normal para-style-override-7"><span class="char-style-override-9">Jamie odanın kapısına inanamayan gözlerle bakıyordu, bir yandan da hafiften saygı duyuyor gibiydi.</span></p>

    <p class="Normal para-style-override-7"><span class="char-style-override-9">“Adam bir yudum bile içmedi. Herifte iyi cesaret varmış, hakkını vereyim.”</span></p>

    <p class="Normal para-style-override-7"><span class="char-style-override-9">Olayın en elektrikli zamanında koridordan çıkagelen Ian bir anda taş kesildi. Birkaç saniye ameliyathaneden gelen gürültüyü dinledi, Jamie’ye, bana, kapıya, sonra tekrar bize baktı, sonra kafasını sertçe iki yana salladı ve mutfağa geri dönmek üzere yürümeye başladı.</span></p>

    <p class="Normal para-style-override-7"><span class="char-style-override-9">Jamie kapıya uzanıp yavaşça kapadı.</span></p>

    <p class="Normal para-style-override-7"><span class="char-style-override-9">Başka laf etmeden yerine oturdu, kalemini eline aldı ve bir şeyler çiziktirmeye başladı. Ben de küçük kitap rafının karşısına geçip yıpranmış ciltlere amaçsızca göz gezdirmeye başladım.</span></p>

    <p class="Normal para-style-override-7"><span class="char-style-override-9">Kocakarı hikâyeleri bazen yalnızca batıl inançlardan ibaretti. Bazen de değildi.</span></p>

    <p class="Normal para-style-override-7"><span class="char-style-override-9">Şahsi anılarım, hastalarımla ilgilenirken beni nadiren rahatsız ederdi; buna ayıracak zamanım da verecek dikkatim de olmazdı. Ama o anda ikisi de fazlasıyla vardı. Bree’nin doğumundan önceki gece de adeta gözlerimin önündeydi.</span></p>

    <p class="Normal para-style-override-7"><span class="char-style-override-9">İnsanlar kadınların çocuk doğurmanın nasıl bir şey olduğunu unuttuklarını çok sık söylerler, çünkü hatırlasalarmış birden fazla kez yapmazlarmış. Kendim adına konuşmak gerekirse, ben hatırlamakta hiç zorluk çekmiyordum.</span></p>

    <p class="Normal para-style-override-7"><span class="char-style-override-9">Özellikle de o müthiş uyuşukluk hissini asla unutamam. İşin sonuna yaklaşırken ama hiç bitmeyeceğini sanmaya başlamışken, kendimi sanki çırpındıkça battığım bir bataklıkta hissetmiştim. Vücudumdaki her hücrenin gerildiğini hatırlıyordum.</span></p>

    <p class="Normal para-style-override-7"><span class="char-style-override-9">Unutamazsınız. Öyle bir noktaya geliyorsunuz ki doğum anının nasıl bir şey olduğunu hiç umursamıyorsunuz, çünkü bir saniye bile hamile kalmak istemiyorsunuz.</span></p>

    <p class="Normal para-style-override-7"><span class="char-style-override-9">Ben o noktaya doğumdan iki hafta önce gelmiştim. Sonra o gün geldi, geçti. Bir hafta sonra histeri halindeydim, tabii bunun hissizlikle aynı anda olması mümkünse.</span></p>

    <p class="Normal para-style-override-7"><span class="char-style-override-9">Frank fiziksel olarak benden daha rahattı ama sinirsel olarak beni aratmıyordu. İkimizin de ödü kopuyordu - doğumdan değil, doğum sonrası olabileceklerden. Frank her zamanki gibi bunu sessizlik içinde yaşadı ve içine kapandı, çünkü orada olanları kendi kontrol edebiliyor, oraya kimseyi yaklaştırmıyordu.</span></p>

    <p class="Normal para-style-override-7"><span class="char-style-override-9">Ama benim kimsenin kişisel sınırlarına saygı duyacak halim yoktu. Doğum uzmanı yanıma gelip rahmimin gereği kadar şöyle dursun, hiç açılmadığını ve işin birkaç gün sürebileceğini söylediğinde, kapıldığım umutsuzluktan sonra kendimi koyuvermiş, gözyaşlarımı tutamamıştım.</span></p>

    <p class="Normal para-style-override-7"><span class="char-style-override-9">Ben başıma dünyanın en kötü şeyi gelmişçesine ağlarken, beni sakinleştirmek isteyen Frank ayaklarıma masaj yapmaya başlamıştı. Sonra sırtıma, boynuma, omuzlarıma - dokunmasına izin verdiğim her yerime. Sonunda kendimi yeterince yorduğumda sessizce uzanır hale gelmiş, bana istediği gibi dokunmasına izin vermeye başlamıştım. İkimiz de aşırı korkuyorduk, birinin bize güven vermesine ihtiyacımız vardı ve bunu birbirimize sağlamak için ne diyebileceğimiz konusunda bir fikrimiz yoktu.</span></p>

    <p class="Normal para-style-override-7"><span class="char-style-override-9">Sonra Frank benimle sevişmişti. Yavaşça, nazikçe yaptığı hareketleri nihayete erdikten sonra birbirimizin kollarında uykuya dalmış, birkaç saat sonra suyum geldiğinde de panik içinde uyanmıştık.</span></p>

    <p class="Normal para-style-override-7"><span class="char-style-override-9">“Claire!” Jamie muhtemelen bana birden fazla defa seslenmişti; anımın derinliklerinde öyle bir kaybolmuştum ki nerede olduğumu unutmuştum.</span></p>

    <p class="Normal para-style-override-7"><span class="char-style-override-9">“Ne?” dedim hemen kafamı çevirerek, kalbim küt küt atıyordu. “Bir şey mi oldu?”</span></p>

    <p class="Normal para-style-override-7"><span class="char-style-override-9">“Yoo, daha değil.” Jamie bir an için beni inceledi, kaşları çatıktı, sonra yanıma geldi.</span></p>

    <p class="Normal para-style-override-7"><span class="char-style-override-9">“İyi misin sen Sassenach?”</span></p>

    <p class="Normal para-style-override-7"><span class="char-style-override-9">“İyiyim, dalmışım işte.”</span></p>

    <p class="Normal para-style-override-7"><span class="char-style-override-9">“Evet, belli oluyordu,” dedi soğuk bir sesle. Bir an duraksadı, sonra karşı kapının ardından, diğerlerinden ayrılacak şekilde daha gür çıkan bir inlemenin duyulmasıyla hemen hemen aynı anda dirseğime dokundu.</span></p>

    <p class="Normal para-style-override-7"><span class="char-style-override-9">“Korkuyor musun?” diye sordu yumuşak sesle. “Sen de hamile olabilirsin diye yani?”</span></p>

    <p class="Normal para-style-override-7"><span class="char-style-override-9">“Hayır,” dedim ama sesimdeki güvensizliği en az onun duyduğu kadar net şekilde duydum. “Değilim, biliyorum.” Gözlerimi kaldırıp yüzüne baktım; yüzü dökemediği yaşlar yüzünden donakalmıştı. “Olmadığım için de üzgünüm, bir daha olamayacağım için de.”</span></p>

    <p class="Normal para-style-override-7"><span class="char-style-override-9">Gözümü kırpıştırdım, onun yüzünde de benim hissettiklerimin aynısını gördüm: rahatlama ve hayıflanma öyle bir karışmıştı ki hangisinin daha ağır bastığı belli değildi. Kollarını etrafıma sardı, kafamı göğsüne dayadı. O sırada bu kayada da yalnız kalmadığımın bilmenin ne kadar rahatlatıcı olduğunu düşündüm.</span></p>

    <p class="Normal para-style-override-7"><span class="char-style-override-9">Bir süre sessiz kaldık, nefeslerimiz hariç. Sonra, ameliyathaneden gelen hınzır seslerde bir değişim oldu. Bir şaşkınlık nidasını daha yüksek sesli ve Fransızca bir bağırış takip etti. Ardından gelen sesler çok netti: ıslak zeminin üstünde telaşla yürüyen ayaklar.</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Her şey gerçekten de hızlı oluyordu. Bir saat sonra, siyah tüyleri olan kafayı görebiliyordum.</span></p>

    <p class="Normal para-style-override-7"><span class="char-style-override-9">“Bayağı saçı çıkmış,” dedim bir yandan bacak arasını yağla yumuşatırken. “Sakin ol, aşırı ıkınma! Daha değil.” Gelmekte olan kafayı elimle ölçtüm. “Kafası bayağı büyük.”</span></p>

    <p class="Normal para-style-override-7"><span class="char-style-override-9">“Hiç aklıma gelmezdi bak o,” dedi Marsali, kıpkırmızı bir yüzle, nefes nefese. “Paylaştığın için sağ ol.”</span></p>

    <p class="Normal para-style-override-7"><span class="char-style-override-9">Gülmek için bile vaktim olduğu söylenemezdi, nitekim bebeğin kafası yüzü aşağı bakacak şekilde elime geldi. Göbek bağı gerçekten de çocuğun boynuna dolanmıştı ama çok sıkı değildi, Tanrı’ya şükür! Parmağımı bağın altına yerleştirip oradan kurtardım ve bebeği rahatlattım; bunu yaptıktan sonra Marsali’ye, “Ikın!” dememe fırsat bile kalmadan kız ona bir ömür yetecek kadar havayı içine çekti ve bebeği karnımın ortasına bir top gibi fırlattı.</span></p>

    <p class="Normal para-style-override-7"><span class="char-style-override-9">Birisi sanki yağlı bir domuzcuğu üstüme atmış gibi hissettim ve bir anda ellerim birbirine dolandı, çocuğu sağlamca tutmaya çalıştım. Oğlan -ya da kız- nefes alıyor mu diye bakmam gerekiyordu bir an önce.</span></p>

    <p class="Normal para-style-override-7"><span class="char-style-override-9">O sırada Malva ve Bayan Bug’dan sevinç çığlıkları yükseliyordu; mutfaktan buraya doğru da telaşlı ayak sesleri yaklaşıyordu.</span></p>

    <p class="Normal para-style-override-7"><span class="char-style-override-9">Bebeğin yüzünün nerede olduğunu sonunda bulduktan sonra, burun deliklerini ve ağzını temizledim, ağzına az bir hava üfledim, ayak tabanlarından birine bir fiske attım. Ayak refleks olarak tekme attı, aynı anda ağızdan da minik bir uluma geldi.</span></p>

    <p class="Normal para-style-override-7"><span class="italik char-style-override-10">“Bon soir, Monsieur L’Oeuf,”</span><span class="char-style-override-9"> dedim ve gerçekten de bir monsenyör, yani erkek olup olmadığını hemen kontrol ettim.</span></p>

    <p class="Normal para-style-override-7"><span class="italik char-style-override-10">“Monsieur?”</span><span class="char-style-override-9"> Fergus’un ağzı kulaklarındaydı.</span></p>

    <p class="Normal para-style-override-7"><span class="italik char-style-override-10">“Monsieur,”</span><span class="char-style-override-9"> dedim ve bebeği hemen bir temiz beze sarıp babasının kollarına verdim, sonra da göbek bağını kesip anneyle ilgilenmeye başladım.</span></p>

    <p class="Normal para-style-override-7"><span class="char-style-override-9">Annesi şükürler olsun ki iyiydi. Bitkin ve ter içindeki Marsali sırıtıyordu. Odadaki herkes gülümsüyordu. Zemin pislikten geçilmiyordu, çarşaflar mahvolmuştu ve odanın havası doğuma has kokularla bezenmiş haldeydi -ki bunun pek hoş olduğu söylenemezdi- ama hepimiz sevinç içindeydik ve bunlar umurumuzda değildi.</span></p>

    <p class="Normal para-style-override-7"><span class="char-style-override-9">Rahmin büzülmesi için Marsali’nin karnını ovdum, o sırada Bayan Bug da büyük bir sürahi bira getirdi.</span></p>

    <p class="Normal para-style-override-7"><span class="char-style-override-9">“Çocuk iyi mi?” diye sordu birayı yudumladıktan sonra. “Yani, gerçekten?”</span></p>

    <p class="Normal para-style-override-7"><span class="char-style-override-9">“Yani... iki kolu, iki bacağı, tek kafası var,” dedim. “Parmakları saymaya vaktim olmadı ama.”</span></p>

    <p class="Normal para-style-override-7"><span class="char-style-override-9">Fergus bebeği masaya, Marsali’nin yanına yatırdı.</span></p>

    <p class="Normal para-style-override-7"><span class="char-style-override-9">“Kendin gör </span><span class="italik char-style-override-10">ma cher</span><span class="char-style-override-9">,” dedi. Bebeğin üstündeki örtüyü açtı. Gözlerini kırpıştırdı, sonra biraz daha yanaştı, yüzünü buruşturdu.</span></p>

    <p class="Normal para-style-override-7"><span class="char-style-override-9">Ian’la Jamie de Fergus’un halini görünce konuşmayı kestiler.</span></p>

    <p class="Normal para-style-override-7"><span class="char-style-override-9">“Bir terslik mi var?” diye sordu Ian yaklaşarak.</span></p>

    <p class="Normal para-style-override-7"><span class="char-style-override-9">Sessizlik odayı bir anda vurdu. Malva neye uğradığını şaşırmıştı, gözleri yüzden yüze geziyordu.</span></p>

    <p class="Normal para-style-override-7"><span class="char-style-override-9">Germian kapının eşiğinde uykulu halde sallanıyordu.</span></p>

    <p class="Normal para-style-override-7"><span class="char-style-override-9">“Geldi mi </span><span class="italik char-style-override-10">monsieur?</span><span class="char-style-override-9">”</span></p>

    <p class="Normal para-style-override-7"><span class="char-style-override-9">Bir cevap ya da izin beklemeden yürüyüp içeri girdi ve kanlı yatağın yanına geldi, yeni doğan kardeşine bakarken ağzı açık kaldı.</span></p>

    <p class="Normal para-style-override-7"><span class="char-style-override-9">Fergus taş kesilmişti, hepimiz gibi. Oğlu yanına geldiğinde gözlerini ona doğru indirdi, sonra bebeğine, sonra tekrar ilk doğan oğluna baktı.</span></p>

    <p class="Normal para-style-override-7"><span class="italik char-style-override-10">“Il est un nain,”</span><span class="char-style-override-9"> dedi Fergus gayet rahat bir tonla. Sonra Germain’ın omzunu sıktı; omzu o kadar sert sıkılmıştı ki Germain korkudan hafif bir ciyaklama çıkardı. Fergus sonra aniden topuklarının üstünde döndü, odadan çıktı, koridorda ilerledi ve dışarı çıktı. İçeri dolan soğuk esinti koridordan bize kadar geldi.</span></p>

    <p class="Normal para-style-override-7"><span class="italik char-style-override-10">Il est un nain.</span><span class="char-style-override-9"> O bir cüce.</span></p>

    <p class="Normal para-style-override-7"><span class="char-style-override-9">Fergus dışarı çıkarken evin kapısını kapatmadığı için oluşan cereyan mumları söndürdü ve bizi yalnızca maltızın ateşiyle aydınlanan odada yarım karanlıkta bıraktı.</span></p>

    <p class="Basic-Paragraph para-style-override-1" xml:lang="en-GB"><span> </span></p>
  </div>
</body>
</html>