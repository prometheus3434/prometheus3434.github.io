<html xmlns="http://www.w3.org/1999/xhtml">
<head>
  <title>karvekul-31</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-26"><span class="bold">25. Küller Küllere</span></p>

    <p class="Normal para-style-override-7"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">Jamie eyer çantalarını tekrar kontrol etti ama artık o kadar sık yapmaya başlamıştı ki sol taraftakini her açtığında gülümsüyordu. Brianna o tarafa, silahların konulması için deri halkalar monte etmişti. Kabzaları yukarıda duran silahlar acil bir durumda kullanılmaları için hazırlardı; ayrıca çantaya yeni dikilmiş, hayli işlevli gözlerde mermi kesesi, barutluk, bıçak, bir makara balık ağı, sarmal bir kapan, dikiş takımı, raptiye, iğne, iplik, bir paket yemek, bir şişe bira ve güzelce katlanmış bir gömlek bulunuyordu.</span></p>

    <p class="Normal para-style-override-7"><span class="char-style-override-9">Çantanın dış tarafında da Bree’nin gurur duyarak “ilk yardım bölmesi” dediği bir kısım vardı. Jamie bunun neye yardımcı olacağından pek emin değildi. Bölmede bezler içinde bin bir türlü acı kokulu çay ve herhangi bir şanssız serüvenin ardından kullanılması pek muhtemel olmasa da zararı da olmayan, Bree’nin kendi üretimi yapışkanlı bantlar vardı.</span></p>

    <p class="Normal para-style-override-7"><span class="char-style-override-9">Jamie birkaç gereksiz eşyayla birlikte bir kalıp da sabunu çantadan çıkardı ve Brianna’nın alınmaması için bir kovanın altına sakladı.</span></p>

    <p class="Normal para-style-override-7"><span class="char-style-override-9">Bunu tam zamanında yapmıştı; Brianna’nın Roger’ı çantalarda bulunması gereken fazladan çoraplar hakkında azarlayan sesi duyulmuştu. Samanlığın köşesinden dönüp karşısına çıktıklarında her şeyi yerine yerleştirmeyi başarmıştı.</span></p>

    <p class="Normal para-style-override-7"><span class="char-style-override-9">“Hazır mısın dostum?”</span></p>

    <p class="Normal para-style-override-7"><span class="char-style-override-9">“Hazırım.” Roger başını salladı ve omzuna astığı eyer çantalarını yere bıraktı. Jemmy’yi kucaklamış olan Brianna’ya döndü ve bir öpücük kondurdu.</span></p>

    <p class="Normal para-style-override-7"><span class="char-style-override-9">“Seninle geleceğim baba!” Jemmy hevesle bağırdı.</span></p>

    <p class="Normal para-style-override-7"><span class="char-style-override-9">“Bu kez değil ufaklık.”</span></p>

    <p class="Normal para-style-override-7"><span class="char-style-override-9">“Kızılderili görmek istiyorum!”</span></p>

    <p class="Normal para-style-override-7"><span class="char-style-override-9">“Sonra, belki büyüyünce.”</span></p>

    <p class="Normal para-style-override-7"><span class="char-style-override-9">“Kızılderili dilinde konuşabilirim ben! Ian Amca öğretmişti! Geleceğim!”</span></p>

    <p class="Normal para-style-override-7"><span class="char-style-override-9">“Şimdi olmaz,” dedi Brianna buyurgan bir tonla ama oğlanın dinlemeye niyeti yoktu ve annesinin kucağından inmeye çalışıyordu. Jamie boğazını temizledi, Jemmy’ye sert bir bakış attı.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Annenle babanı dinle,” dedi. Jemmy ters ters baktı, alt dudağını sarkıttı ama sustu.</span></p>

    <p class="Normal para-style-override-7"><span class="char-style-override-9">“Bunu nasıl başardığını bir gün anlatıver,” dedi Roger, bir yandan oğlunu süzerken.</span></p>

    <p class="Normal para-style-override-7"><span class="char-style-override-9">Jamie güldü ve Jemmy’nin yanına gitti. “Öp bakalım dedeni.”</span></p>

    <p class="Normal para-style-override-7"><span class="char-style-override-9">Neşesi hemen yerine gelen çocuk dedesinin boynuna sarıldı. Jamie oğlanı annesinin kucağından aldı, sarıldı ve öptü. Yulaf, kızarmış ekmek ve bal kokan Jemmy, artık pek kucağa alınacak bir ağırlıkta değildi.</span></p>

    <p class="Normal para-style-override-7"><span class="char-style-override-9">“Uslu dur, annenin sözünü dinle. Tamam mı? Biraz daha büyüyünce sen de geleceksin. Gel de Clarance’a veda et; Ian amcanın öğrettiği kelimeleri söyleyebilirsin.” Üç yaşında bir çocuğa uygun kelimeler öğrenmiş olmasını diledi. Ian’ın çok uçlarda bir mizah anlayışı vardı.</span></p>

    <p class="Normal para-style-override-7"><span class="char-style-override-9">Belki de, diye düşündü sırıtarak, Jenny’nin çocukları -Ian da dahil- öğrettiğim bazı Fransızca kelimeleri hatırlıyordur.</span></p>

    <p class="Normal para-style-override-7"><span class="char-style-override-9">Jamie hâlihazırda Roger’ın atının eyerini, heybelerini ayarlamış ve hayvanı dizginlemişti. Yük katırı Clarence da hazırdı. Roger heybelerini asarken Brianna da eyer kuşağını ve üzengi kayışını kontrol etti - buna ihtiyaç olduğu için değil, kendini meşgul tutmak için yapıyordu. Genç kız alt dudağını ısırıyordu; endişeli görünmemeye çabalıyordu ama kimseyi kandıramıyordu.</span></p>

    <p class="Normal para-style-override-7"><span class="char-style-override-9">Jamie, Jem’i kaldırdı, çocuk hayvanın burnunu okşadı, böylece Roger ve Bree’ye yalnız başlarına vedalaşma şansı tanımış oldu. Clarence uysal bir hayvandı, Jem’in hevesli el darbelerini ve yanlış söylediği Cherokee kelimelerini büyük metanetle karşıladı. Ama Jem kollarını bu kez Gideon’a doğru çevirince dedesi onu sertçe geri çekti.</span></p>

    <p class="Normal para-style-override-7"><span class="char-style-override-9">“Hayır evlat, o serseriye dokunmasan iyi olur. Yiyiverir elini.”</span></p>

    <p class="Normal para-style-override-7"><span class="char-style-override-9">Gideon kulaklarını titretti ve toynağını sabırsızca yere vurdu. Aygır bir an önce yola çıkmaya, sahibini öldürme şansını tekrar eline geçirmeye can atıyordu.</span></p>

    <p class="Normal para-style-override-7"><span class="char-style-override-9">“Neden hâlâ bu melun yaratığa biniyorsun?” diye sordu Brianna, Gideon’un dudağını indirerek sarı dişlerini göstermesini izleyerek. Jem’i Jamie’nin kucağından aldı ve atın etrafından iyice uzaklaştı.</span></p>

    <p class="Normal para-style-override-7"><span class="char-style-override-9">“Gideon’u mu diyorsun? Anlaşıyoruz biz. Ayrıca ticarette kullanacağım mallardan biri de o.”</span></p>

    <p class="Normal para-style-override-7"><span class="char-style-override-9">“Gerçekten mi?” Kestane rengi ata şüpheci bir bakış attı. “Kızılderililer onu alınca savaş başlatmaya kalkmasınlar?”</span></p>

    <p class="Normal para-style-override-7"><span class="char-style-override-9">“Onlara hediye etmekten bahsetmemiştim,” dedi Jamie. “Doğrudan değil, en azından.”</span></p>

    <p class="Normal para-style-override-7"><span class="char-style-override-9">Gideon huysuz, yamuk kafalı, çenesi güçlü ve inatçı bir hayvandı. Ama bu nahoş özellikler Kızılderililer’e çok cazip geliyordu, bu özelliklere geniş gövdesi, hızı ve kaslı yapısı da ekleniyordu. Köylerdeki kabile reislerinden biri olan Sessiz Hava, benekli kısrağını Gideon’la çiftleştirebilmek için üç tane geyik derisi teklif etmişti. Jamie bu teklifi duyduğunda elinde değerli bir varlık olduğunu keşfetmişti.</span></p>

    <p class="Normal para-style-override-7"><span class="char-style-override-9">“Onu hadım etmeye fırsat bulamamış olmam çok güzel,” dedi, atın boynuna bir şaplak attı ve hayvanın refleks olarak kafasını çevireceğini bildiği için geri çekildi. “Ekmeğini kazanıyor ve dahası, Kızılderili atlarına uygun bir damızlık gözüyle bakılıyor. Ondan istediğim tek şey her zaman yapmaya bayıldığı bir şey.”</span></p>

    <p class="Normal para-style-override-7"><span class="char-style-override-9">Brianna soğuktan pespembe kesilmişti ama Jamie’nin lafına gülerken daha da kızardı.</span></p>

    <p class="Normal para-style-override-7"><span class="char-style-override-9">“Hadım ne demek?” diye sordu Jemmy.</span></p>

    <p class="Normal para-style-override-7"><span class="char-style-override-9">“Annen anlatır.” Jamie çocuğa gülümsedi, saçlarını karıştırdı ve Roger’a döndü. “Hazır mısın evlat?”</span></p>

    <p class="Normal para-style-override-7"><span class="char-style-override-9">Roger başını salladı ve atının üstüne çıktı. Kısırlaştırılmış ama sağlam bir dorusu vardı, adı Agrippa’ydı. Hayvan biraz rahatsız, sürekli homurtular çıkaran bir attı fakat bunun dışında pek bir sorunu yoktu ve Roger gibi bir binici için gayet iyiydi - diğer atlara karşı her zaman mesafeli oluşu ayrı meseleydi.</span></p>

    <p class="Normal para-style-override-7"><span class="char-style-override-9">Roger karısını öpmek için eyerin üstünde eğildi ve sonrasında yola çıktılar. Jamie daha önce özel olarak -ve uzun uzun- Claire ile vedalaşmıştı.</span></p>

    <p class="Normal para-style-override-7"><span class="char-style-override-9">Claire odasının penceresindeydi ve yola çıkan iki erkeğe el salladı. Saçları darmadağınık bir haldeydi, yansıyan sabah güneşi sayesinde de yanan dikenli çalıları andırıyordu. Jamie bunu gördüğünde hemen yanına gitmek, onu o dağınık halde, içliğiyle görmek istedi. Ona yaptıklarının üstünden bir saat geçmemiş olmasına rağmen bu güçlü hissi duyabiliyordu. Bir yandan da onu sanki bir daha göremeyecekmiş gibi korkuyordu.</span></p>

    <p class="Normal para-style-override-7"><span class="char-style-override-9">Pek düşünmeksizin sol eline baktı ve başparmağındaki yaranın hayaletimsi izini, artık zorlukla fark edilebilen “C”yi gördü. Bu iz yıllardır aklına gelmiyor ya da dikkatini çekmiyordu ama o an sanki nefes alamayacakmış gibi hissetti.</span></p>

    <p class="Normal para-style-override-7"><span class="char-style-override-9">Ama karısına el salladı ve karşılık olarak kadın da ona doğru bir öpücük yolladı. Claire’in boynunu tutkuyla ısırırken oluşturduğu morluğu ve yüzünün biraz utanarak kızardığını görebiliyordu; Jamie de utandı, sanki onu damgalamış gibi hissetti. Topuklarını Gideon’un yanlarına bastırınca hayvan huzursuzlandı ve bacağını ısırmak istercesine boynunu çevirdi.</span></p>

    <p class="Normal para-style-override-7"><span class="char-style-override-9">Ve sonunda resmen yola çıkmış oldular. Jamie patikanın başında son bir kez arkasına baktı ve karısının ışıkla çerçevelenmiş siluetini gördü. Karısı dua okurcasına elini kaldırdı, sonra gözden kayboldu.</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Hava iyiydi ama sonbaharın başları için serin sayılırdı; Fraser Tepesi’nden Cooperville adındaki küçük yerleşime doğru, kuzeye giden Büyük Bufalo Yolu’ndan inerlerken atların nefesleri buhar çıkarıyordu. Jamie kafasını yukarı kaldırdı; kar için çok erkendi ama sağanak yağmur hiç şaşırtmazdı. Ancak etrafta bulutu andıran tek şey kısrağın kuyruğu olduğu için sorun yoktu.</span></p>

    <p class="Normal para-style-override-7"><span class="char-style-override-9">Roger’la pek konuşmadılar; iki adam da düşünceleriyle baş başaydı. Roger Mac genellikle iyi bir yoldaştı. Jamie yine de Ian’ı özlüyordu; Tsisqua’daki durumu onunla konuşmak istiyordu. Ian, Kızılderililer’in düşünce tarzını birçok beyaz adamdan daha iyi anlıyordu. Jamie tek başına yaşayan adamın kemiklerini göndermesiyle Sabah Şakıyan Kuş’un niyetini az çok anladıysa da -Kral’ın silah göndermesi ihtimalini dört gözle bekledikleri, iyi ilişkileri sürdürmek istedikleri anlamına geliyordu- bu konuda Ian’ın fikrini de duymayı istiyordu.</span></p>

    <p class="Normal para-style-override-7"><span class="char-style-override-9">Roger Mac’i de ilerleyen ilişkiler adına köylülerle tanıştırması gerekecekti ve... </span></p>

    <p class="Normal para-style-override-7"><span class="char-style-override-9">Lanet Ian. Oğlan iki gece önce köpeğiyle birlikte yola çıkmıştı. Daha önce de bunu yapmıştı ve en kısa sürede geleceği de şüphesizdi. Ormana gider, karanlıkta kendisini tecrit eder ve bir süre sonra huzur bulurdu.</span></p>

    <p class="Normal para-style-override-7"><span class="char-style-override-9">Jamie bunu iyi anlıyordu; insanın kendini bir süre tecrit etmesi, çektiği yalnızlığa merhem olabiliyordu. Oğlanın ormanda aradığı -veya kaçmaya çalıştığı- his de her neyse...</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Sana hiç onlardan bahsetti mi?</span><span class="char-style-override-9">” diye sormuştu Claire. “</span><span class="italik char-style-override-10">Karısından, çocuğundan?</span><span class="char-style-override-9">”</span></p>

    <p class="Normal para-style-override-7"><span class="char-style-override-9">Bahsetmemişti. Ian eskiden Mohavklar’ın içinde geçirdiği zaman hakkında hiç konuşmamıştı ve kuzeyden getirdiği tek hatıra da mavi-beyaz boncuklardan oluşan bir bilezikti. Bir kez, Ian’ın kesesindeyken Jamie’nin gözüne çarpmıştı ama adamakıllı bakamamıştı.</span></p>

    <p class="Normal para-style-override-7"><span class="italik char-style-override-10">Yüce Mikail seni korusun evlat,</span><span class="char-style-override-9"> dedi Ian’a içinden. </span><span class="italik char-style-override-10">Melekler koruyucun olsun.</span></p>

    <p class="Normal para-style-override-7"><span class="char-style-override-9">Kafasından geçen bunca şey, Roger Mac’le öğle yemeği için durana kadar konuşmamalarına neden olmuştu. Kadınların yanlarına koyduğu taze yemekleri keyifle yediler. Ertesi günse mısır ekmeği ve önlerine çıkan, yakalaması ve pişirmesi kolay olan herhangi bir şeyi yiyeceklerdi. Ondan sonraki gün de Karkuşu kadınları onları krallar gibi ağırlayacaktı. Sonuçta İngiltere Kralı’nı temsil etmiyorlar mıydı?</span></p>

    <p class="Normal para-style-override-7"><span class="char-style-override-9">“Geçen sefer içine patates ve mısır doldurulmuş ördekler vermişlerdi,” dedi Roger’a. “Aklında olsun, yiyebildiğin kadar fazla yemek kibarlıktır. Önüne konan ne olursa olsun. Orada misafirsin.”</span></p>

    <p class="Normal para-style-override-7"><span class="char-style-override-9">“Anlaşıldı.” Roger hafifçe gülümsedi, sonra kafasını eğip elinde duran yarım sosisli poğaçaya baktı. “Konu açılmışken. Misafirlerden yani. Sanırım küçük bir sorun var, Hiram Crombie’yle ilgili.”</span></p>

    <p class="Normal para-style-override-7"><span class="char-style-override-9">“Hiram mı?” Jamie şaşırmıştı. “Hiram’ın ne alakası var?”</span></p>

    <p class="Normal para-style-override-7"><span class="char-style-override-9">Roger’ın ağzı büküldü, gülmekle gülmemek arasında gidip geldi.</span></p>

    <p class="Normal para-style-override-7"><span class="char-style-override-9">“Gömdüğümüz kemiklerin sahibine herkesin Ephraim dediğini biliyorsun. Bree’nin yüzünden ama öyle.”</span></p>

    <p class="Normal para-style-override-7"><span class="char-style-override-9">Jamie merakla başını salladı.</span></p>

    <p class="Normal para-style-override-7"><span class="char-style-override-9">“İşte... Hiram dün yanıma geldi, konu hakkında bir şeyler araştırdığını söyledi -dua etmiş, vesaire- sonra da şu sonuca varmış ki eğer bazı Kızılderililer karısının akrabasıysa, bazılarının kurtarılması mantıklıymış.”</span></p>

    <p class="Normal para-style-override-7"><span class="char-style-override-9">“Öyle miymiş?” Eğlendiğini hissetmeye başladı.</span></p>

    <p class="Normal para-style-override-7"><span class="char-style-override-9">“Evet. O yüzden diyor ki bu bahtsız vahşilere İsa’nın kelamını götürmeyi üzerine vazife olarak alacakmış. Yoksa nasıl duyacaklarmış...”</span></p>

    <p class="Normal para-style-override-7"><span class="char-style-override-9">Jamie yumruğunu ağzına götürdü, bir yandan eğlenirken öte yandan Crombie’nin elinde ilahi kitabıyla Cherokee köylerini bastığı görüntüsünü aklına getirerek fena oluyordu.</span></p>

    <p class="Normal para-style-override-7"><span class="char-style-override-9">“Hmm. Ama siz Presbiteryenler yazgıya inanmıyor musunuz? Yani bazılarının kurtarıldığına, ötekilerin lanetlendiğine, buna müdahale edilemeyeceğine? Bu yüzden Katoliklerin cehenneme küfeyle götürülmesi gerektiğini düşünüyorsunuz sanıyordum.”</span></p>

    <p class="Normal para-style-override-7"><span class="char-style-override-9">“Ee... Yani...” Roger duraksadı, bu konuda konuşmanın kendi üzerine düştüğünden emin değildi. “Hmm. Presbiteryenlerin arasında bazı görüş farklılıkları var herhalde. Ama Hiram ve onun gibiler hemen hemen öyle düşünüyor, evet.”</span></p>

    <p class="Normal para-style-override-7"><span class="char-style-override-9">“Öyle. O halde, madem bazı Kızılderililer’in kurtarılmalarının kaderlerinde olduğunu düşünüyorsa, onlara vaaz vermesine gerek </span><span class="char-style-override-9">var mı?”</span></p>

    <p class="Normal para-style-override-7"><span class="char-style-override-9">Roger başparmağını alnında gezdirdi.</span></p>

    <p class="Normal para-style-override-7"><span class="char-style-override-9">“Yani, Presbiteryenlerin kiliseye gidip dua etmelerinin sebebi de o. Kurtarılmış olduklarını düşünseler de Tanrı’ya bu yüzden teşekkür etmeleri gerektiği kanısındalar - tabii Tanrı’nın istediği üzere daha iyiye gitmeleri de gerekiyor. Hepsi şükran anlamında.”</span></p>

    <p class="Normal para-style-override-7"><span class="char-style-override-9">“Bence Hiram Crombie’nin tanrısı Kızılderililer’in yaşam tarzları hakkında biraz anlayışsız bir kafa yapısına sahip olabilir,” dedi Jamie, aklına kor aleviyle loş bir şekilde aydınlanan odada gördüğü çıplak vücutlar ve kürk kokusu geldi.</span></p>

    <p class="Normal para-style-override-7"><span class="char-style-override-9">“Hem de nasıl.” Roger bu cümleyi Claire’i taklit ederek söylemişti ve Jamie’yi güldürdü.</span></p>

    <p class="Normal para-style-override-7"><span class="char-style-override-9">“Tamam, zorluğu anlayabiliyorum,” dedi Jamie, komik bulmasına rağmen anlayabiliyordu da. “Hiram köylere gidip Cherokeeler’e vaaz vermek istiyor yani?”</span></p>

    <p class="Normal para-style-override-7"><span class="char-style-override-9">Roger başını salladı ve ağzındaki sosisi yuttu.</span></p>

    <p class="Normal para-style-override-7"><span class="char-style-override-9">“Hatta seni de götürmek istiyor böylece onu tanıtabilesin. Ama vaazı tercüme etmene gerek duymayacakmış.”</span></p>

    <p class="Normal para-style-override-7"><span class="char-style-override-9">“Ulu Tanrım.” Jamie bir an öyle bir şey olursa neler yaşayacağını gözünün önüne getirdi, başını yavaşça iki yana salladı. “Hayır.”</span></p>

    <p class="Normal para-style-override-7"><span class="char-style-override-9">“Elbette hayır.” Roger bira şişesinin tıpasını açtı ve Jamie’ye uzattı. “Sana söyleyeyim istedim. Senden bunu istediği zaman ağzının payını gerektiği gibi verebilesin diye.”</span></p>

    <p class="Normal para-style-override-7"><span class="char-style-override-9">“Çok düşüncelisin,” dedi Jamie ve şişeyi alıp bir süre yudumladı.</span></p>

    <p class="Normal para-style-override-7"><span class="char-style-override-9">Sonra durdu, şişeyi kenara koydu… donup kaldı. Roger Mac’in kafasının döndüğünü gördü ve onun da fark ettiğini anladı. Koku serin esintinin içinde süzülmeye başlamıştı.</span></p>

    <p class="Normal para-style-override-7"><span class="char-style-override-9">Roger Mac kaşlarını çatarak ona doğru döndü.</span></p>

    <p class="Normal para-style-override-7"><span class="char-style-override-9">“Bir şey yanıyor, değil mi?”</span></p>

    <p class="Normal para-style-override-3"><span class="char-style-override-17">***</span></p>

    <p class="Normal para-style-override-7"><span class="char-style-override-9">Onları önce Roger duydu: boğuk çıtırtılar ve çığlıklar, sanki cadılar bağırıyordu. Oraya geldiklerinde kuşlar kanatlandı; çoğu kargaydı, aralarında birkaç tane de kuzgun vardı.</span></p>

    <p class="Normal para-style-override-7"><span class="char-style-override-9">“Tanrı aşkına,” dedi sessizce.</span></p>

    <p class="Normal para-style-override-7"><span class="char-style-override-9">İki ceset evin yanındaki ağaca asılı duruyordu, en azından kalanları. Birinin erkek, ötekinin kadın olduğu kıyafetleri hariç belli olmuyordu. Adamın bedenine bir kâğıt sabitlenmişti. Kâğıt o kadar harap haldeydi ki rüzgâr ucunu kaldırmasa o da fark edilemeyecekti.</span><span class="char-style-override-9"/></p>

    <p class="Normal para-style-override-7"><span class="char-style-override-9">Jamie kâğıdı çekip aldı, okunacak kadar düzleştirdi, sonra yere </span><span class="char-style-override-9">fırlattı. </span><span class="italik char-style-override-10">Düzenleyicilere Ölüm</span><span class="char-style-override-9">, yazıyordu; rüzgâr kâğıdı alıp götürmeden önce çarpık yazıya göz atmayı başarabilmişti.</span></p>

    <p class="Normal para-style-override-7"><span class="char-style-override-9">“Çocuklar neredeler?” diye sordu, sertçe dönerek. “Bu insanların çocukları var. Onlar nerede?”</span></p>

    <p class="Normal para-style-override-7"><span class="char-style-override-9">Soğuyan küller esintiyle uçuşmaya başlamıştı bile ama dumanın kokusu ciğerlerine doluyor, boğazını kurutuyor, sözcüklerin anlamsız hışırtılara benzemesine neden oluyordu. Roger boğazını temizledi, tükürdü ve konuşmaya çalıştı.</span></p>

    <p class="Normal para-style-override-7"><span class="char-style-override-9">“Saklanıyorlardır belki,” diyebildi, koluyla ormanı gösterdi.</span></p>

    <p class="Normal para-style-override-7"><span class="char-style-override-9">“Evet, belki.” Jamie birden doğruldu, ormana doğru bağırdı ve cevap beklemeden oraya koştu, tekrar seslendi.</span></p>

    <p class="Normal para-style-override-7"><span class="char-style-override-9">Roger da onu takip etti, bir yandan bağırmaya devam ederlerken evin etrafından dolandılar. Bağırışları ormanın sessizliği tarafından yutuluyordu.</span></p>

    <p class="Normal para-style-override-7"><span class="char-style-override-9">Ayrı bir yöne sapan Roger terleyerek, nefes nefese ağaçların arasından geçti, boğazı bağırmanın acısıyla kavruluyordu. Birinin yanıt verdiğini duyabilmek için yeterince durmuyordu bile. Birkaç kez gözünün kenarıyla bir hareketlilik görüp yön değiştirdi ama gördükleri esintiyle oynaşan kuru dallardan veya bir sürüngenden ibaretti.</span></p>

    <p class="Normal para-style-override-7"><span class="char-style-override-9">Jem’i gördüğünü sanır gibi oldu, koşan bir ayak, güneşle parlayan bir kafa gördüğünü sandı ve güçle bir kez daha bağırdı. Sonunda çocukların o kadar koşamayacaklarını anladı ve ara sıra boğuk, çatallı ve bitkin bir sesle bağırmaya devam ederek kulübeye geri döndü.</span></p>

    <p class="Normal para-style-override-7"><span class="char-style-override-9">Evin avlusuna geldiğinde Jamie’yi yerden bir taş alırken gördü. Jamie taşı yakındaki bir ağaca yuva yapmış kuzgunların üstüne sertçe fırlattı ve kuşların gaklayarak kaçışmasını sağladı. Ama fazla uzaklaşmayan kuşlar hemen yandaki ağaca konup onları izlemeye başladı.</span></p>

    <p class="Normal para-style-override-7"><span class="char-style-override-9">Hava serindi ama iki adam da ter içindeydi, saçları boyunlarına yapışmıştı. Jamie yüzünü koluna sildi, nefeslendi.</span></p>

    <p class="Normal para-style-override-7"><span class="char-style-override-9">“Ka-kaç çocuk?” Roger zor nefes alıyordu ve sözcükler fısıltı gibi çıkmıştı.</span></p>

    <p class="Normal para-style-override-7"><span class="char-style-override-9">“Üç, en az.” Jamie öksürdü, balgam çıkardı. “En büyük olan on iki civarında.” Durdu, cesetlere baktı. Sonra haç çıkardı ve cesetleri indirmek için kamasını eline aldı.</span></p>

    <p class="Normal para-style-override-7"><span class="char-style-override-9">Toprağı kazacak bir gereçleri yoktu; yapabilecekleri en fazla ormanın yumuşak zeminini kazımak ve bir yığın taşla mezarı tamamlamak olabilirdi. Bu sırada kuzgunların başlarına üşüşmemesi için dua edeceklerdi.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Onlar Düzenleyiciler miydi?” diye sordu Roger, alnını koluyla </span><span class="char-style-override-9">silerken.</span></p>

    <p class="Normal para-style-override-7"><span class="char-style-override-9">“Evet ama...” Jamie duraksadı. “O işle alakalı değil.” Kafasını iki yana salladı ve daha fazla taş toplamaya gitti.</span></p>

    <p class="Normal para-style-override-7"><span class="char-style-override-9">Roger kulübenin yanmış duvarına yaslanan şeyin bir taş olduğunu sandı. Dokunduğu şey hareket etti; Roger kendini yere atarken attığı çığlıkla kuzgunları bir kez daha kaçırdı.</span></p>

    <p class="Normal para-style-override-7"><span class="char-style-override-9">Jamie saniyeler içinde oraya geldi ve küçük kızı yapraklarla küllerin içinden çıkardı.</span></p>

    <p class="Normal para-style-override-7"><span class="char-style-override-9">“Şşş, tamam canım,” dedi Jamie hemen ama çocuk ağlamıyordu. Yedi-sekiz yaşındaydı, saçları ve kıyafeti yanmıştı. Tenindeki karartıya bakılırsa kız gerçekten taştan yapılmış sanılabilirdi ama gözleri canlıydı.</span></p>

    <p class="Normal para-style-override-7"><span class="char-style-override-9">“Tanrım, Tanrım,” diyordu Roger sürekli nefes nefese ama dua etme vakti geçmişti.</span></p>

    <p class="Normal para-style-override-7"><span class="char-style-override-9">Gözleri yarı açık kızı göğsünde salladı. Kızın bakışlarında ne rahatlama, ne de merak vardı; durgun ve ifadesizlerdi.</span></p>

    <p class="Normal para-style-override-7"><span class="char-style-override-9">Jamie mendilini matarasındaki suyla ıslattı ve kızın dudaklarına sürdü. Roger kızın suyu boğazından geçirirken yutkunduğunu gördü.</span></p>

    <p class="Normal para-style-override-7"><span class="char-style-override-9">“İyi olacaksın,” diye fısıldadı kıza. “Geçti güzelim.”</span></p>

    <p class="Normal para-style-override-7"><span class="char-style-override-9">“Kim yaptı bunu kızım?” diye sordu Jamie kibarca. Roger kızın anladığını fark etti; kızın gözleri tıpkı üstündeki esintiyle hafifçe dalgalanan bir göl gibi titreşti ama sonra tepkisizlik devam etti. Ne sorulursa sorulsun konuşmadı ve donuk gözlerle bakmaya, ağzındaki mendili ruhsuzca emmeye devam etti.</span></p>

    <p class="Normal para-style-override-7"><span class="char-style-override-9">Jamie sonunda, “Sen vaftiz edildin mi güzelim?” diye sorduğunda Roger en sonunda fark etti: Olayın şokuyla kızın durumunu incelememişti.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Elle ne peut pas vivre</span><span class="char-style-override-9">,” dedi Jamie sessizce, Roger’ın gözlerine bakarak. Kız yaşamayacaktı.</span></p>

    <p class="Normal para-style-override-7"><span class="char-style-override-9">Roger bunu ilk duyduğunda içgüdüsel olarak inkâr etti. Tabii ki yaşayabilirdi, yaşamalıydı. Ama derisinin çoğu yok olmuştu; çıplak etlerden hâlâ kan geliyordu. Gri renkli diz kemiklerinden biri dışarı çıkmıştı. Göğüs kafesinin içinde ritmik bir şekilde kasılıp gevşeyen kalp de gözle görülür haldeydi. Kız neredeyse bir oyuncak bebek kadar hafifti ve Roger birden kızın kollarında adeta yüzdüğünü fark etti.</span></p>

    <p class="Normal para-style-override-7"><span class="char-style-override-9">“Canın yanıyor mu canım?” diye sordu.</span></p>

    <p class="Normal para-style-override-7"><span class="char-style-override-9">“Anne?” diye fısıldadı kız. Sonra gözlerini kapadı, başka bir şey söylemedi ve ara sıra “Anne?” diye mırıldanmaya devam etti.</span><span class="char-style-override-9"/></p>

    <p class="Normal para-style-override-7"><span class="char-style-override-9">Roger başta onu Fraser Tepesi’ne, Claire’e götürebileceklerini düşünmüştü. Ama yolculuk bir günden fazla sürerdi ve kız o kadar dayanamazdı. Mümkün değildi.</span></p>

    <p class="Normal para-style-override-7"><span class="char-style-override-9">Yutkundu, gerçek boğazına bir elma gibi oturdu. Jamie’ye baktı ve onun da gözlerinde aynı rahatsızlığı gördü. Jamie de yutkundu.</span></p>

    <p class="Normal para-style-override-7"><span class="char-style-override-9">“Adı... adını biliyor musun?” Roger nefes almakta dahi zorlanıyordu, kelimeleri zorlayarak çıkardı. Jamie kafasını iki yana salladı, sonra kendini toparladı, doğruldu.</span></p>

    <p class="Normal para-style-override-7"><span class="char-style-override-9">Mendili emmeyi kesmişti ama ara sıra “Anne?” demeye devam ediyordu. Jamie mendili kızın dudaklarından aldı ve kızın kararmış alnına birkaç damla sıktı, vaftiz sözcüklerini mırıldandı.</span></p>

    <p class="Normal para-style-override-7"><span class="char-style-override-9">Birbirlerine baktılar, ne yapılması gerektiğini biliyorlardı. Jamie’nin yüzü bembeyazdı; ter kızıl bıyıklarının arasından süzülüp üst dudağına akıyordu. Derin bir nefes aldı, kendini hazırladı, ellerini uzattı ve işi yapmaya gönüllü oldu.</span></p>

    <p class="Normal para-style-override-7"><span class="char-style-override-9">“Hayır,” dedi Roger yavaşça. “Ben yaparım.” Kız ondan bir parça gibi olmuştu; onu birine teslim etmek kolunu isteyerek kestirmeye benzerdi. Elini uzattı ve Jamie’den is lekeli, nemli mendili aldı.</span></p>

    <p class="Normal para-style-override-7"><span class="char-style-override-9">Hiç tereddüt etmeden kızı kendine yaklaştırdı ve mendille kızın ağzını, burnunu kapadı. Elini mendilin üstüne kapattı, kızın burnunun küçük tümseğini işaret ve başparmakları arasında hissetti.</span></p>

    <p class="Normal para-style-override-7"><span class="char-style-override-9">Üstlerindeki yapraklar titreşti ve yağmur yağmaya başladı. Damlalar ona fısıldadı, yüzünü serinletti. Kızın üşüdüğünü düşündü ve üstünü örtmek istedi fakat boşta bir eli yoktu.</span></p>

    <p class="Normal para-style-override-7"><span class="char-style-override-9">Koluyla kızı sarmalıyordu ve eli de göğsündeydi; küçük kalbi parmaklarının altında hissedebiliyordu. Kalp hafifçe sıçradı, atışları hızlandı, tekledi, iki kez daha attı... ve durdu. Bir saniyeliğine titredi; Roger kalbin atmak için son bir kez daha güç toplamaya çalıştığını hissetti ve bir anlığına yalnızca denemekle kalmayarak hayata tutunmak için göğüs kafesinden fırlayıp eline konabileceğini hayal etti.</span></p>

    <p class="Normal para-style-override-7"><span class="char-style-override-9">Ama hayal de geçti, o saniyeler de. Kocaman bir sessizlik geldi. Yakınlarda bir kuzgun öttü.</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Toynak ve koşum takımlarının sesini duyduklarında gömme işini bitirmek üzerelerdi. Ziyaretçileri vardı, hem de çok sayıda.</span></p>

    <p class="Normal para-style-override-7"><span class="char-style-override-9">Ormana doğru kaçmaya hazır haldeki Roger kayınpederine baktı. Jamie bu sessiz sorunun cevabını kafasını iki yana sallayarak verdi.</span></p>

    <p class="Normal para-style-override-7"><span class="char-style-override-9">“Hayır, onlar geri gelmezler. Niye gelsinler?” Kasvetli gözlerle üstünde duman tüten kulübeye, harap olmuş avluya ve mezarların küçük tümseklerine baktı. Küçük kız hâlâ yanlarında, üstünde Roger’ın peleriniyle yatıyordu. Henüz onu gömememişti; canlı halinin anısı hâlâ çok tazeydi.</span></p>

    <p class="Normal para-style-override-7"><span class="char-style-override-9">Jamie doğruldu, sırtını esnetti. Roger onun yakınlardaki ağaca dayalı duran tüfeğine baktığını gördü. Sonra kendini hazırladı, kürek olarak kullandığı yanık tahtaya yaslandı, bekledi.</span></p>

    <p class="Normal para-style-override-7"><span class="char-style-override-9">Atlılardan ilki ağaçların arasından geldi. At homurdanıyor, yanık kokusuyla huysuzlanıyordu. Sürücü atı dizginledi, önündekilerin kim olduğunu görebilmek için dikkatle baktı.</span></p>

    <p class="Normal para-style-override-7"><span class="char-style-override-9">“Sensin demek Fraser.” Richard Brown’ın yüzünde hain bir neşe vardı. Yanmış, dumanı tüten kütüklere baktı, sonra yoldaşlarına döndü. “Paranızı sadece viski satarak kazandığınızı düşünmemiştim zaten.”</span></p>

    <p class="Normal para-style-override-7"><span class="char-style-override-9">Adamlar -Roger altı tane saymıştı- eyerleri üstünde kıpırdandılar, eğlenen homurtular çıkardılar.</span></p>

    <p class="Normal para-style-override-7"><span class="char-style-override-9">“Ölülere biraz saygı göster Brown.” Jamie başıyla mezarları gösterdi; Brown’un yüzü kızardı. Önce Jamie’ye, sonra Roger’a döndü.</span></p>

    <p class="Normal para-style-override-7"><span class="char-style-override-9">“Yalnız ikiniz misiniz? Burada ne yapıyorsunuz?”</span></p>

    <p class="Normal para-style-override-7"><span class="char-style-override-9">“Mezar kazıyoruz,” dedi Roger. Elleri terlemişti, avcunu pantolonuna sildi. “</span><span class="italik char-style-override-10">Siz </span><span class="char-style-override-9">burada ne yapıyorsunuz?”</span></p>

    <p class="Normal para-style-override-7"><span class="char-style-override-9">Brown eyeri üstünde ani bir hareketle doğruldu ama cevap veren kardeşi Lionel’dı.</span></p>

    <p class="Normal para-style-override-7"><span class="char-style-override-9">“Owenawisgu’dan geliyoruz,” dedi, kafasını atlara doğru eğerek. Roger üstünde deriler olan dört tane yük hayvanı gördü, diğer atların heybeleri de oldukça dolgundu. “Yangın kokusunu duyunca göz atmak istedik.” Mezarlara baktı. “Tige O’Brian, değil mi?”</span></p>

    <p class="Normal para-style-override-7"><span class="char-style-override-9">Jamie başını salladı.</span></p>

    <p class="Normal para-style-override-7"><span class="char-style-override-9">“Tanır mıydınız onları?”</span></p>

    <p class="Normal para-style-override-7"><span class="char-style-override-9">Richard Brown omuz silkti.</span></p>

    <p class="Normal para-style-override-7"><span class="char-style-override-9">“Evet. Owenawisgu yolunda oturuyorlardı. Birkaç kez durup onlarla yemek yemiştim.” Şapkasını çıkardı ve alnına düşen saçlarını elinin tersiyle kelleşmeye başlamış kafasına yatırdı. “Tanrı ruhlarına huzur versin.”</span></p>

    <p class="Normal para-style-override-7"><span class="char-style-override-9">“Siz değilseniz onları kim yaktı?” dedi gruptaki genç adamlardan biri. Dar omuzları, çenesi ve saçma gülüşüyle bir Brown olduğunu belli ediyordu. Söylediğinin hoş bir şaka olduğunu düşünüyordu.</span></p>

    <p class="Normal para-style-override-7"><span class="char-style-override-9">Yanık kâğıt havada yol almıştı; Roger’ın yanındaki bir taşın üstüne kondu. Roger kâğıdı yerden aldı ve Lionel Brown’un eyerine yapıştırdı.</span></p>

    <p class="Normal para-style-override-7"><span class="char-style-override-9">“Bunun hakkında bir şey biliyor musun?” dedi. “O’Brian’ın vücuduna raptiyeyle asmışlardı.” Sesindeki öfkenin farkındaydı ve aldırmıyordu. Boğazı acıyordu; sözcükler boğulurmuş gibi çıkmıştı.</span></p>

    <p class="Normal para-style-override-7"><span class="char-style-override-9">Lionel Brown kâğıda göz attı, kaşlarını kaldırdı ve notu kardeşine uzattı.</span></p>

    <p class="Normal para-style-override-7"><span class="char-style-override-9">“Hayır. Siz yazmış olmayasınız?”</span></p>

    <p class="Normal para-style-override-7"><span class="char-style-override-9">“Ne?” Roger adama dik dik baktı, gözlerini kırpıştırdı.</span></p>

    <p class="Normal para-style-override-7"><span class="char-style-override-9">“Kızılderililer,” dedi Lionel Brown, başıyla evi göstererek. “Kızılderililer yapmıştır.”</span></p>

    <p class="Normal para-style-override-7"><span class="char-style-override-9">“Yaa, öyle mi?” Roger kayınpederinin sesindeki imayı sezebiliyordu - şüphecilik, temkin ve öfke. “Hangi Kızılderililer? Örtüleri aldıklarınız mı? Onlar mı anlattı?”</span></p>

    <p class="Normal para-style-override-7"><span class="char-style-override-9">“Ahmaklaşma Nelly.” Richard Brown alçak sesle konuştu ama kardeşi bunu duyunca biraz irkildi. Brown atını yanaştırdı. Jamie yerinde kaldı. Roger elindeki tahtayı daha sıkı tuttu.</span></p>

    <p class="Normal para-style-override-7"><span class="char-style-override-9">“Bütün aileyi öldürmüşler, değil mi?” diye sordu, pelerinin altındaki küçük cesede doğru bakarak.</span></p>

    <p class="Normal para-style-override-7"><span class="char-style-override-9">“Hayır,” dedi Jamie. “Çocuklardan büyük olan iki tanesini bulamadık. Yalnızca en ufakları, küçük kız öldü.”</span></p>

    <p class="Normal para-style-override-7"><span class="char-style-override-9">“Kızılderililer,” diye inatla tekrar etti Lionel. “Onlar kaçırmışlardır.”</span></p>

    <p class="Normal para-style-override-7"><span class="char-style-override-9">Jamie derin bir nefes aldı, nefesi verirken dumandan ötürü öksürdü.</span></p>

    <p class="Normal para-style-override-7"><span class="char-style-override-9">“Evet,” dedi. “Köylere bir sorayım o zaman.”</span></p>

    <p class="Normal para-style-override-7"><span class="char-style-override-9">“Bulamazsın onları,” dedi Richard Brown. Notu elinde buruşturdu, yumruğunu sıktı. “Eğer Kızılderililer kaçırdıysa yakında değillerdir. Çocukları Kentucky’ye götürüp satarlar.”</span></p>

    <p class="Normal para-style-override-7"><span class="char-style-override-9">Adamlar aralarında mırıldanarak söyleneni mantıklı bulduklarını ima ettiler. Roger o anda, bütün gün içinde büyüyen korun alev aldığını hissetti.</span></p>

    <p class="Normal para-style-override-7"><span class="char-style-override-9">“Kızılderililer yazmadı onu,” dedi tersçe, parmağıyla notu göstererek. “Bu hareket O’Brian’ı bir Düzenleyici olduğu için cezalandırmak için olsaydı çocuklarını kaçırmazlardı da.”</span></p>

    <p class="Normal para-style-override-7"><span class="char-style-override-9">Brown gözlerini kıstı, uzun uzun Roger’a baktı. Jamie gerindi, hazırlandı.</span></p>

    <p class="Normal para-style-override-7"><span class="char-style-override-9">“Hayır,” dedi Brown yumuşak bir sesle. “Yapmazlardı. Bu yüzden Nelly notu sizin yazdığınızı düşündü. Belki de Kızılderililer gelip bu küçük çocukları kaçırdı, sonra </span><span class="italik char-style-override-10">siz</span><span class="char-style-override-9"> gelip kalanı silip süpürmeye karar verdiniz. Kulübeyi yaktınız, O’Brian’la karısını astınız, notu tutuşturuverdiniz. Mantıklı oldu mu Bay MacKenzie?”</span></p>

    <p class="Normal para-style-override-7"><span class="char-style-override-9">“Biraz. Yalnız şunu merak ettim: asıldıklarını nereden biliyorsunuz Bay Brown?”</span></p>

    <p class="Normal para-style-override-7"><span class="char-style-override-9">Brown’un yüz hatları gerginleşti. Roger kolunda Jamie’nin engelleyici elini hissetti ve ancak o anda yumruklarını sıktığını fark edebildi.</span></p>

    <p class="Normal para-style-override-7"><span class="char-style-override-9">“Halatlar dostum,” dedi Jamie oldukça sakin bir sesle. Roger sözcükleri algıladı ve baktı. Doğru, çiftin boğazındaki halatlar kesili halde ağacın yanında duruyordu. Jamie sakin bir sesle konuşmaya devam ediyordu ama Roger sözcükleri duymuyordu. Rüzgâr onu sağırlaştırmıştı; rüzgârın vızıltısının içinde, derinlerde bir yerde, aralıklarla atan bir kalp hissediyordu. Ses kendi kalbinden de geliyor olabilirdi - kızınkinden de.</span></p>

    <p class="Normal para-style-override-7"><span class="char-style-override-9">“İn o attan,” dedi ya da dediğini sandı. İs dolu rüzgâr yüzüne sertçe çarptı ve kelimeler boğazına takıldı. Ağzı külün sert ve nahoş tadıyla doldu; öksürdü, tükürdü, gözleri yaşardı.</span></p>

    <p class="Normal para-style-override-7"><span class="char-style-override-9">Kolunun hafifçe sızladığını fark etti, o anda tekrar etrafının farkına varmaya başladı. Genç olan adamlar ona bakıyorlardı; bazıları sırıtıyordu, bazıları dikkatliydi. Richard Brown ve kardeşi onu görmezden geliyor, Jamie’ye bakıyorlardı. Jamie kolunu hâlâ tutuyordu.</span></p>

    <p class="Normal para-style-override-7"><span class="char-style-override-9">Kayınpederinin elinden kurtuldu ve başıyla yaptığı bir hareketle ters bir şey yapmayacağını işaret etti - yine de kalbi hâlâ küt küt atıyordu. Boğazında halat varmış hissi o kadar kuvvetliydi ki eğer cümle kurabilecek durumda olsa bile konuşamayacağını düşündü.</span></p>

    <p class="Normal para-style-override-7"><span class="char-style-override-9">“Yardım edeceğiz.” Brown başıyla yerdeki küçük kızı gösterdi ve eyerin bir tarafından bacağını indirdi, ama Jamie küçük bir jestle onu durdurdu.</span></p>

    <p class="Normal para-style-override-7"><span class="char-style-override-9">“Gerek yok. Biz hallederiz.”</span></p>

    <p class="Normal para-style-override-7"><span class="char-style-override-9">Brown aynı pozisyonda donakaldı. Dudaklarını gerdi ve tekrar eyerin üstüne yerleşti. Atını çevirdi ve tek kelime etmeden sürdü. Diğerleri de merakla arkalarına bakarak onu takip ettiler.</span></p>

    <p class="Normal para-style-override-7"><span class="char-style-override-9">“Onlar yapmadı.” Jamie tüfeğini tuttu ve kaldırdı, gittikleri yöne baktı. “Ama söylediklerinden çok şey biliyorlar.”</span></p>

    <p class="Normal para-style-override-7"><span class="char-style-override-9">Roger tek kelime etmedi, sadece başını salladı. Çiftin asılı olduğu ağaca doğru gitti, halatları tekmeledi ve ağacın sert gövdesini üç kez yumrukladı. El kemiklerinin acısı ona biraz yardımcı oldu.</span></p>

    <p class="Normal para-style-override-7"><span class="char-style-override-9">Ağaç kabuklarının katmanları arasında karıncalar yukarı tırmanıyorlardı. Ciddi bir iş yapıyor gibi bir havaları vardı. Roger biraz onları izledi ve sonunda yutkunabildi. Sonra doğruldu, kolundaki geniş çürüğü ovaladı ve kızı gömmek için geri döndü.</span></p>

    <p class="Normal para-style-override-12"><span class="bold"> </span></p>
  </div>
</body>
</html>