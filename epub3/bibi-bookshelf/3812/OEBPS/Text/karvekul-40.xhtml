<html xmlns="http://www.w3.org/1999/xhtml">
<head>
  <title>karvekul-40</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-34"><span class="bold">33. Bayan Bug Duruma El Koyuyor</span></p>

    <p class="Normal para-style-override-7"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">Ertesi sabah kendimi daha iyi hissediyordum. Midem sakinleşmişti ve duygusal anlamda daha normaldim; bu çok iyiydi, çünkü Jamie’nin Bayan Bug’a evhamlanmaması konusunda söylediklerinin etkisi geçmişti.</span></p>

    <p class="Normal para-style-override-7"><span class="char-style-override-9">Vücudumdaki bütün acı ve ağrılarda azalma vardı, ellerim neredeyse normale dönmüştü. Ama hâlâ son derece yorgundum, o yüzden ayaklarımı tahta kanepenin üstüne koyup getirilen kahveleri yudumlamak, yanında getirilen kuru üzümlü sütlaçları kaşıklamak aslında keyifli sayılırdı.</span></p>

    <p class="Normal para-style-override-7"><span class="char-style-override-9">“Yani yüzünüzün normal bir yüze benzeyeceğinden eminsiniz, öyle mi?” Bayan Bug, üstünde tereyağı ve bal olan çöreği uzattı ve dudaklarını büzüp meraklı gözlerini bana dikti.</span></p>

    <p class="Normal para-style-override-7"><span class="char-style-override-9">Ona o anda yüzümün neye benzediğini sormayı çok istiyordum ama cevabı duymak istemediğimden de neredeyse emindim. Bundan ötürü, “Evet,” demekle yetinip bir fincan daha kahve istedim.</span></p>

    <p class="Normal para-style-override-7"><span class="char-style-override-9">“Bir zamanlar, Kirkcaldy’de tanıdığım bir kadının yüzünü inek tepmişti,” dedi, kahve dökerken bir yandan gözleri bana kayarak. “Zavallıcık ön dişlerini kaybetmişti, üstüne üstlük bir de burnunun ucu bir tarafa yatmıştı. Böyle.” Kendi küçük burnunun ucunu işaret parmağıyla yatırarak anlatmaya çalıştığı şeyi gösterdi. Sonra üst dudağı alttakinin altına sokarak dişsizliği de vurguladı.</span></p>

    <p class="Normal para-style-override-7"><span class="char-style-override-9">Burnumun kemiğine dikkatle dokundum; hâlâ yerinde ve düzgündü, yalnızca biraz şişti.</span></p>

    <p class="Normal para-style-override-7"><span class="char-style-override-9">“Bir de Balgownie’den William McCrea vardı, Sheriffsmuir’de Arch’la dövüşmüştü zamanında. Bir İngiliz mızrağı çenesinin yarısını almıştı, yanında burnunun en güzel kısmını da götürmüştü! Arch’ın dediğine göre adamın hem boğazı, hem de kafatasının içi görülebiliyormuş - ama ölmedi. Tabii hayatının kalanını lapa yiyerek geçirdi,” diye bitirdi. “Elbette bir de viski.”</span></p>

    <p class="Normal para-style-override-7"><span class="char-style-override-9">“Ne güzel bir fikir gerçekten,” dedim ve elimdeki çöreği bıraktım. “Gidip alayım biraz.”</span></p>

    <p class="Normal para-style-override-7"><span class="char-style-override-9">Elimde fincanla, arkamdan gürültüyle anlatılan hatıraya aldırış etmedim son hızla koridora çıkıp ameliyathaneme kaçtım.</span></p>

    <p class="Normal para-style-override-7"><span class="char-style-override-9">Odanın kapısını arkamdan kapadım, pencereyi açtım ve kahvenin kalanını döktüm, sonra raftan şişeyi alıp fincanı ağzına kadar doldurdum.</span></p>

    <p class="Normal para-style-override-7"><span class="char-style-override-9">Bayan Bug’a Lionel Brown’un sağlığının ne durumda olduğunu sormaya niyetlenmiştim ama... acelesi de yoktu. Ellerimin tekrar titremeye başladığını fark ettim, fincanı tekrar tutmadan önce parmaklarımı gererek masaya sabitlemek zorunda kaldım.</span></p>

    <p class="Normal para-style-override-7"><span class="char-style-override-9">Sonra derin bir nefes aldım, küçük bir yudum içtim. Sonra biraz daha. Biraz daha. Evet, daha iyiydim.</span></p>

    <p class="Normal para-style-override-7"><span class="char-style-override-9">Küçük, anlamsız panik dalgaları hâlâ vücudumu sarsmaya çalışıyordu. Bu sabah öyle bir sorun yaşamamıştım ve bir daha yaşamayacağımı ummuştum. Ama belli ki henüz o aşamaya gelmemiştim.</span></p>

    <p class="Normal para-style-override-7"><span class="char-style-override-9">Viskimi yudumladım, şakaklarımdaki soğuk terleri sildim, etrafta yapılacak anlamlı bir iş olup olmadığına baktım. Önceki gün Malva’yla birlikte yeni penisilin üretmeye başlamıştık. Alazambak ve sıtma otu kullanarak taze karışımlar oluşturmuş, biraz da kantaron merhemi yapmıştık. Büyük siyah defterin sayfalarında gezinmeye başladım; bir yandan viskimi yudumlarken çocuk doğumu sırasında oluşabilecek komplikasyonlarla ilgili sayfalarda biraz daha uzun süre duruyordum.</span></p>

    <p class="Normal para-style-override-7"><span class="char-style-override-9">Ne yaptığımın farkına varmıştım ama yine de duramıyordum. </span><span class="italik char-style-override-10">Hamile değildim</span><span class="char-style-override-9">. Bundan emindim. Ama rahmim hassas, fazla sıcak bir his veriyordu; üzerimde genel bir huzursuzluk da vardı.</span></p>

    <p class="Normal para-style-override-7"><span class="char-style-override-9">Hmm, eğlenceli bir tane bulmuştum; bu, Daniel Rawlings’in yazdıklarından biriydi. Genç bir köle kadının rektumuyla vajinası arasında bir çıban çıkmıştı ve neden olduğu pis sıvı vajinaya doğru sürekli küçük bir akıntı oluşturuyordu.</span></p>

    <p class="Normal para-style-override-7"><span class="char-style-override-9">Bu tür çıbanlar genellikle doğum sırasındaki hırpalanmalardan kaynaklanırdı ve genç kızlarda daha yaygındı; uzun doğumlar böyle yırtıklara yol açabiliyordu. Yaşlı kadınlarda da derinin daha az elastik olması sebebiyle görülebiliyordu ama o kadar yaygın değildi. Tabii bu durum yaşlı kadınlarda perinenin tamamen harap olmasına, yani rahmin, idrar yolunun, hatta anüsün bile pelvise doğru sarkmasına neden olabiliyordu.</span></p>

    <p class="Normal para-style-override-7"><span class="char-style-override-9">“Hamile olmamam ne kadar büyük bir şans,” dedim sesli bir şekilde, kitabı sertçe kapatarak. Belki de </span><span class="italik char-style-override-10">Don Kişot</span><span class="char-style-override-9">’a bir kez daha göz atabilirdim.</span></p>

    <p class="Normal para-style-override-7"><span class="char-style-override-9">Geniş açıdan düşününce, Malva’nın öğleden sonra gelip kapımı tıklatması iyi olmuştu. Yüzüme yine çabucak bir göz attı ama görünüşümü kabul etmesi tıpkı önceki günkü gibi uzun sürmedi.</span></p>

    <p class="Normal para-style-override-7"><span class="char-style-override-9">“Babanın eli nasıl oldu?” diye sordum.</span></p>

    <p class="Normal para-style-override-7"><span class="char-style-override-9">“Gayet iyi durumda hanımefendi,” dedi çabucak. “Tıpkı istediğiniz gibi baktım; kırmızı çizgi, iltihap falan yok. Derinin kesildiği yerin kenarında yalnızca hafif bir kızarıklık var. Benden istediğiniz gibi parmaklarını kımıldatmasını söyledim,” diye ekledi ve yanağında küçük bir gamze oluştu. “Yapmak istemedi, sanki ona iğneler batırıyormuşum gibi benden kaçmaya çalıştı fakat sonunda yaptırdım.”</span></p>

    <p class="Normal para-style-override-7"><span class="char-style-override-9">“Aferin sana!” dedim ve omzuna yavaşça bir şaplak attım; kız mutlulukla kızardı.</span></p>

    <p class="Normal para-style-override-7"><span class="char-style-override-9">“Bir ballı ekmeği hak etmişsin bence,” dedim, son bir saattir mutfaktan koridora, oradan da bana gelen kokuya karşı koyamayarak. “Gel benimle.”</span></p>

    <p class="Normal para-style-override-7"><span class="char-style-override-9">Ama ikimiz koridora çıkıp mutfağa doğru yöneldiğimizde, arkamızdan çok tuhaf bir ses geldi. Dışarıda, ön verandada sanki bir hayvan zıplıyor ya da sürükleniyormuş gibi bir sesti bu.</span></p>

    <p class="Normal para-style-override-7"><span class="char-style-override-9">“O ne?” diye sordu Malva, omzunun üstünden panikle arkasına bakarak.</span></p>

    <p class="Normal para-style-override-7"><span class="char-style-override-9">Ona cevap olarak bir gürleme geldi ve ön kapıya çarpan bir şey </span><span class="italik char-style-override-10">küt</span><span class="char-style-override-9"> sesiyle birlikte yığıldı.</span></p>

    <p class="Normal para-style-override-7"><span class="char-style-override-9">“Meryem ile Yusuf aşkına,” diyerek mutfakta yanımıza fırladı Bayan Bug, bir yandan haç çıkarıyordu. “Ne o?”</span></p>

    <p class="Normal para-style-override-7"><span class="char-style-override-9">Gürültülerle kalbim çarpmaya başladı, ağzım kurudu. Geniş ve koyu renkli bir şey, kapının altından sızan ışığı kapatıyordu. Ara sıra inleyen bir şeyden gelen hırıltılı nefeslerin sesini duymamak da olanaksızdı.</span></p>

    <p class="Normal para-style-override-7"><span class="char-style-override-9">“Her neyse ya ağır hasta ya da fena yaralanmış,” dedim. “Geri du</span><span class="char-style-override-9">run.” Ellerimi önlüğüme sildim, yutkundum, oraya doğru yürüdüm ve kapıyı açtım.</span></p>

    <p class="Normal para-style-override-7"><span class="char-style-override-9">Bir an adamı tanıyamadım; hırpani saçları, darmadağın olmuş çamurlu giysileriyle bir et yığınından ibaretti. Sonra tek dizinin üstünde doğrulmaya çalıştı, kafasını kaldırdı. Bereli, terlerle parlayan yüzü bembeyazdı.</span></p>

    <p class="Normal para-style-override-7"><span class="char-style-override-9">“Bay Brown?” dedim inanamayarak.</span></p>

    <p class="Normal para-style-override-7"><span class="char-style-override-9">Gözlerindeki garip ifadeye baktığımda beni görüp görmediğini anlayamadım. Ama sesimi tanıdı, çünkü öne doğru yeltendi ve az kalsın beni ezecekti. Hemen geri çekildim fakat ayağımı tuttu ve feryat ederek yapıştı. Bağırmaya başladı. “Acıyın bana! Hanımefendi, acıyın, yalvarırım!”</span></p>

    <p class="Normal para-style-override-7"><span class="char-style-override-9">“Ne oluyor, bırakın. Bırakın dedim!” Ayağımı sallayarak adamı silkelemeye çalıştım ama kene gibi yapışmıştı. “Acıyın bana!” diyordu çatallı, çaresiz sesiyle.</span></p>

    <p class="Normal para-style-override-7"><span class="char-style-override-9">“Kes sesini be adam!” diye çıkıştı Bayan Bug. Adamın içeri girişinin şokunu atlattıktan ve kim olduğunu anladıktan sonra hiç de rahatsız olmuş gibi değildi ancak sinir olduğu bir gerçekti.</span></p>

    <p class="Normal para-style-override-7"><span class="char-style-override-9">Lionel Brown yine de durmadı, bacağımı bırakmaksızın merhamet dilenmeye devam etti. Bayan Bug sonunda yanımdan geçti ve elindeki et tokmağıyla adamın kafasına tek bir darbe vurdu. Adamın gözleri yerinden uğradı ve tek kelime etmeksizin yüzünün üstüne düştü.</span></p>

    <p class="Normal para-style-override-7"><span class="char-style-override-9">“Çok üzgünüm Bayan Fraser!” dedi Bayan Bug, samimice. “Dışarı nasıl çıkabilmiş, anlayamadım!”</span></p>

    <p class="Normal para-style-override-7"><span class="char-style-override-9">Onu ben de anlayamamıştım ama buraya nasıl geldiğini biliyordum: sürünmüştü, kırık bacağına rağmen hem de. El ve bacakları sıyrık, çürük, yara, bere doluydu, pantolonu paramparçaydı ve adamın her yeri çamur, pislik ve çim parçalarıyla kaplıydı.</span></p>

    <p class="Normal para-style-override-7"><span class="char-style-override-9">Eğilip adamın saçındaki karaağaç yaprağını aldım, bir yandan bu adamla ne halt etmem gerektiğini düşündüm. </span></p>

    <p class="Normal para-style-override-7"><span class="char-style-override-9">“Bana yardım edin de şu adamı ameliyathaneme taşıyalım,” dedim, iç geçirdim ve onu koltukaltından tuttum.</span></p>

    <p class="Normal para-style-override-7"><span class="char-style-override-9">“Yapamazsınız bunu Bayan Fraser!” Bayan Bug çok şaşırmıştı. “Kocanız bu konuda çok sert konuşmuştu; bu pislik yuvasıyla uğraşmak istemezsiniz, yüzünü bile görmeye tahammül etmemelisiniz.”</span></p>

    <p class="Normal para-style-override-7"><span class="char-style-override-9">“Yüzüne bakmamak için biraz geç sanırım,” dedim baygın adamı sürüklerken. “Bırakalım da sundurmada mı yatsın? Yardım edin!”</span><span class="char-style-override-9"/></p>

    <p class="Normal para-style-override-7"><span class="char-style-override-9">Bayan Bug herhalde içinden adamın sundurmada yatmaya devam etmemesi için hiçbir neden olmadığını geçirmiştir ama o ana kadar duvara yapışık halde, gözleri ardına kadar açık şekilde sahneye bakakalmış olan Malva yardıma geldiğinde o da pes etti, iç geçirdi, elindeki tokmağı kenara koydu ve yardım etti.</span></p>

    <p class="Normal para-style-override-7"><span class="char-style-override-9">Adamı ameliyat masasına yatırdığımızda kendine gelmişti, hatta inlemeye başlamıştı. “Beni öldürecek, izin vermeyin... Lütfen izin vermeyin!”</span></p>

    <p class="Normal para-style-override-7"><span class="char-style-override-9">“Sessiz olur musun?” dedim, son derece rahatsız olmuştum. “Bacağına bakayım.”</span></p>

    <p class="Normal para-style-override-7"><span class="char-style-override-9">Benim son müdahalemden sonra kimse bu bacağa dokunmamıştı ve dolayısıyla tedavi yarım kalmıştı, kulübeden buraya sürünmesi de haliyle pek yardımcı olmamıştı; bandajların arası kanla doluydu. Doğrusunu söylemek gerekirse, öteki yaraları da hesaba katıldığında adamın hâlâ yaşıyor oluşuna şaşırmıştım. Derisi bembeyazdı, zar zor nefes alıyordu ama ateşi çok yüksek değildi.</span></p>

    <p class="Normal para-style-override-7"><span class="char-style-override-9">“Bana biraz sıcak su getirir misiniz Bayan Bug, lütfen?” dedim, bir yandan adamın yaralı bacağını dikkatle yoklarken. “Biraz da viski? Şok için gerekecek de...”</span></p>

    <p class="Normal para-style-override-7"><span class="char-style-override-9">“Getirmem,” dedi Bayan Bug, hastaya iğrenç bir mahlukmuş gibi bakarak. “Bence Bay Fraser’ı bununla uğraşma derdinden kurtarmalıyız, eğer kendi kendine ölmeyecekse.” Et tokmağını tekrar havaya kaldırdı ve tehditkar bir havayla adama doğrulttu; Bay Brown bunu görünce sindi, büzüldü ve bu hareketle canı yanınca da bağırdı.</span></p>

    <p class="Normal para-style-override-7"><span class="char-style-override-9">“Suyu ben getireyim,” dedi Malva ve gözden kayboldu.</span></p>

    <p class="Normal para-style-override-7"><span class="char-style-override-9">Yaralarıyla ilgilenme çabalarıma aldırmayan Brown, iyi haldeki eliyle bileğimi yakaladı ve şaşırtıcı bir güçle sıktı.</span></p>

    <p class="Normal para-style-override-7"><span class="char-style-override-9">“Beni öldürmesine izin vermeyin,” dedi boğukça, kan dolu gözlerini bana dikerek. “Lütfen, yalvarırım!”</span></p>

    <p class="Normal para-style-override-7"><span class="char-style-override-9">Tereddüde düştüm. Bay Brown’un varlığını unuttuğum söylenemezdi ama onu düşünmüyor olmaktan da son derece memnundum.</span></p>

    <p class="Normal para-style-override-7"><span class="char-style-override-9">O da tereddüdümü fark etti, dudaklarını yaladı ve tekrar denedi.</span></p>

    <p class="Normal para-style-override-7"><span class="char-style-override-9">“Kurtarın beni Bayan Fraser, rica ederim! Bir tek sizi dinler o!”</span></p>

    <p class="Normal para-style-override-7"><span class="char-style-override-9">Zorlanarak da olsa bileğimdeki elini çektim.</span></p>

    <p class="Normal para-style-override-7"><span class="char-style-override-9">“Birinin sizi öldüreceğini nereden çıkarıyorsunuz?” diye sordum dikkatle.</span></p>

    <p class="Normal para-style-override-7"><span class="char-style-override-9">Brown gülmedi ama ağzının kenarı titredi.</span></p>

    <p class="Normal para-style-override-7"><span class="char-style-override-9">“Öyle diyor. Şüphem de yok.” Artık daha sakindi, derin ve vücudunu titreten bir nefes aldı. “Lütfen Bayan Fraser,” dedi daha da yumuşak bir sesle. “Yalvarırım kurtarın beni.”</span></p>

    <p class="Normal para-style-override-7"><span class="char-style-override-9">Kafamı kaldırıp Bayan Bug’a baktığımda, kavuşturulmuş kollarında ve sıkılmış dudaklarında gerçeği okumak zor değildi. Biliyordu.</span></p>

    <p class="Normal para-style-override-7"><span class="char-style-override-9">Tam o anda Malva telaşla içeri girdi. Bir elinde büyük bir bardak sıcak su, ötekinde viski sürahisi vardı.</span></p>

    <p class="Normal para-style-override-7"><span class="char-style-override-9">“Ne yapayım?” diye sordu nefes nefese.</span></p>

    <p class="Normal para-style-override-7"><span class="char-style-override-9">“Ee... dolaba koy,” dedim, bir yandan aklımı odaklamaya çalışıyordum. “Karakafes otunun neye benzediğini biliyor musun? Ya da sıtma otunun?” Bir yandan adamın bileğini tutuyor, nabzını ölçmeye çalışıyordum. Son derece hızlıydı.</span></p>

    <p class="Normal para-style-override-7"><span class="char-style-override-9">“Evet hanımefendi. Biraz alıp suya koymamı ister misiniz?” Soruyu sorarken çoktan elindekileri bırakmış, dolapta araştırma yapmaya başlamıştı bile.</span></p>

    <p class="Normal para-style-override-7"><span class="char-style-override-9">Brown’la göz göze geldim, duygusuz kalmak için çabaladım.</span></p>

    <p class="Normal para-style-override-7"><span class="char-style-override-9">“Becerebilseydin beni öldürecektin,” dedim usulca. Kendi nabzım da adamınkinden pek farklı değildi artık.</span></p>

    <p class="Normal para-style-override-7"><span class="char-style-override-9">“Hayır,” dedi ama gözlerini benden kaçırdı. Çok uzağa değil, yine de gözlerinin odağı kaymıştı. “Hayır, yapmazdım öyle şey!”</span></p>

    <p class="Normal para-style-override-7"><span class="char-style-override-9">“Ho- Hodgepile’a beni öldürmesini söyledin.” Adamın adını söylerken sesim titredi ve içim bir anda nefretle doldu. “Bunu yaptığını çok iyi hatırladığından eminim!”</span></p>

    <p class="Normal para-style-override-7"><span class="char-style-override-9">Sol el bileği büyük ihtimalle kırıktı ve yerine oturtan da olmamıştı; şişlik vardı, derisinde de morluklar oluşmuştu. Yine de elini benimkinin üstüne bastırarak beni ikna etmeye çalıştı. Adamın yabani, berbat bir kokusu vardı, tıpkı- </span></p>

    <p class="Normal para-style-override-7"><span class="char-style-override-9">Elimi bir anda hiddetle geri çektim; iğrenme hissi tüm vücudumu sarmaya başlamıştı. Avuç içimi önlüğüme sertçe sildim, kusmamaya gayret ettim.</span></p>

    <p class="Normal para-style-override-7"><span class="char-style-override-9">Aralarında o yoktu. Bunu biliyordum. O kadar adamın arasında... o olamazdı; o öğleden sonra bacağını kırmıştı. O gece o ağır, acımasız adamın o olması ihtimali yoktu. O itip kakan, bet kokulu, lanet adam o olamazdı. Ama yine de o olduğunu hissediyordum; ağzıma safra tadı geldi, yutkundum. Başım biraz dönmeye başlamıştı.</span></p>

    <p class="Normal para-style-override-7"><span class="char-style-override-9">“Bayan Fraser? Bayan Fraser!” Malva’yla Bayan Bug aynı anda konuşmuşlardı. Ben ne olduğunu anlayamadan Bayan Bug beni bir tabureye oturttu, doğrulttu; Malva da ağzımın ucuna bir fincan viski getirdi.</span></p>

    <p class="Normal para-style-override-7"><span class="char-style-override-9">Gözlerim kapalı halde içkiyi içtim. Kendimi birkaç saniyeliğine viskinin o kekremsi, temiz kokusu ve yakan tadıyla uyuşturmak iyi geldi.</span></p>

    <p class="Normal para-style-override-7"><span class="char-style-override-9">O anda Jamie’nin öfkesini hatırladım, beni eve getirdiği geceki öfkesini. Brown o gece, o odada bizimle olsaydı, onu öldüreceğinden en ufak bir şüphem olmazdı. Daha soğukkanlıyken, şimdi bunu yapar mıydı? Bilmiyordum. Ama Brown’un öyle düşündüğü kesindi.</span></p>

    <p class="Normal para-style-override-7"><span class="char-style-override-9">Adamın kısık, umutsuz bir sesle ağladığının farkındaydım. Viskinin son yudumunu yuttum, fincanı kenara koydum ve doğruldum, gözlerimi açtım. Oldukça şaşırtıcıydı ama ben de ağlıyordum.</span></p>

    <p class="Normal para-style-override-7"><span class="char-style-override-9">Ayağa kalktım, yüzümü önlüğüme sildim. Önlük tereyağı, tarçın ve taze elma püresi kokuyordu; bu evcimen koku mide bulantımı bir nebze geçirdi.</span></p>

    <p class="Normal para-style-override-7"><span class="char-style-override-9">“Çay hazır Bayan Fraser,” dedi Malva, koluma dokunarak. Kızın gözleri Brown’a dikilmişti.</span></p>

    <p class="Normal para-style-override-7"><span class="char-style-override-9">“Çayı şu adama ver. Sonra bana yeni bandajlar getir… sonra da eve git.”</span></p>

    <p class="Normal para-style-override-7"><span class="char-style-override-9">Jamie’nin ne yapmaya niyetlendiğini bilmiyorum; niyetini öğrendiğim zaman benim ne yapacağımı da bilmiyordum. Ne düşünmem gerektiğini ve kendimi nasıl hissetmem gerektiğini de bilmiyordum. Bildiğim tek şey karşımda yaralı bir adam olduğuydu. O an için bunun yeterli olması gerekiyordu.</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Bir süre için onun kim olduğunu unuttum. Brown’a konuşmasını yasakladıktan sonra dişlerimi sıkıp önümdeki işe yoğunlaşmaya başladım. Adam ara sıra sızlandı, burnunu çekti ama başka ses çıkarmadı. Temizliği yaptım, bandajları sardım, düzelttim ve rahat etmesini sağladım. Fakat işim bittiğinde yine karşımda o vardı işte. Brown’a her dokunuşumda tiksintim biraz daha artıyordu.</span></p>

    <p class="Normal para-style-override-7"><span class="char-style-override-9">İşim sonunda bitti ve ellerimi yıkamaya gittim. Terebentin ve alkolle ıslatılmış bir bezle ellerimi özenle sildim, canım yanmasına rağmen her tırnağın altını temizledim. Sanki adam son derece öldürücü ve bulaşıcı bir hastalık taşıyormuş gibi davrandığımı fark ettim. Ama kendime mani olamıyordum.</span></p>

    <p class="Normal para-style-override-7"><span class="char-style-override-9">Lionel Brown beni endişeli gözlerle izliyordu.</span></p>

    <p class="Normal para-style-override-7"><span class="char-style-override-9">“Ne yapacaksınız?”</span></p>

    <p class="Normal para-style-override-7"><span class="char-style-override-9">“Karar vermedim henüz.” Yalan söylemiş sayılmazdım. Pek bilinçli bir süreç olmamıştı ama gideceğim yol az çok belli olmuştu. Jamie haklıydı, lanet olasıca. Ama bunu Lionel Brown’a söylemek için bir nedenim yoktu. Henüz.</span></p>

    <p class="Normal para-style-override-7"><span class="char-style-override-9">Adam ağzını açtı ve büyük ihtimalle bana tekrar yalvarmaya başlayacaktı ancak onu sert bir el işaretiyle durdurdum.</span></p>

    <p class="Normal para-style-override-7"><span class="char-style-override-9">“Yanınızda Donner adında bir adam vardı. Onun hakkında ne biliyorsun?”</span></p>

    <p class="Normal para-style-override-7"><span class="char-style-override-9">Ağzımdan çıkmasını hiç beklemediği kelimeler sarf etmiştim. Dudakları hafifçe aralandı.</span></p>

    <p class="Normal para-style-override-7"><span class="char-style-override-9">“Donner?” diye tekrar etti, duyduğu kelimeden emin olamamış gibiydi.</span></p>

    <p class="Normal para-style-override-7"><span class="char-style-override-9">“Onu hatırlamadığını söylemeye kalkma bana,” dedim, içimdeki kızgınlık ses tonuma yansımıştı.</span></p>

    <p class="Normal para-style-override-7"><span class="char-style-override-9">“Ah, hayır hanımefendi,” dedi telaşla. “Hatırlıyorum onu, iyi hatırlıyorum! Acaba” -dili dudağının yaralı tarafına değdi- “onun hakkında ne öğrenmek istiyorsunuz?”</span></p>

    <p class="Normal para-style-override-7"><span class="char-style-override-9">Bilmek istediğim ilk şey ölüp ölmediğiydi ama Brown bunu çok büyük ihtimalle bilmiyordu.</span></p>

    <p class="Normal para-style-override-7"><span class="char-style-override-9">“Adamın adıyla başlayalım,” dedim, adamın yanına dikkatlice oturarak. “Oradan devam ederiz.”</span></p>

    <p class="Normal para-style-override-7"><span class="char-style-override-9">Brown büyük ihtimalle adamın adından daha fazlasını biliyordu ve niyetim bütün bildiklerini öğrenmekti.</span></p>

    <p class="Normal para-style-override-7"><span class="char-style-override-9">“Wendigo.”</span></p>

    <p class="Normal para-style-override-7"><span class="char-style-override-9">“Ne?” dedim hayretle ama Brown bu adı söylerken tuhaf bir addan bahsettiğinin farkında değildi.</span></p>

    <p class="Normal para-style-override-7"><span class="char-style-override-9">“Kendisi öyle demişti,” dedi, şüphem onu endişelendirmişti. “Kızılderili adı, değil mi?”</span></p>

    <p class="Normal para-style-override-7"><span class="char-style-override-9">Evet, öyleydi. Hatta kuzey kabilelerinden birinin mitolojisinden bir canavarın adıydı, hangisi olduğunu hatırlayamıyordum. Brianna’nın lisedeki Kuzey Amerika kabileleriyle ilgili bir ünite işlemişti, her öğrenci farklı bir kabilenin bir hikâyesini anlatma görevi almıştı. Bree de Wendigo’yu almıştı.</span></p>

    <p class="Normal para-style-override-7"><span class="char-style-override-9">Bunun aklımda kalmasının nedeni, Bree’nin ödevi hazırlarken yanına çizdiği resimdi. Bu resmin hatırası bir süre benimle kalmıştı. Ana çizimi beyaz pastel boyayla yaptıktan sonra üstüne karakalemle çizmişti. Kar ve rüzgârla savrulan ağaçların yaprakları dökülmüştü, iğneleri de havada uçuşuyordu. Resimde bir çeşit telaş vardı, yabani ve hareketli hava bunu düşündürtüyordu. Resme birkaç dakika dikkatli gözle bakmadan önce ağaçların arasındaki yüzü fark edemiyordunuz. Ben gördüğümde ürkmüş, ciyaklamış ve kağıdı yere atmıştım. Bree de bu tepkime bayılmıştı.</span></p>

    <p class="Normal para-style-override-7"><span class="char-style-override-9">“Öyle sanıyorum,” dedim, sonunda Wendigo’nun yüzü zihnimden kaybolduğunda. “Nereli? Brownsville’de mi yaşıyordu?”</span></p>

    <p class="Normal para-style-override-7"><span class="char-style-override-9">Brownsville’de yaşamış ama yalnızca birkaç haftalığına. Hodgepile diğer birçok adamını yaptığı gibi onu da bir yerlerden getirmiş. Brown onu çok da umursamamış ve adam pek dikkat çekmemiş.</span></p>

    <p class="Normal para-style-override-7"><span class="char-style-override-9">“Baudry adındaki dulla kalıyordu,” dedi birden hevesle. “Belki o kadına kendisiyle ilgili bir şeyler anlatmıştır. İsterseniz sorarım sizin için. Evime döndüğümde.” Bana attığı bakış, köpeklerin güvendikleri sahiplerine bakmalarına benziyordu.</span></p>

    <p class="Normal para-style-override-7"><span class="char-style-override-9">“Hmm,” dedim ve son derece şüpheci bir biçimde baktım. “Göreceğiz.”</span></p>

    <p class="Normal para-style-override-7"><span class="char-style-override-9">Dudaklarını yaladı, kendini acındırmaya çalıştı.</span></p>

    <p class="Normal para-style-override-7"><span class="char-style-override-9">“Acaba biraz su alabilir miyim hanımefendi?”</span></p>

    <p class="Normal para-style-override-7"><span class="char-style-override-9">Adamın susuzluktan ölmesini istemezdim elbette ama ona şahsen hizmet etmek de artık canıma tak etmişti. Bir an önce benim odamdan da gözümün önünden de gitmesini istiyordum. Kabaca bir tavırla başımı salladım, koridora çıktım ve Bayan Bug’a seslenip su getirmesini istedim.</span></p>

    <p class="Normal para-style-override-7"><span class="char-style-override-9">Öğleden sonranın havası ılıktı. Lionel Brown’un vücudunu iyileştirmek için çalışırken son derece gerilmiştim; hiçbir ön belirti vermeden, ani bir sıcaklık karnımdan boğazıma, oradan da yüzüme çıktı ve sıcak balmumu gibi yayıldı; kulaklarımın arkasından terler fışkırdı. Bir bahane uydurduktan sonra hastayı Bayan Bug’a bıraktım ve temiz hava almak için dışarı koştum.</span></p>

    <p class="Normal para-style-override-7"><span class="char-style-override-9">Dışarıda bir kuyu vardı; aslında dar bir kuyudan fazlası değildi, kenarları taşlarla döşenmişti. Büyük bir su kabı iki taşın arasına sıkıştırılmıştı; onu çekip çıkardım, diz çöktüm ve hem içip hem yüzüme vurmam için yeterli suyu dipten çektim.</span></p>

    <p class="Normal para-style-override-7"><span class="char-style-override-9">Bu bunalmaların hoş bir tarafı yoktu - hatta tıpkı hamilelik gibi ilginçti; vücutta hiç beklenmedik bir şey hissetmek, bilinç dışı bir hareketlilik olduğunu fark etmek gibiydi. Bir an erkeklerin de ereksiyon sırasında böyle hissedip hissetmediklerini merak ettim.</span></p>

    <p class="Normal para-style-override-7"><span class="char-style-override-9">Bir anda basan sıcaklık, yüzümden terler fışkırması o anda oldukça memnun etmişti. Kendi kendime, bunun hamile olamayacağım yönünde bir işaret olması gerektiğini söyledim. Haksız mıydım yoksa? Hamileliğin erken evrelerinin her türlü termal etkiyi yaratabilecek hormonal düzensizliklere neden olabileceği bilgisine sahiptim, tıpkı menopoz gibi. Yaşadığım şeyin nedeni kesinlikle hamilelikle ilgili olmalıydı ya da menopoza girmemle veya tecavüze uğramış olmamla-</span></p>

    <p class="Normal para-style-override-7"><span class="char-style-override-9">“Saçmalama Beauchamp,” dedim sesli şekilde. “Hamile olmadığını çok iyi biliyorsun.”</span></p>

    <p class="Normal para-style-override-7"><span class="char-style-override-9">Bunu duymak tuhaf bir his verdi. Yüzde doksan rahatlama, yüzde on pişmanlık diyebilirim. Eh, belki de pişmanlık on binde birdi ama yine de vardı.</span></p>

    <p class="Normal para-style-override-7"><span class="char-style-override-9">Ama bu sıcaklığı takiben gelen ter kesinlikle istemediğim bir şeydi. Saç diplerim nemlenmişti ve yüzüme vurduğum su çok rahatlatıyor olsa da sıcaklık dalgası hâlâ etkisini göstermeye devam ediyordu. Anlık bir güdüyle, su kabının dibindeki suyu korsemden içeri boşalttım. Su giysiyi ıslatırken hareketin verdiği rahatlamayla nefesimi verdim. Su göğüslerimin arasından göbeğime süzüldü, bacaklarımı gıdıklayarak yere döküldü.</span></p>

    <p class="Normal para-style-override-7"><span class="char-style-override-9">Harap haldeydim ama Bayan Bug aldırmazdı ve Lionel Brown olacak adam da aklıma gelmemeliydi artık. Önlüğümün ucuyla şakaklarımı ovuşturarak eve doğru yürümeye başladım.</span></p>

    <p class="Normal para-style-override-7"><span class="char-style-override-9">Kapı benim bıraktığım gibi aralıktı; ittirerek açtığımda güneş arkamdan süzülüp içeriyi aydınlattı ve sahne netlikle gözlerimin önüne serildi: Bayan Bug elindeki yastığı var gücüyle Lionel Brown’un yüzüne bastırıyordu.</span></p>

    <p class="Normal para-style-override-7"><span class="char-style-override-9">Bir an için oraya bakıp gözlerimi kırpıştırmaktan ötesini yapamadım. O kadar şaşırmıştım ki beynim gördüklerimi nasıl algılamam konusunda karar veremiyor olmalıydı. Sonra acayip bir ciyaklamayla öne atıldım, kadının koluna yapıştım.</span></p>

    <p class="Normal para-style-override-7"><span class="char-style-override-9">Bayan Bug çok güçlüydü, yaptığı işe de o kadar odaklanmıştı ki benim ilk hamlemin hiçbir etkisi olmadı. Alnındaki damarlar patlamıştı, yüzü hınç ve efordan mosmor kesilmişti. Kolunu sertçe çektim ama yine yerinden oynatamayınca, son bir çaresizlikle onu ittirdim.</span></p>

    <p class="Normal para-style-override-7"><span class="char-style-override-9">Kadın dengesini kaybetti, sendeledi; o anda yastığın kenarını tuttum ve yan tarafından aniden çektim. Yastık artık Brown’un yüzünün üstünde değildi. Kadın tekrar davrandı, işi bitirmeye niyetlendi. Küt parmaklı ellerini yastığa doğru yöneltti, sıkıca tuttu ve elleri bileğe kadar yastığa gömüldü.</span></p>

    <p class="Normal para-style-override-7"><span class="char-style-override-9">Bir adım geri çekildim ve sonra kendimi üstüne fırlattım. Büyük bir patırtı çıkararak yere düştük, beraberimizde masayı devirdik. Sonunda kırılmış çömlek parçaları, içindeki nane çayı dökülmüş bir çanakla birlikte kendimizi yerde bulduk.</span></p>

    <p class="Normal para-style-override-7"><span class="char-style-override-9">Kendimi yana yuvarlayıp nefes almaya çalıştım, kaburgalarımda duyduğum acı beni birkaç saniyeliğine felç etti. Sonra dişlerimi sıktım, kadını üstümden ittim ve kendimi birbirine girmiş eteklerin arasından sıyırdıktan sonra ayağa kalktım.</span></p>

    <p class="Normal para-style-override-7"><span class="char-style-override-9">Adamın uyuşuk kafası masadan yana sarkıyordu. Çenesini tuttum, kafasını geri götürdüm, ağzımı ağzına bastırdım. İçimde ne kadar nefes varsa ciğerlerine üfledim, nefes aldım, hareketi tekrarladım ve bir yandan telaşla nabzı olup olmadığını kontrol ettim.</span></p>

    <p class="Normal para-style-override-7"><span class="char-style-override-9">Brown’un vücut ısısı normaldi, çene kemiği ve omuzları normal görünüyordu ama teninde kötü bir gevşeklik vardı. Benimkilerle bastırdığım dudakları gitgide içe çöküyordu. Yarık dudağım kanamaya başlamıştı ve kan her yere saçılıyordu. Kendimi zorlayarak, adamı kurtarmak için derin nefesler alırken kaburgalarımın ağrısıyla savaşıyordum.</span></p>

    <p class="Normal para-style-override-7"><span class="char-style-override-9">Arkamda birinin olduğunu hissettim; bu Bayan Bug olmalıydı, ona doğru bir tekme savurdum. Beni omzumdan tutmaya çalıştı ama ben çekilince parmakları boşa düştü. Sonra bir anda arkamı döndüm ve karnının ortasına yumruğumu indirdim. Kadın büyük bir oflamayla yere düştü, ona ayıracak başka zamanım yoktu. Döndüm ve tekrar Bay Brown’a odaklandım.</span></p>

    <p class="Normal para-style-override-7"><span class="char-style-override-9">Ben nefes verdikçe göğsü kalkıyordu fakat nefesi keser kesmez aniden aşağı düşüyordu. Geri çekildim ve iki yumruğumu da sıkıp gevşek göğüs kafesine sertçe indirmeye başladım. O kadar sert vuruyordum ki ellerimdeki çürüklerin yenileneceğinden darbeyi vurmadan önce bile emindim. Brown’un derisi de morarırdı elbette, tabii tekrar morarmaya fırsat bulabilirse.</span></p>

    <p class="Normal para-style-override-7"><span class="char-style-override-9">Nefes verdim, yumrukladım, nefes verdim... ta ki içine kan karışmış terler vücudumda nehirler oluşturarak kasıklarımı ıslatmaya, kulaklarım çınlamaya, gözlerimin önüne siyah noktalar oluşmaya başlayana kadar. Sonunda durdum. Nefes nefese kalmıştım, terli saçlarım yüzüme yapışmıştı, ellerim kalbimle senkronlu şekilde zonkluyordu.</span></p>

    <p class="Normal para-style-override-7"><span class="char-style-override-9">Lanet olasıca adam ölmüştü.</span></p>

    <p class="Normal para-style-override-7"><span class="char-style-override-9">Ellerimi önlüğüme sildim, sonra da yüzümü temizledim. Ağzımın içi şişmiş gibiydi, kan tadı alıyordum; yere tükürdüm. Oldukça sakindim; ortama, bir ölümü takip eden o berbat sessizlik hâkimdi. Yakınlardaki bir çalıkuşu öterek bu sessizliği bozdu.</span></p>

    <p class="Normal para-style-override-7"><span class="char-style-override-9">Arkamdan gelen hışırtılı sesi duyunca oraya döndüm. Bayan Bug sırayı doğrultmuş, üstüne oturmuştu. Omuzlarını öne düşürüp ellerini kucağında birleştirmişti; yuvarlak yüzü masadaki cansız bedene dönük, çatılı kaşlarla bakıyordu. Adamın kafası bir yana yatmıştı, parmakları sanki birinin elini tutuyormuş gibi kıvrılmıştı.</span></p>

    <p class="Normal para-style-override-7"><span class="char-style-override-9">Üstündeki çarşaf kırmızı beneklerle doluydu; lazımlık kokusunun nedeni buydu işte: adam benim canlandırma çalışmalarımdan çok önce ölmüştü.</span></p>

    <p class="Normal para-style-override-7"><span class="char-style-override-9">Bir bunaltı daha vücudumu sardı ve tenimin üstüne sıcak balmumu gibi yayıldı. Kendi ter kokumu alabiliyordum. Gözlerimi kapattım, biraz bekledim, sonra açıp Bayan Bug’a döndüm.</span></p>

    <p class="Normal para-style-override-7"><span class="char-style-override-9">“Bunu ne halt etmeye yaptın?”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">“Ne yaptı, ne yaptı?” Jamie yüzüme afallamış bir ifadeyle baktı, sonra mutfak masasına oturmuş olan Bayan Bug’a döndü. Kadın kafasını eğmiş, ellerini önünde birleştirmişti.</span></p>

    <p class="Normal para-style-override-7"><span class="char-style-override-9">Dediğimi tekrarlamamı beklemeksizin, Jamie koridoru geçip ameliyathaneye girdi. Ayak seslerinin birden kesildiğini fark ettim. Bir saniyelik sessizlikten sonra Galce küfrü duydum. Bayan Bug’ın tombul omuzları kulaklarına doğru yükseldi.</span></p>

    <p class="Normal para-style-override-7"><span class="char-style-override-9">Ayak sesleri yine geldi, bu sefer daha yavaştı. Jamie içeri girdi ve kadının yanına oturdu.</span></p>

    <p class="Normal para-style-override-7"><span class="char-style-override-9">“Söyle bakalım kadın, sen benim elimdeki bir adamı ne cesaretle, ne demeye öldürdün?” diye sordu Galce.</span></p>

    <p class="Normal para-style-override-7"><span class="char-style-override-9">“Efendim,” diye fısıldadı Bayan Bug. Jamie’ye bakmaya korkuyordu; sindikçe sindi, yüzü neredeyse görülmeyecekti. “İs- istemeden oldu. Gerçekten efendim!”</span></p>

    <p class="Normal para-style-override-7"><span class="char-style-override-9">Jamie bana baktı.</span></p>

    <p class="Normal para-style-override-7"><span class="char-style-override-9">“Boğdu adamı,” diye dediğimi tekrar ettim. “Yastıkla.”</span></p>

    <p class="Normal para-style-override-7"><span class="char-style-override-9">“Böyle bir şeyi istemeden yapamazsın herhalde, ha?” Jamie’nin bu soruyu sorarken çıkardığı sesle bıçak bilenebilirdi. “Ne yaptın sen be kadın?”</span></p>

    <p class="Normal para-style-override-7"><span class="char-style-override-9">Yuvarlak omuzlar korkuyla titremeye başladı.</span></p>

    <p class="Normal para-style-override-7"><span class="char-style-override-9">“Beyefendi... Beyefendi... yanlış olduğunu biliyorum ama... ama o adamın o sivri dili yok mu... siz etraftayken, Ian hatta Arch bile yanımızdayken hep süklüm püklüm bir halde, korkudan ne yapacağını şaşırmış halde duruyordu adam, evet ama benim yanımda...” Kadın yutkundu, bir anda yüzü düştü. “O iblis benim yanımda hep içinden geçenleri söylüyordu. Ben bir kadınım diye rahat rahat davranıyordu, sürekli tehditler savuruyordu, en ağır küfürleri ediyordu. Dedi ki- dedi ki kardeşi gelecekmiş, adamlarıyla gelecekmiş, onu kurtaracakmış, sonra hepimizi kanımızda boğup evi yakıp başımıza yıkacakmış.” Kadının çenesinin altı konuşurken titriyordu ama bir şekilde cesaret edip Jamie’nin gözlerine bakmayı başardı.</span></p>

    <p class="Normal para-style-override-7"><span class="char-style-override-9">“Bunu yapmama asla izin vermeyeceğinizi biliyordum efendim, o herifin dediklerine kulak asmamak için de elimden geleni yaptım. Tepemi iyice attırınca da kardeşi buraya gelene kadar çoktan toprağı boylayacağını söyledim. Sonra kaçtı it herif ve bunu nasıl başardığını da asla anlayamadım, çünkü yataktan kalkacak hali bile yoktu, buraya gelmesini bırakın. Ama geldi, karınızdan merhamet dilendi, o da tepkisiz kalamadı. Herifi tek başıma geri sürükleyebilirdim ama karınız izin vermezdi.” Bunu dedikten sonra bana içerlemiş bir bakış attı fakat çok geçmeden yalvaran gözlerini tekrar Jamie’ye dikti.</span></p>

    <p class="Normal para-style-override-7"><span class="char-style-override-9">“Sonra da hanımefendi adamı tedavi etmek için içeri aldı, çok zarifçe bir düşünceyle. O zaman karınızın yüzünde şunu gördüm ki o adamı tedavi etmeye başladıktan sonra ölmesini hazmedemeyecekti. O pislik de bunu fark etti. Hanımefendi dışarı çıktığında bana güldü. Hanımefendiyi onu tedavi etmesi için kandırdığını söyledi. Artık güvende olduğunu söyledi. Karınızın artık onun öldürülmesine asla izin vermeyeceğini söyledi. Buradan kurtulunca da buraya bin adam yığıp intikam alacağını söyledi, sonra da...” Kadın gözlerini kapadı, biraz öne arkaya sallandı, elini göğsüne bastırdı.</span></p>

    <p class="Normal para-style-override-7"><span class="char-style-override-9">“Dayanamadım beyefendi,” dedi net bir şekilde. “Dayanamadım.”</span></p>

    <p class="Normal para-style-override-7"><span class="char-style-override-9">Jamie kadını dikkatle, kaşlarını kılıç gibi çatarak izliyordu. Son kelimelerden sonra bana bir bakış attı ve harap olmuş yüz hatlarımdan kadının söylediklerini teyit etti. Dudaklarını sıktı.</span></p>

    <p class="Normal para-style-override-7"><span class="char-style-override-9">“Evine git,” dedi Bayan Bug’a. “Yaptığını kocana anlat ve onu bana yolla.”</span></p>

    <p class="Normal para-style-override-7"><span class="char-style-override-9">Sonra topuklarının üstünde döndü ve çalışma odasının yolunu tuttu. Bana hiç bakmayan Bayan Bug ani bir hareketle ayağa kalktı ve bir kör gibi, mekanik hareketlerle yürüdü, kapıyı açtı, dışarı çıktı.</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">“Haklıydın. Üzgünüm.” Elimi pervaza koyarak çalışma kapısının önünde dikildim.</span></p>

    <p class="Normal para-style-override-7"><span class="char-style-override-9">Jamie dirseklerini masaya koymuştu, kafası ellerinin arasındaydı ama bunu duyunca kafasını kaldırdı, gözlerini kırpıştırdı.</span></p>

    <p class="Normal para-style-override-7"><span class="char-style-override-9">“Sana üzgün olmayı yasaklamadım mı ben Sassenach?” dedi ve yarım ağızla gülümsedi. Sonra beni süzdü, yüzünde endişeli bir ifade oluştu.</span></p>

    <p class="Normal para-style-override-7"><span class="char-style-override-9">“Tanrım, her an yığılıp kalacak gibi görünüyorsun Claire,” dedi ve telaşla ayağa kalktı. “Gel otur.”</span></p>

    <p class="Normal para-style-override-7"><span class="char-style-override-9">Beni yerine oturttuktan sonra başımda dikildi.</span></p>

    <p class="Normal para-style-override-7"><span class="char-style-override-9">“Bayan Bug’dan sana bir şeyler getirmesini isterdim ama gönderdim kadını... bir bardak çay ister misin Sassenach?”</span></p>

    <p class="Normal para-style-override-7"><span class="char-style-override-9">Ağlayacak gibi hissetmiştim kendimi ama onun yerine kahkaha attım ve gözyaşlarımı bastırdım.</span></p>

    <p class="Normal para-style-override-7"><span class="char-style-override-9">“Çayımız kalmadı. Aylardır da yok. İyiyim ben. Biraz şoka uğradım, o kadar.”</span></p>

    <p class="Normal para-style-override-7"><span class="char-style-override-9">“Anladım, öyledir tabii. Biraz kanaman var.” Cebinden eskimiş bir mendil çıkardı, eğildi ve ağzımı silmeye başladı. Kaşları konsantrasyon içinde kasılmıştı.</span></p>

    <p class="Normal para-style-override-7"><span class="char-style-override-9">Ben ise kımıldamadan durdum ve Jamie’ye izin verdim, bir yandan müthiş bir yorgunlukla baş etmeye çalışıyordum. Yatağa yatmak, uykuya dalmak, bir daha da asla uyanmamak istiyordum. Uyanırsam da ameliyathanemdeki ölü adamın gitmiş olmasını istiyordum. Evin de yanıp tepemize yıkılmamasını istiyordum.</span></p>

    <p class="Normal para-style-override-7"><span class="italik char-style-override-10">Ama zamanı değil</span><span class="char-style-override-9">, diye düşündüm ve bu düşünce -ne kadar aptalca olursa olsun- anlaşılmaz bir şekilde rahatlatıcıydı.</span></p>

    <p class="Normal para-style-override-7"><span class="char-style-override-9">“Şimdi senin için işler zorlaştı mı?” diye sordum, yorgunlukla savaşmayı sürdürüp kafamı toparlamaya çalışırken. “Richard Brown konusunda yani.”</span></p>

    <p class="Normal para-style-override-7"><span class="char-style-override-9">“Bilemiyorum,” dedi itiraf edercesine. “Düşünmeye çalışıyorum. İskoçya’da olmamızı dilediğim olmuyor değil,” dedi kederle. “İskoç olsaydı Richard Brown’un ne yapabileceğini daha iyi bilebilirdim.”</span></p>

    <p class="Normal para-style-override-7"><span class="char-style-override-9">“Öyle mi? Diyelim ki dayın Colum ile uğraşman gerekiyordu,” dedim. “Sence o ne yapardı?”</span></p>

    <p class="Normal para-style-override-7"><span class="char-style-override-9">“Beni öldürüp kardeşini geri almaya çalışırdı,” diye yanıtladı hemen. “Kardeşinin elimde olduğunu bilseydi. Senin şu Donner eğer Brownsville’e döndüyse de bundan kesinlikle haberi vardır.”</span></p>

    <p class="Normal para-style-override-7"><span class="char-style-override-9">Sonuna kadar haklıydı ve bu sözleriyle sırtımda bir ürperti hissettim. Endişem yüzüme yansımış olacak ki bana bakıp gülümseme gereği duydu.</span></p>

    <p class="Normal para-style-override-7"><span class="char-style-override-9">“Dertlenme Sassenach,” dedi. “Lindsay kardeşler biz geldikten sonraki sabah Brownsville’e doğru yola çıktılar. Kenny kasabayı gözetliyor, Evan’la Murdo da yoldaki belli noktalarda bekliyorlar. Hepsinin altında dinlenmiş, çok iyi durumda atlar var. Richard Brown’la o yerin dibine giresice Güvenlik Komitesi bu yöne gelmeye kalkışırsa haberimiz olacak.”</span></p>

    <p class="Normal para-style-override-7"><span class="char-style-override-9">Bunu duyunca biraz rahatlayıp hafifçe doğruldum.</span></p>

    <p class="Normal para-style-override-7"><span class="char-style-override-9">“Güzel. Ama- Donner geri döndüyse bile, senin Lionel Brown’u esir aldığını bilmiyordur; onu baskın sırasında ö-öldürmüş olabilirsin yani.”</span></p>

    <p class="Normal para-style-override-7"><span class="char-style-override-9">Kısık mavi gözleriyle bana hemen bir göz attı, sonra kafa salladı.</span></p>

    <p class="Normal para-style-override-7"><span class="char-style-override-9">“Keşke öldürmüş olsaydım,” dedi yüzünü biraz buruşturarak. “Bir sürü sorundan kurtulmuş olurdum. Ama öyle yapmış olsaydım kardeşiyle neler karıştırdıklarını öğrenemezdim ki bu gerçekten çok gerekliydi. Ama Donner geri döndüyse, Richard Brown’a neler olduğunu anlatmıştır; onunla adamları da cesetleri almak için oraya gitmişlerdir. O zaman da kardeşinin onların arasında olmadığını anlar.”</span></p>

    <p class="Normal para-style-override-7"><span class="char-style-override-9">“O zaman da mantığını kullanıp onu bulmak için buraya gelecektir.”</span></p>

    <p class="Normal para-style-override-7"><span class="char-style-override-9">Tam o anda arka kapı açılınca yerimden sıçradım, kalbim küt küt atmaya başladı fakat sonra mokasenlerin yumuşak sesi duyuldu ve Ian’ımız geldi, çalışma odasına göz attı.</span></p>

    <p class="Normal para-style-override-7"><span class="char-style-override-9">“Az önce Bayan Bug’ın yanından geçtim, hızla evine gidiyordu,” dedi, suratı asıktı. “Beni görünce durmadı, konuşmadı. Çok tuhaf bir haldeydi. Sorun ne?”</span></p>

    <p class="Normal para-style-override-7"><span class="char-style-override-9">“Ne değil ki?” diye cevap verdim, sonra da güldüm; Ian bana keskin bir bakış attı.</span></p>

    <p class="Normal para-style-override-7"><span class="char-style-override-9">Jamie iç geçirdi.</span></p>

    <p class="Normal para-style-override-7"><span class="char-style-override-9">“Otur,” dedi, Ian’ın önüne ayağıyla bir sandalye iterek. “Anlatayım.”</span></p>

    <p class="Normal para-style-override-7"><span class="char-style-override-9">Ian büyük bir dikkatle dinlemeye başladı. Jamie, kadının Lionel Brown’un yüzünü yastıkla kapattığı yere gelince Ian’ın ağzı apaçık kaldı.</span></p>

    <p class="Normal para-style-override-7"><span class="char-style-override-9">“Adam hâlâ burada mı?” diye sordu hikâye bitince. Hafifçe kamburunu çıkardı, omzunun üstünden şüpheci bir bakış attı. Sanki Brown ameliyathaneden çıkıp gelse çok da şaşırmayacakmış gibiydi.</span></p>

    <p class="Normal para-style-override-7"><span class="char-style-override-9">“Eh, yani kendi isteğiyle bir yere gidecek hali kalmadı artık,” dedim gerçekçi bir tonla.</span></p>

    <p class="Normal para-style-override-7"><span class="char-style-override-9">Ian başını salladı ama yine de bakmak için oraya gitti. Biraz sonra geri geldiğinde düşünceli bir hali vardı.</span></p>

    <p class="Normal para-style-override-7"><span class="char-style-override-9">“Üstünde hiç iz yok,” dedi Jamie’ye ve oturdu.</span></p>

    <p class="Normal para-style-override-7"><span class="char-style-override-9">Jamie başını salladı. “Evet ve bandajları değiştirilmiş. Yengen onu tedavi etmiş de.”</span></p>

    <p class="Normal para-style-override-7"><span class="char-style-override-9">İkisi de başlarını salladı, aynı şeyi düşünüyorlardı.</span></p>

    <p class="Normal para-style-override-7"><span class="char-style-override-9">“Görünüşüne bakılarak öldüğünü anlayamazsın yenge,” diye açıkladı Ian, onların frekansını yakalayamadığımı fark ederek. “Kendi kendine de ölmüş olabilir gibi görünüyor, değil mi?”</span></p>

    <p class="Normal para-style-override-7"><span class="char-style-override-9">“Öyle dense çok da saçma olmaz herhalde. Bayan Bug’ı ürkütmeseydi...” Alnımı dikkatle ovdum, orada bir ağrı başlamak üzereydi.</span></p>

    <p class="Normal para-style-override-7"><span class="char-style-override-9">“Sen kendini nasıl- ” diye lafa girdi Ian, sesi kaygılıydı ama birden artık nasıl olduğumun sorulmasından gına geldi.</span></p>

    <p class="Normal para-style-override-7"><span class="char-style-override-9">“Zorlukla biliyorum,” diye lafını böldüm, elimi alnımdan çektim. Gözlerimi indirdiğimde yumruklarımın kucağımda sıkılı halde olduklarını fark ettim.</span></p>

    <p class="Normal para-style-override-7"><span class="char-style-override-9">“O adam… o kadar da şeytani biri değildi, sanmıyorum,” dedim. Önlüğümün üstüne bir nokta kan sıçramıştı, bu onun muydu benim miydi bilemiyordum. “Ama... son derece zayıf haldeydi.”</span></p>

    <p class="Normal para-style-override-7"><span class="char-style-override-9"> “Pekâlâ, o halde.” Jamie tartıştığımız yere geri döndü. “Yengene diyordum ki, eğer Brown İskoç olsaydı, onunla nasıl baş edeceğimi daha iyi bilirdim ama sonra farkına vardım ki İskoç olmasa da iş yürütme yöntemleri İskoçlar’a çok benziyor. Onun ve komitesininki de. Devriye gibiler.”</span></p>

    <p class="Normal para-style-override-7"><span class="char-style-override-9">Ian başıyla onayladı, eksik kaşlarını kaldırdı.</span></p>

    <p class="Normal para-style-override-7"><span class="char-style-override-9">“Öyleler.” Tereddüt içinde gibiydi. “Onları hiç görmedim ama annem anlatmıştı; seni tutuklayanı Jamie Dayı, sonra Claire Yenge’yle annemin nasıl peşlerinden gittiklerini.” Bana bakıp sırıttı ve ince, kemikli yüzünde o eski, çocuksu ifade bir anlığına geri geldi.</span></p>

    <p class="Normal para-style-override-7"><span class="char-style-override-9">“Ee ama o zamanlar gençtim,” dedim. “Daha cesurdum.”</span></p>

    <p class="Normal para-style-override-7"><span class="char-style-override-9">Jamie’nın boğazından gelen homurtu eğlendiğini belli ediyordu.</span></p>

    <p class="Normal para-style-override-7"><span class="char-style-override-9">“O konuda pek hesap yapmıyorlar,” dedi. “Öldürmek ve yakmak, yani- ”</span></p>

    <p class="Normal para-style-override-7"><span class="char-style-override-9">“Tabii haraç da var.” Nereye varacağını anlamaya başlamıştım. Ian, Culloden’dan sonra doğmuştu; hayatında hiç Devriye görmemişti. Silahlı adamlardan oluşan bu organize gruplar kırsal alanlarda dolaşır, dağdaki klanlardan kestikleri haraç karşılığında onları, topraklarını ve hayvanlarını koruduklarını iddia ederlerdi. Belirledikleri bu ücret ödenmediği takdirde de ödemeyenlerin mal veya hayvanlarına el koyarlardı. Ben bu adamlarla karşılaşmıştım. Hatta ara sıra bazı yerleri kundakladıklarını, adam öldürdüklerini de duymuştum </span><span class="char-style-override-9">fakat bunları genellikle göz korkutma ve insanları kendilerine bağlama amaçlı yapmışlardı.</span></p>

    <p class="Normal para-style-override-7"><span class="char-style-override-9">Jamie başını salladı. “Evet, Brown İskoç değil, dediğim gibi. Ama iş iştir, değil mi?” Yüzünde dalgın bir ifade oluşmuştu. Hafifçe arkasına yaslandı, ellerini tek dizinde birleştirdi. “Anidonau Nuya’ya ne kadar hızlı gidebilirsin Ian?”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Ian gittikten sonra çalışma odasında kaldık. Ameliyathanemdeki durumla eninde sonunda uğraşılması gerekecekti ama henüz buna kendimi hazır hissetmiyordum. Henüz bir buz deposu inşa edemediğinden yakındığı bir cümle haricinde Jamie de bu konudan bahsetmedi.</span></p>

    <p class="Normal para-style-override-7"><span class="char-style-override-9">“Zavallı Bayan Bug,” dedim, yavaş yavaş tekrar kendime geliyordum. “Kadınla öyle oynadığından hiç haberim yoktu. Brown onun yumuşak biri olduğunu düşünmüş olmalı.” Zayıf bir kahkaha attım. “Büyük hata. Kadının ne kadar güçlü olduğunu keşfettiğimde çok şaşırdım doğrusu.”</span></p>

    <p class="Normal para-style-override-7"><span class="char-style-override-9">Ama şaşırmamalıydım; daha önce onun bir buçuk kilometre boyunca omzunda keçi taşıyarak yürüdüğünü görmüştüm. Ama insan günlük çiftlik işlerinde gereken güçle cinayet işlemek için gereken gücü karşılaştırırken nedense zorlanıyor.</span></p>

    <p class="Normal para-style-override-7"><span class="char-style-override-9">“Ben de şaşırdım,” dedi Jamie duygusuzca. “Ama kadının gücüne değil, bu meseleye taraf olmayı kafasına koyabilmesine. Hadi bana söylemedi, Arch’a neden söylemedi?”</span></p>

    <p class="Normal para-style-override-7"><span class="char-style-override-9">“Dediği gibidir herhalde. Bir şey söylemeyi üstüne vazife görmediği içindir; ona verdiğin iş adama bakmaktı, o da senin verdiğin görevi yerine getirebilmek için dünyaları yerinden oynatabilecek biri. Sanıyorum ki kadıncağız iyi idare ettiğini düşünüyordu, ta ki adamı o şekilde bir anda karşısında bulana kadar... Bayan Bug patladı işte. Daha önce de şahit olmuştum böyle tepkilere.”</span></p>

    <p class="Normal para-style-override-7"><span class="char-style-override-9">“Ben de,” diye mırıldandı. Kaşlarını hafifçe çatmış, aralarındaki kırışıklığın derinleşmesine neden olmuştu. Aklından nasıl vahşet dolu görüntüler geçtiğini merak ettim. “Ama daha iyi düşünmeliydim...”</span></p>

    <p class="Normal para-style-override-7"><span class="char-style-override-9">Arch Bug içeriye o kadar sessizce girmişti ki adamı hiç duymamıştım; ancak Jamie kafasını kaldırıp ona bakınca varlığını fark ettim. Oraya döndüğümde Arch’ın elinde balta olduğunu gördüm. Konuşmak üzere ağzımı açtım ama adam dosdoğru Jamie’ye gitti, etrafını hiç umursamadı. Ona göre odada Jamie’den başka biri yoktu.</span><span class="char-style-override-9"/></p>

    <p class="Normal para-style-override-7"><span class="char-style-override-9">Masaya uzandı ve baltayı yavaşça bıraktı.</span></p>

    <p class="Normal para-style-override-7"><span class="char-style-override-9">“Karımınki yerine benim canım şef,” dedi sessizce, Galce. Sonra geri çekildi, diz çöktü ve başını eğdi. Yumuşak, beyaz saçlarını sıkıca örmüş ve bağlamıştı, ensesi çıplaktı. Ensesi ceviz rengindeydi ve kırışıktı ama yine de kaslı görünüyordu.</span></p>

    <p class="Normal para-style-override-7"><span class="char-style-override-9">Kapının yanından gelen küçük bir sesle kafamı oraya çevirdim. Bayan Bug kapı pervazına tutunmuştu, ayakta zor duruyordu. Başlığı eğri duruyordu, gri ve terli saçları da beti benzi atmış yüzüne tel tel yapışmıştı.</span></p>

    <p class="Normal para-style-override-7"><span class="char-style-override-9">Hareket ettiğimde gözlerini bana çevirdi ama sonra tekrar diz çökmüş kocasına döndü, sonra da ayağa kalkıp bir Arch’a, bir gözleri bende olan Jamie’ye baktı. Jamie parmağını burun kemiğinin üstünde gezdirerek Arch’ı inceledi.</span></p>

    <p class="Normal para-style-override-7"><span class="char-style-override-9">“Eh, peki,” dedi. “Kafanı keseyim, öyle mi? Burada, kendi odamda keseyim ki senin karın temizlemek zorunda kalsın, ha? Yoksa seni avluda bir yere çivileyeyim de Richard Brown’un gözünü mü korkutayım? Kalk ayağa, üçkağıtçı herif.”</span></p>

    <p class="Normal para-style-override-7"><span class="char-style-override-9">Odadaki her şey bir saniyeliğine dondu -o saniye içinde Arch’ın ensesindeki küçük, siyah beni fark ettim- sonra yaşlı adam son derece yavaşça ayağa kalktı.</span></p>

    <p class="Normal para-style-override-7"><span class="char-style-override-9">“Hakkındır,” dedi Galce. “Ben senin hizmetkârınım </span><span class="italik char-style-override-10">a ceann-cinnidh</span><span class="italik char-style-override-11">17</span><span class="char-style-override-9">, sana yeminim var; hakkındır.” Oldukça dik duruyordu ama gözleri masada, baltanın olduğu yerdeydi.</span></p>

    <p class="dip" xml:lang="en-GB"><span class="char-style-override-19">17 Gal. Şef. (E.N.)</span><span class="char-style-override-20"/></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-7"><span class="char-style-override-9">Jamie cevabını vermek üzere nefes aldı, sonra durdu, gözlerini kısarak yaşlı adamı süzdü. Bir şey fark etmişti, fikri değişmişti.</span></p>

    <p class="Normal para-style-override-7"><span class="char-style-override-9">“A ceann-cinnidh mi?” dedi sessizce. Arch Bug kafasını salladı, ses çıkarmadı.</span></p>

    <p class="Normal para-style-override-7"><span class="char-style-override-9">Bir anda odadaki hava gerginleşmişti; ensemdeki tüyler diken diken oldu.</span></p>

    <p class="Normal para-style-override-7"><span class="char-style-override-9">“A ceann-cinnidh” demişti Arch Bug. Tek kelimeyle kendimizi tekrar İskoçya’da bulmuştuk. Buranın yeni sakinleriyle Ardsmuir adamlarının Jamie’ye davranışları arasındaki fark hemen belli oluyordu - eskilerin hem anlaşma, hem de kabul dolu bir saygıları vardı. Burada hâlâ özgün bir şey vardı; İskoç dağlarını bin yıl boyunca yönetmiş olan bir sadakat vardı. Kanla verilmiş bir yemin vardı.</span></p>

    <p class="Normal para-style-override-7"><span class="char-style-override-9">Jamie’nin geçmişi ve şu anı değerlendirdiğini, Arch Bug’ın nasıl bir yeri olduğunu iyice anlamaya çalıştığını fark ettim. Yüzünde gördüm ki öfkesi yerini başka bir şeye bırakmıştı. Omuzlarının kabul</span><span class="char-style-override-9">lenişle birlikte düştüğünü gördüm.</span></p>

    <p class="Normal para-style-override-7"><span class="char-style-override-9">“Evet, söylediğin gibi, hakkım var,” dedi Galce, yumuşak bir sesle. Doğruldu, baltayı eline aldı ve sapını uzattı. “Bu hakkımla karının hayatını ve seninkini bağışlıyorum.”</span></p>

    <p class="Normal para-style-override-7"><span class="char-style-override-9">Bayan Bug’dan küçük bir hıçkırık sesi geldi. Arch dönüp ona bakmadı ama uzanıp baltayı aldı ve başını eğerek şefinin emrini kabul ettiğini belirtti. Sonra arkasına döndü ve tek kelime etmeden dışarı çıktı. Ama bunu yaparken sakat elinin parmaklarıyla karısının koluna çok hafif bir şekilde dokunduğu da gözümden kaçmadı.</span></p>

    <p class="Normal para-style-override-7"><span class="char-style-override-9">Bayan Bug doğruldu, titreyen parmaklarıyla saç tellerini düzeltti. Jamie kadına bakmadı, tekrar yerine oturdu. Tüy kalemini eline aldıktan sonra önüne bir kâğıt koydu ama bir şey yazmaya niyetlendiğini hiç sanmıyordum. Ben de kadını utandırmayı hiç istemiyordum, o yüzden kitaplık rafından Jamie’nin kiraz kerestesinden yapılma minyatür yılanını alıp yeni bir şeymiş gibi incelemeye başladım.</span></p>

    <p class="Normal para-style-override-7"><span class="char-style-override-9">Kadın başlığını düzeltmiş bir halde odaya girdi ve Jamie’nin önünde hafifçe reverans yaptı.</span></p>

    <p class="Normal para-style-override-7"><span class="char-style-override-9">“Size yemek getireyim mi efendim? Taze ekmekler yapmıştım.” Büyük bir vakarla konuştu, başı dik bir şekilde duruyordu. Jamie başını kaldırdı ve ona gülümsedi.</span></p>

    <p class="Normal para-style-override-7"><span class="char-style-override-9">“Çok hoşuma gider,” dedi. “</span><span class="italik char-style-override-10">Gun robh math agaibh, a nighean</span><span class="char-style-override-9">.” Sağ ol kızım.</span></p>

    <p class="Normal para-style-override-7"><span class="char-style-override-9">Kadın ciddi bir edayla başını eğdi ve topukları üstünde döndü. Ama kapıya geldiğinde duraksadı, arkasına baktı. Jamie kaşlarını kaldırdı.</span></p>

    <p class="Normal para-style-override-7"><span class="char-style-override-9">“Oradaydım, biliyorsunuz,” dedi, Jamie’nin gözlerinin içine bakarak. “Saksonyalılar büyükbabanızı Tower Hill’de öldürdüklerinde yani. Çok kan akmıştı.” Kadın dudaklarını büzdü, Jamie’yi kısılı ve kızarmış gözlerle süzdü. </span></p>

    <p class="Normal para-style-override-7"><span class="char-style-override-9">“Onu onurlandırıyorsunuz,” dedi Bayan Bug ve iç etekler, önlük iplikleri birbirine girmiş bir karmaşa oluşturarak koridorda ilerledi.</span></p>

    <p class="Normal para-style-override-7"><span class="char-style-override-9">Jamie bana şaşkın gözlerle bakınca omuz silktim.</span></p>

    <p class="Normal para-style-override-7"><span class="char-style-override-9">“Gerekli bir iltifat değildi,” dedim ve Jamie’nin omuzları sessiz kahkahasıyla titremeye başladı.</span></p>

    <p class="Normal para-style-override-7"><span class="char-style-override-9">“Biliyorum,” dedi sonunda ve elini burnunun altına sürttü. “Biliyor musun Sassenach, bazen o yaşlı hergele aklıma gelince hüzünleniyorum.” Kafasını iki yana salladı. “Bayan Bug’a bir ara o son kelimeleri gerçekten söyleyip söylemediğini sormalıyım.”</span><span class="char-style-override-9"/></p>

    <p class="Normal para-style-override-7"><span class="char-style-override-9">“Neymiş o?”</span></p>

    <p class="Normal para-style-override-7"><span class="char-style-override-9">“Cellada ücretini vermiş, iyi bir iş çıkarmasını söylemiş ve sonra da demiş ki: ‘Beceremezsen fena halde sinirlenirim.’”</span></p>

    <p class="Normal para-style-override-7"><span class="char-style-override-9">“Onun ağzından çıkmış gibi durduğu kesin,” dedim hafifçe gülümseyerek. “Buglar sence Londra’da ne yapıyorlardı?”</span></p>

    <p class="Normal para-style-override-7"><span class="char-style-override-9">Kafasını tekrar iki yana salladı, yüzünü bana çevirdi. Çenesini kaldırınca pencereden giren güneş ışığı çenesi ve elmacık kemiğinin ıslak gibi görünmesine neden oldu.</span></p>

    <p class="Normal para-style-override-7"><span class="char-style-override-9">“Tanrı bilir. Sence doğru mu söylüyor Sassenach? Sence ona mı benziyorum?”</span></p>

    <p class="Normal para-style-override-7"><span class="char-style-override-9">“Görünüş olarak değil,” dedim hafifçe gülümseyerek. Rahmetli Simon, Lord Lovat, kısa ve tıknaz bir adamdı. Ama yaşına göre oldukça kuvvetliydi. Ayrıca kötü ruhlu ve çok zeki bir kurbağa gibi göründüğü söylenirse de yanlış olmazdı.</span></p>

    <p class="Normal para-style-override-7"><span class="char-style-override-9">“Hayır,” dedi Jamie bana katılarak. “Tanrı’ya şükür. Ama diğer yönlerden?” Gözlerinde hâlâ hınzırlık vardı ama ciddiydi; gerçekten bilmek istiyordu.</span></p>

    <p class="Normal para-style-override-7"><span class="char-style-override-9">Onu dikkatle, düşünceli bir şekilde inceledim. Jamie’nin kalın, temiz hatlarında ve geniş omuzlarında Yaşlı Tilki’den eser yoktu - bu görünüm annesinin tarafından, MacKenzie soyundan geliyordu. Yine de o eğimli, koyu mavi gözlerin ardında bir yerlerde bazen Lord Lovat’ın derin bakışlarını görüyordum. İlgi dolu, muzırlık peşinde.</span></p>

    <p class="Normal para-style-override-7"><span class="char-style-override-9">“Bazı izler var,” dedim. “Bazen normalden daha da çok benziyorsun. O aşırı hırsa sahip değilsin ama...” Gözlerimi biraz kıstım, düşündüm. “Yani, onun kadar acımasız değilsin diyecektim,” diye yavaşça devam ettim, “fakat öylesin.”</span></p>

    <p class="Normal para-style-override-7"><span class="char-style-override-9">“Öyle miyim?” Bunu duyduğuna ya şaşırmış ya da bozulmuştu.</span></p>

    <p class="Normal para-style-override-7"><span class="char-style-override-9">“Olabiliyorsun,” dedim ve içimde, derinde bir yerlerde Arvin Hodgepile’ın kemiklerinin çatırdayışını duydum. Hava oldukça güzeldi, ancak yine de kollarımdaki tüyler bir süreliğine diken diken oldu.</span></p>

    <p class="Normal para-style-override-7"><span class="char-style-override-9">“Sence benim de hilekar bir yapım var mı?” diye sordu ciddiyetle.</span></p>

    <p class="Normal para-style-override-7"><span class="char-style-override-9">“Pek bilemiyorum,” dedim şüpheli bir şekilde. “Onun kadar maharetli bir hilebaz değilsin ama bunun sebebi onda olmayan onur duygusunun sende olması olabilir tabii. Sen insanları onun gibi kullanmıyorsun.”</span></p>

    <p class="Normal para-style-override-7"><span class="char-style-override-9">Bunu duyunca gülümsedi ama o kadar eğlenmedi.</span></p>

    <p class="Normal para-style-override-7"><span class="char-style-override-9">“Kullanıyorum Sassenach,” dedi. “Sadece belli etmemeye çalışıyorum.”</span></p>

    <p class="Normal para-style-override-7"><span class="char-style-override-9">Biraz elimdeki tahta yılana bakarak durdu fakat onu incelediğini sanmıyordum. Sonunda kafasını iki yana salladı, gözlerini kaldırıp bana baktı. </span></p>

    <p class="Normal para-style-override-7"><span class="char-style-override-9">“Eğer bir cennet varsa, büyükbabam da orada ve şundan hiç şüphem yok ki hınzır herif şu anda gülmekten boynunu kıracak gibidir. Tabii başını kolunun altında tutmuyorsa.”</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-10"> </span></p>
  </div>
</body>
</html>