<html xmlns="http://www.w3.org/1999/xhtml">
<head>
  <title>karvekul-17</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-13"><span class="bold">12. Bilimin Bitmeyen Gizemleri</span></p>

    <p class="Normal para-style-override-9"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">Öğleden sonra, ilerleyen saatlerde, Roger MacKenzie fıçı dükkânından geri döndüğünde karısının yemek masalarında duran bir nesneye bakarak derin düşüncelere daldığını gördü.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">O ne</span><span class="char-style-override-9"> öyle? Tarih öncesi Noeller’den kalma teneke bir eşya gibi duruyor.” Roger işaret parmağını yeşil camdan, ucuna kapatılmış mantarın üstünde kırmızı balmumu olan bodur kavanoza doğru dikkatlice uzattı. Kavanozda biçimsiz bir şey olduğu görünüyordu, bir sıvının içindeydi.</span></p>

    <p class="Normal para-style-override-7"><span class="char-style-override-9">“Ha ha,” dedi karısı ve kavanozu uzanamayacağı bir yere çekti. “Komik mi sanıyorsun kendini? İçinde beyaz fosfor var, Lord John’un hediyesi.”</span></p>

    <p class="Normal para-style-override-7"><span class="char-style-override-9">Roger ona bir bakış attı; Brianna heyecanlanmıştı, burnunun ucu kızarmıştı ve toplu duran kızıl saçlarından ayrılmış birkaç tel esintiyle dalgalanıyordu. Tıpkı babası gibi, o da bir şey düşünürken elini saçlarının arasında gezdiriyordu.</span></p>

    <p class="Normal para-style-override-7"><span class="char-style-override-9">“Peki bunu... </span><span class="italik char-style-override-10">ne</span><span class="char-style-override-9"> yapacaksın?” diye sordu Roger, sesinde herhangi bir önyargı belirtisi olmamasına dikkat ederek. Artık çok geride kalmış olan okul anılarından fosforun içindekilerle ilgili belli belirsiz birkaç şey hatırlıyordu: bu madde ya karanlıkta görülebilmene ya da patlamaya yarıyordu. İkisi de rahatsızlık vericiydi.</span></p>

    <p class="Normal para-style-override-7"><span class="char-style-override-9">“Eee... kibrit yapabilirim belki.” Kavanoza bakarak düşünürken Brianna’nın üst dişleri bir anlığına alt dudağını ısırdı. “Nasıl yapıldığını biliyorum, teoride yani. Ama pratikte zorlanabilirim.”</span></p>

    <p class="Normal para-style-override-7"><span class="char-style-override-9">“Neden?” diye sordu Roger dikkatle.</span></p>

    <p class="Normal para-style-override-7"><span class="char-style-override-9">“Çünkü havayla temas ederse alev alır,” diye açıkladı karısı. “O yüzden suyun içinde duruyor. Dokunma Jem! Zehirli madde.” Jemmy’yi belinden yakalayan Brianna, kavanozu açgözlü bir merakla izleyen çocuğu masanın kenarından aldı.</span></p>

    <p class="Normal para-style-override-7"><span class="char-style-override-9">“Eh, yani, kafaya neden takalım ki bunu? Ağzına girmeden önce yüzünün ortasına patlamaz mı?” Roger bu tehlikeli kavanozu güvende tutmak için eline aldı, ama elinde patlayabilirmiş gibi fazla dikkatli bir şekilde tutmayı tercih etti. Karısına delirip delirmediğini sormayı düşündü ama Brianna’nın böyle cevap beklenmeyen sorular karşısında verdiği sert tepkileri iyi bilecek kadar uzun süredir onunla evliydi.</span></p>

    <p class="Normal para-style-override-7"><span class="char-style-override-9">“Nerede saklamayı düşünüyorsun bunu?” Roger kulübenin içindeki uygun yerlere göz attı. O anda bir battaniye sandığı, kitap ve kâğıtlara ayrılmış bir raf, petekler, diş fırçaları ve Brianna’nın kişisel eşyalarının durduğu bir başka raf ve bir komodinleri vardı. Jemmy bu komodini yedi aylıkken açabilmeye başlamıştı.</span></p>

    <p class="Normal para-style-override-7"><span class="char-style-override-9">“Düşünüyorum da en iyisi annemin ameliyathanesine koymak,” diye yanıt verdi, Jem’i hâlâ tutuyordu ama kafası artık oğlunda değildi. Çocuk var gücüyle kavanoza ulaşmaya çalışıyordu. “Orada kimse bir şeye dokunamaz.”</span><span class="char-style-override-9"/></p>

    <p class="Normal para-style-override-7"><span class="char-style-override-9">İşte bu çok doğruydu; Claire Fraser’dan kişisel olarak korkulmasa da ameliyathanesindeki şeylerden herkes çekinirdi. Ürkütücü görünümlü araç ve gereçler, gizemli, bulanık sıvılar, tuhaf kokan ilaçlar... Ayrıca, ameliyathanenin bazı dolapları, Jem gibi azimli tırmanışçıların ulaşamayacağı yükseklikteydi.</span></p>

    <p class="Normal para-style-override-7"><span class="char-style-override-9">“İyi fikir,” dedi Roger, kavanozu Jem’in ulaşamayacağı bir yere koyma fikrine hemen sarılarak. “O halde şimdi götürüyorum?”</span></p>

    <p class="Normal para-style-override-7"><span class="char-style-override-9">Brianna cevap dahi veremeden kapı tıklatıldı ve Jamie Fraser beklemeden içeri girdi. Jem hemen kavanozu unutup sevinç çığlıklarıyla kendini büyükbabasının kollarına attı.</span></p>

    <p class="Normal para-style-override-7"><span class="char-style-override-9">“Ne haber evlat?” dedi Jamie içtenlikle, Jem’i ters çevirip ayak bileklerinden tutmadan önce. “Roger Mac, biraz konuşalım mı?”</span></p>

    <p class="Normal para-style-override-7"><span class="char-style-override-9">“Tabii. Oturmaz mısın?” Jamie’ye daha önce Cherokeeler’in yaklaşan devrimdeki rolleri hakkında bildiklerinden bahsetmişti - ve bu bilginin aşırı yetersiz oluşundan. Daha fazla mı soracaktı? Kavanozu gönülsüzce elinden bıraktı ve kayınpederine bir tabure uzattı. Jamie tabureyi başını sallayarak kabul etti, ustaca bir hareketle Jem’i omzunun üstüne attı ve oturdu.</span></p>

    <p class="Normal para-style-override-7"><span class="char-style-override-9">Jemmy çıldırmışçasına gülüyor ve kıpırdanıyordu. Büyükbabası sonunda pantolonunun arka kısmına hafif bir şaplak attığında durdu, kendini salıverdi, parlak saçları Jamie’nin gömleğinin arkasını okşadı.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Şöyle ki,” dedi Jamie, “sabahleyin Cherokee köylerine doğru yola çıkıyorum ve senden benim yerime yapmanı istediğim bir şey var.”</span></p>

    <p class="Normal para-style-override-7"><span class="char-style-override-9">“Yaa... Arpa toplamaya mı göndereceksin beni?” Erken hasatların daha olgunlaşması gerekiyordu ve herkes havanın birkaç hafta daha iyi olması için dua ediyordu ama beklentiler iyi yöndeydi.</span></p>

    <p class="Normal para-style-override-7"><span class="char-style-override-9">“Yok, onu Brianna yapabilir, değil mi kızım?” Kızına gülümsedi; Brianna da babasınınkilerin eşi olan kızıl kaşlarını kaldırarak karşılık verdi.</span></p>

    <p class="Normal para-style-override-7"><span class="char-style-override-9">“Tabii,” dedi Brianna. “Ian, Roger ve Arch Bug’la ne işin var peki?” Arch Bug, Jamie’nin vekiliydi ve onun yokluğunda ekinlerin kontrolünü onun denetlemesi en mantıklı olandı.</span></p>

    <p class="Normal para-style-override-7"><span class="char-style-override-9">“Genç Ian’ı yanıma alacağım. Cherokeeler onunla anlaşıyor, o da </span><span class="char-style-override-9">dillerini iyi biliyor. Beardsley çocuklarını da çobanpüskülü ve annenin Lizzie için istediği birkaç parça eşyayı taşımaları için götüreceğim.”</span></p>

    <p class="Normal para-style-override-7"><span class="char-style-override-9">“Ben de mi geliyorum?” diye sordu Jemmy hevesle.</span></p>

    <p class="Normal para-style-override-7"><span class="char-style-override-9">“Bu sefer değil evlat. Belki sonbaharda.” Jemmy’nin poposuna hafif bir şaplak attıktan sonra Jamie bakışlarını tekrar damadına çevirdi.</span></p>

    <p class="Normal para-style-override-7"><span class="char-style-override-9">“Yani, senin de Cross Creek’e gidip yeni sakinlerimizi getirmeni istiyorum, mümkünse.” Bunu duyan Roger’ın içi heyecanla -biraz da telaşla- doldu ama tepkisi yalnızca boğazını temizleyip kafasını sallamakla sınırlı kaldı.</span></p>

    <p class="Normal para-style-override-7"><span class="char-style-override-9">“Evet. Elbette. Onlar- ”</span></p>

    <p class="Normal para-style-override-7"><span class="char-style-override-9">“Arch Bug’ı da yanına alacaksın. Tom Christie’yi de.”</span></p>

    <p class="Normal para-style-override-7"><span class="char-style-override-9">Garip bir sessizlik Jamie’nin son cümlesine karşılık verdi.</span></p>

    <p class="Normal para-style-override-7"><span class="char-style-override-9">“Tom Christie mi?” dedi Bree, hayretle Roger’la gözleri buluşurken. “Neden ya hu?” Okul müdürü aksi bir adamdı ve kimsenin yolculuk sırasında yanına almaktan hoşlanmayacağı biri olduğu kesindi.</span></p>

    <p class="Normal para-style-override-7"><span class="char-style-override-9">Babasının dudakları hafifçe kıvrıldı.</span></p>

    <p class="Normal para-style-override-7"><span class="char-style-override-9">“Evet, peki. MacDonald benden onları almamı istediğinde bir şey söylemeyi unutmuş. Gelenler Protestan’mış.”</span></p>

    <p class="Normal para-style-override-7"><span class="char-style-override-9">“Hmm,” dedi Roger, “anladım.” Jamie gözlerinin içine baktı ve kafasını salladı, hemen anlaşılmış olmaktan memnun olduğu her halinden belliydi.</span></p>

    <p class="Normal para-style-override-7"><span class="char-style-override-9">“Ben anlamadım,” dedi Brianna, saçlarını düzeltirken. Kaşlarını çattı, saçındaki kurdeleyi açtı ve parmaklarını saçlarının arasında gezdirerek taramaya hazırlık yaptı. “Ne fark ediyor?”</span></p>

    <p class="Normal para-style-override-7"><span class="char-style-override-9">Roger ve Jamie kısa bir süre fakat anlamlı bir şekilde bakıştılar. Jamie omuz silkti ve Jemmy’yi kucağına aldı.</span></p>

    <p class="Normal para-style-override-7"><span class="char-style-override-9">“Yani...” Roger çenesini sıvazladı, yirminci yüzyıldan gelen birine İskoçlar’ın iki yüz yıl boyunca sürdürdükleri din konusundaki anlaşmazlıklarını nasıl anlatabileceğini düşündü. “Heh... Birleşik Devletler’deki sivil haklar şeyi var ya, Güney tarafıyla birleşme mevzusu hani, hatırlıyor musun?”</span></p>

    <p class="Normal para-style-override-7"><span class="char-style-override-9">“Tabii ki hatırlıyorum.” Bree gözlerini kısarak baktı. “Tamam. Hangi taraf zenciler oluyor bu durumda?”</span></p>

    <p class="Normal para-style-override-7"><span class="char-style-override-9">“Kimler?” Jamie afalladı. “Zencilerin ne alakası var?”</span></p>

    <p class="Normal para-style-override-7"><span class="char-style-override-9">“O kadar basit değil,” dedi Roger. “Hissedilen duygular açısından benzer yalnızca. Şöyle söyleyeyim: yeni sakinlerimiz, buranın sahibinin bir Katolik olduğunu duyduğunda rahatsızlık duyacaklardır - tersi de geçerli mi?” diye Jamie’ye döndü.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Zenci nedir?” diye sordu Jemmy merakla.</span></p>

    <p class="Normal para-style-override-7"><span class="char-style-override-9">“Ee... koyu tenli insanlar,” diye yanıt verdi Roger, bu sorunun yaratabileceği karmaşanın aniden farkına vararak. “Zenci” kelimesinin her zaman “köle” anlamına gelmediği bir gerçekti - ama pek de farkı yoktu. “Hani büyük teyze Jocasta’nın evindekiler vardı ya, hatırlıyor musun?”</span></p>

    <p class="Normal para-style-override-7"><span class="char-style-override-9">Jemmy kaşlarını çattı, bir anda büyükbabasının yüzündeki ifadenin aynısını takındı.</span></p>

    <p class="Normal para-style-override-7"><span class="char-style-override-9">“Hayır.”</span></p>

    <p class="Normal para-style-override-7"><span class="char-style-override-9">“Her neyse,” dedi Bree, toplantının ana konusuna tekrar dönülmesi için saç fırçasını masaya bir kez vurarak, “yani Tom Christie, yeni gelenleri evlerinde hissettirecek kadar iyi bir Protestan mı? Bu mu mesele?”</span></p>

    <p class="Normal para-style-override-7"><span class="char-style-override-9">“Onun gibi bir şey,” dedi babası, ağzının bir kenarı yine kıvrıldı. “Kocanla Tom Christie’yi birlikte gönderdiğimde, en azından tamamen Şeytan’ın evine girmediklerini anlarlar.”</span></p>

    <p class="Normal para-style-override-7"><span class="char-style-override-9">“Anladım,” dedi Roger yine, biraz daha farklı bir tonda. Yalnızca yerleşkenin damadı ve Jamie’nin sağ kolu olduğu için değil, aynı zamanda -kağıt üzerinde de olsa- bir Presbiteryen oluşu da bunda bir faktördü. Tek kaşını kaldırıp Jamie’ye baktı, kayınpederi omuz silkerek adeta onun kafasından geçenleri onayladı.</span></p>

    <p class="Normal para-style-override-7"><span class="char-style-override-9">“Hmm,” dedi Roger gönülsüzce.</span></p>

    <p class="Normal para-style-override-7"><span class="char-style-override-9">“Hmm,” dedi Jamie, memnun bir şekilde.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Kesin </span><span class="char-style-override-9">şunu,” dedi Brianna tersçe. “İyi. Yani Tom Christie’yle birlikte Cross Creek’e gideceksiniz. Arch Bug neden geliyor peki?”</span></p>

    <p class="Normal para-style-override-7"><span class="char-style-override-9">Roger, evlilik bağlarının verdiği anlayışla, karısının ekinlerin yönetilmesi için geride bırakılmaktan hoşnutsuz kaldığını düşündü - bu iş, en iyi mevsiminde bile pis ve çok yorucuydu. Kocası, aynı dine mensup olduğu iki adamla birlikte, iki yüz kişilik bir nüfusa sahip, romantik bir kent olan Cross Creek’e yolculuk yaparken burada angaryalarla meşgul olacak olması onu fazlasıyla rahatsız ediyor olmalıydı.</span></p>

    <p class="Normal para-style-override-7"><span class="char-style-override-9">“Onların yerleşmesine ve barınaklar inşa etmesine en çok Arch yardımcı olacak,” dedi Jamie. “Onlarla konuşması için adamı tek başına yollamamı tavsiye etmiyorsun umarım?”</span></p>

    <p class="Normal para-style-override-7"><span class="char-style-override-9">Brianna bu soruya kendini zorlayarak gülümsedi; çok uzun yıllardır çenebaz Bayan Bug’la evli olan Arch Bug, sessiz biri olmasıyla tanınırdı. </span><span class="italik char-style-override-10">Konuşabiliyordu</span><span class="char-style-override-9"> ama genelde kaçınırdı, genellikle homurtu ve mırıltılar çıkararak anlaşma yolunu seçerdi.</span></p>

    <p class="Normal para-style-override-7"><span class="char-style-override-9">“Arch’ın Katolik olduğunu asla anlamayabilirler,” dedi Roger, baş</span><span class="char-style-override-9">parmağını üst dudağını sürterken. “Sahi, öyle mi ki? Hiç sormadım.”</span></p>

    <p class="Normal para-style-override-7"><span class="char-style-override-9">“Öyle,” dedi Jamie. “Ama ne zaman sessiz olunacağını bilecek kadar yetişkin bir adam.”</span></p>

    <p class="Normal para-style-override-7"><span class="char-style-override-9">“Harika bir seyahat olacağa benziyor,” dedi Brianna tek kaşını kaldırarak. “Ne zaman dönersiniz?”</span></p>

    <p class="Normal para-style-override-7"><span class="char-style-override-9">“Tanrım, bilmem ki.” Roger yaratıcısının adını anarken normalden farklı bir suçluluk duygusu hissetti. Bu alışkanlığını çok geçmeden değiştirmeliydi. “Bir ay? Altı hafta?”</span></p>

    <p class="Normal para-style-override-7"><span class="char-style-override-9">“En az,” dedi kayınpederi neşeyle. “Yaya olacaklar.”</span></p>

    <p class="Normal para-style-override-7"><span class="char-style-override-9">Roger derin bir nefes aldı ve Cross Creek’ten dağlara yapılacak uzun yürüyüşü aklında canlandırdı. Hem de bir yanında Tom Christie, öteki yanında da Arch Bug olacaktı - sessizlik timsali iki adamla geçecekti bu uzun süre. Kederli gözlerle karısına baktı. Altı hafta boyunca yol kenarlarında, yalnız başına uyuyacaktı.</span></p>

    <p class="Normal para-style-override-7"><span class="char-style-override-9">“Evet, peki,” dedi. “O zaman... bu gece gidip Tom Christie ve Arch Bug’la konuşayım.”</span></p>

    <p class="Normal para-style-override-7"><span class="char-style-override-9">“Baba gidiyor mu?” Konuşmanın özünü anlayan Jemmy, Jamie’nin kucağından aşağı atlayıp kendisini babasının üstüne attı, bacağına sarıldı. “Ben de geleyim baba!”</span></p>

    <p class="Normal para-style-override-7"><span class="char-style-override-9">“Eee... Sanmıyorum- ” Lafa giren Roger, Bree’nin yüz ifadesini ve arkasındaki masada duran yeşil kavanozu fark etti. “Neden olmasın?” dedi birden ve Jem’e gülümsedi. “Büyük teyze Jocasta seni gördüğüne çok sevinecek. Hem annen de böylelikle senin nerede olduğunu merak etmeden her tarafı havaya uçurabilir, değil mi?”</span></p>

    <p class="Normal para-style-override-7"><span class="char-style-override-9">“Ne yapabilir, ne?” Jamie bir anda korktu. </span></p>

    <p class="Normal para-style-override-7"><span class="char-style-override-9">“Patlamaz,” dedi Brianna, fosfor kavanozunu anaç bir havayla kucağına alarak. “Yanar yalnızca. Emin misin?” Meraklı bir ifadeyle Roger’a sordu.</span></p>

    <p class="Normal para-style-override-7"><span class="char-style-override-9">“Evet, elbette,” dedi Roger, emin bir tonla. Oğluna baktı; Jemmy ateşin üstünde patlarken hoplayan mısır taneleri gibi sıçrarken sevinç nidaları atıyordu. “En azından yolda sohbet edebileceğim biri olacak.”</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-10"> </span></p>
  </div>
</body>
</html>