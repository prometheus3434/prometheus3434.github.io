<html xmlns="http://www.w3.org/1999/xhtml">
<head>
  <title>karvekul-6</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-3"><span class="bold">2. Hollandalı’nın Kulübesi</span></p>

    <p class="Normal para-style-override-9"><span class="bolditalik char-style-override-10"> </span></p>

    <p class="Normal para-style-override-9"><span class="bolditalik char-style-override-10">Mart 1773</span></p>

    <p class="Normal para-style-override-9"><span class="bolditalik char-style-override-10"> </span></p>

    <p class="Normal para-style-override-7"><span class="char-style-override-9">Kulübenin orada olduğunu kimse bilmiyordu, ta ki Kenny Lindsay dereye doğru giderken alevleri fark edene kadar.</span></p>

    <p class="Normal para-style-override-7"><span class="char-style-override-9">“Hiç görmeyebilirdim de,” dedi, belki de altıncı defa. “İyi ki karanlık basıyordu. Gündüz olsa hiç fark edemezdim, hiç.” Titreyen elini yüzüne götürdü, gözlerini hâlâ ormanın kıyısında yan yana yatan cesetlerden alamıyordu. “Bunu vahşiler mi yapmış Mac Dubh? Kafa derileri yüzülmemiş gerçi- ”</span></p>

    <p class="Normal para-style-override-7"><span class="char-style-override-9">“Hayır.” Jamie is lekeli mendilini küçük, mavi gözlü bir kıza kibarca uzattı. “Hiçbiri yaralanmamış. Onları ortaya çıkardığında dediğin kadarını gördüğünden emin misin?”</span></p>

    <p class="Normal para-style-override-7"><span class="char-style-override-9">Lindsay kafasını iki yana salladı, gözlerini kapadı ve şiddetle titredi. Akşamüstüydü, serin bir bahar günüydü ama orada bulunanların hepsi terliyordu.</span></p>

    <p class="Normal para-style-override-7"><span class="char-style-override-9">“Bakmadım,” diye yanıt verdi.</span></p>

    <p class="Normal para-style-override-7"><span class="char-style-override-9">Benim ellerim buz gibiydi; incelediğim ölü kadının lastiğimsi elleri kadar uyuşuk ve hissizlerdi. Bir günden daha uzun bir süredir ölülerdi; ölü katılığı geçmişti, artık yumuşak ve esneklerdi ama dağın soğuk havası onları şimdiye kadar çürümenin kötü etkilerinden korumuştu.</span></p>

    <p class="Normal para-style-override-7"><span class="char-style-override-9">Nefes alışverişim hâlâ zayıftı; havada yanık kokusunun verdiği bir sertlik vardı. Yanmış küçük kulübenin üstünden ara ara buhar bulutları yükseliyordu. Gözümün kenarıyla, Roger’ın yanındaki bir kütüğe tekme attığını, sonra da eğilip yerden bir şey aldığını gördüm.</span></p>

    <p class="Normal para-style-override-7"><span class="char-style-override-9">Kenny güneşin doğmasına uzun saatler kala kapımızı yumruklamış ve bizi sıcak yataklarımızdan kaldırmıştı. Yardım etmek için artık çok geç olduğunu bilmemize rağmen hemen gelmiştik. Fraser Tepesi’ndeki çiftçilerden bazıları da oraya gelmişlerdi; Kenny’nin kardeşi Evan, Fergus ve Ronnie Sinclair’la birlikte ağaçların altında duruyordu. Alçak sesle ve Galce bir şeyler konuşuyorlardı.</span></p>

    <p class="Normal para-style-override-7"><span class="char-style-override-9">“Onlara ne olduğunu anladın mı Sassenach?” Jamie yanımda çömeldi, yüzüne endişe hâkimdi. “Ağaçların altındakileri diyorum.” Önümdeki cesedi başıyla gösterdi. “Bu kadını neyin öldürdüğünü anladım.”</span></p>

    <p class="Normal para-style-override-7"><span class="char-style-override-9">Kadının uzun eteği rüzgârda dalgalandı. Eteğin altından uzun, çelimsiz bacakları göründü. Ayaklarında tahta tabanlı, deri ayakkabılar vardı. Uzun elleri iki yanındaydı. Uzun bir kadınmış - Brianna kadar olmasa da, diye düşündüm ve gözlerim içgüdüsel olarak kızımın parlak saçlarını aradı. Açıklığın uzak tarafındaki ağaçların dallarında aşağı yukarı sallanıyorlardı.</span></p>

    <p class="Normal para-style-override-7"><span class="char-style-override-9">Kadının önlüğünü yukarıya kaldırıp başını ve gövdesini örttüm. Elleri kıpkırmızıydı, çok çalışmaktan kemikleri çıkmıştı ve avuç içleri de nasırlıydı. Ama kasıklarının sıkılığından ve vücudunun inceliğinden çıkardığım kadarıyla otuz yaşını geçmemişti - çok daha genç olmalıydı. Güzel olup olmadığını ise kimse bilemezdi.</span></p>

    <p class="Normal para-style-override-7"><span class="char-style-override-9">“Bence yanarak ölmemiş,” dedim. “Baksana, ayakları ve bacaklarında pek hasar yok. Şömineye düşmüş olmalı. Saçları tutuşmuş, sonra alevler geceliğinin omuzlarına sıçramış. Alevlerin ona ulaşmış olması için duvara veya ateşin geldiği yere yakın bir yerde yatıyor olmalı; ondan geçen alevler bütün kulübeyi yakmış gibi.”</span></p>

    <p class="Normal para-style-override-7"><span class="char-style-override-9">Jamie kafasını yavaşça salladı, gözleri hâlâ ölü kadındaydı.</span></p>

    <p class="Normal para-style-override-7"><span class="char-style-override-9">“Evet, mantıklı. Peki onları öldüren neydi Sassenach? Ötekiler de biraz yanmış fakat hiçbiri bu kadar değil. Kulübe yanmaya başlamadan önce ölmüş olmalılar, çünkü hiçbiri dışarı çıkamamış. Acaba ölümcül bir hastalık mı?”</span></p>

    <p class="Normal para-style-override-7"><span class="char-style-override-9">“Sanmıyorum. Ötekilere tekrar bakayım.”</span></p>

    <p class="Normal para-style-override-7"><span class="char-style-override-9">Yavaşça yüzleri elbiselerle kapatılmış cesetlerin yanlarında dolanmaya başladım. Tek tek derme çatma kefenlerini kaldırıp onları inceledim. O günlerde ölümcül sayılabilecek birçok hastalık vardı - antibiyotik diye bir şey yoktu, ağızdan veya rektumdan çıkan sıvıları analiz edecek bir yöntem de yoktu. Yani basit bir ishal vakası yirmi dört saat içinde öldürebilirdi.</span></p>

    <p class="Normal para-style-override-7"><span class="char-style-override-9">Bu tarz vakalara, gördüğümde kolayca tanıyabilecek kadar çok rastlamıştım; tıpkı her doktor gibi ve ben de yirmi yıldır doktorluk yapıyordum. Bu yüzyılda, ara ara, kendi yüzyılımda karşılaşamayacağım şeyler görüyordum -özellikle tropikal yerlerden gelen kölelerin taşıdığı berbat parazit hastalıkları- ama bu zavallı ruhların sonunu getiren parazitler değildi. Bildiğim hiçbir hastalık kurbanlarında böyle izler bırakmazdı.</span></p>

    <p class="Normal para-style-override-7"><span class="char-style-override-9">Tüm cesetler -yanmış kadın, daha yaşlı bir kadın ve üç çocuk- yanan evin duvarlarının içinde bulunmuşlardı. Kenny onları çatı çökmeden hemen önce dışarı çıkarmış ve yardım çağırmaya gitmişti. Hepsi yangın başlamadan ölmüştü; hepsi aynı anda ölmüş olmalılardı, o halde kadın şömineye doğru düştüğünde mi yangın başlamıştı?</span></p>

    <p class="Normal para-style-override-7"><span class="char-style-override-9">Kurbanlar devasa bir alaçamın dallarının altına düzgün bir şekilde dizilmişlerdi. Adamlar yakında bir yandan mezar kazmakla meşgullerdi. Brianna en küçük kızın yanında duruyordu, kafasını eğmişti. Küçük vücudun yanına çömeldim, o da benim karşıma diz çöktü.</span></p>

    <p class="Normal para-style-override-7"><span class="char-style-override-9">“Neden ölmüşler?” diye sordu. “Zehir mi?”</span></p>

    <p class="Normal para-style-override-7"><span class="char-style-override-9">Ona şaşkınlıkla baktım.</span></p>

    <p class="Normal para-style-override-7"><span class="char-style-override-9">“Sanırım. Sen neden öyle düşündün?”</span></p>

    <p class="Normal para-style-override-7"><span class="char-style-override-9">Küçük kızın maviye çalan yüzünü işaret etti. Kızın gözlerini kapatmaya çalışmıştı ama gözleri kapaklarının altında pörtlemişlerdi. Kızın yüzünde bir dehşet ifadesi vardı. Yüz hatları ızdırapla çarpılmıştı, ağzının kenarlarında da kusmuk kalıntıları vardı.</span></p>

    <p class="Normal para-style-override-7"><span class="char-style-override-9">“Kız İzcileri el kitabı,” dedi Brianna. Adamlara göz attı ama kimse bizi duyabilecek kadar yakında değildi. Ağzı titredi, bakışlarını kızın bedeninden kaçırdı. “</span><span class="italik char-style-override-10">Garip mantarları asla yemeyin,” </span><span class="char-style-override-9">diye alıntı yaptı. “</span><span class="italik char-style-override-10">Birçok zehirli tür vardır ve onları ayırt etmek uzmanların</span><span class="char-style-override-9" xml:lang="ar-SA"> işidir.</span><span class="char-style-override-9"> Bunları Roger bulmuş, şuradaki kütüğün yanında bir çember şekilde bitmişler.”</span></p>

    <p class="Normal para-style-override-7"><span class="char-style-override-9">Nemli, etli başlar, soluk kahverengi rengin üstünde beyaz noktalar ve alaçamın gölgesinde neredeyse fosforluymuş gibi görünecek kadar soluk, ince bir gövde. Ölümcüllüklerini gizleyen hoş bir görünüm.</span></p>

    <p class="Normal para-style-override-7"><span class="char-style-override-9">“Zehirli panter mantarı,” dedim, kendi kendime konuşurcasına alçak bir sesle ve sonra birini avucundan nazikçe aldım. “</span><span class="italik char-style-override-10">Agaricus pantherinus</span><span class="char-style-override-9">, birisi onlara düzgün bir isim vermeye karar verdiğinde böyle denecek. </span><span class="italik char-style-override-10">Pantherinus</span><span class="char-style-override-9">, çünkü çok hızlı öldürürler - panter saldırısı gibi.”</span></p>

    <p class="Normal para-style-override-7"><span class="char-style-override-9">Brianna’nın kolundaki tüylerin diken diken olduğunu görebiliyordum. Yumuşak, kırmızı-altın rengi tüyleri havaya kalkmıştı. Elini çevirdi ve avucundaki diğer mantarları yere bıraktı.</span></p>

    <p class="Normal para-style-override-7"><span class="char-style-override-9">“Aklı başında olan kim zehirli mantar yer ki?” diye sordu, elini eteğine silerken.</span></p>

    <p class="Normal para-style-override-7"><span class="char-style-override-9">“Bilgili olmayan insanlar. Aç insanlar belki de,” diye yumuşak bir cevap verdim. Sonra küçük kızın elini tuttum ve ön kolundaki zarif kemikleri inceledim. Karnı şişmişti, nedeni yanlış beslenme veya ölüm sonrası olaylardan biri olabilirdi - ama kızın köprücük kemikleri oldukça belirgindi. Bütün cesetler cılızdı fakat aşırı zayıf da değillerdi.</span></p>

    <p class="Normal para-style-override-7"><span class="char-style-override-9">Kafamı kaldırdım ve kulübenin üstündeki dağlık alanın oluşturduğu lacivert gölgelere baktım. Yağmacılık için yılın erken aylarındaydık ama ormanda bolca yiyecek bulunduğu söylenebilirdi - tabii onları bulabilecek olanlar için.</span></p>

    <p class="Normal para-style-override-7"><span class="char-style-override-9">Jamie geldi ve yanıma diz çöktü. Kocaman elini sırtıma koydu. Soğuğa rağmen boynundan aşağı bir ter damlası indi, şakaklarındaki kestane rengi saçlar daha koyuydu.</span></p>

    <p class="Normal para-style-override-7"><span class="char-style-override-9">“Mezar hazır,” dedi kısık sesle, sanki çocuğu korkutmaktan çekinirmiş gibi. “Çocuğu öldüren bunlar mıymış?” Yere dağılmış mantarları kafasıyla işaret etti.</span></p>

    <p class="Normal para-style-override-7"><span class="char-style-override-9"> “Sanıyorum ve diğerlerini de. Etrafa baktın mı? Kim olduklarını bilen var mı?”</span></p>

    <p class="Normal para-style-override-7"><span class="char-style-override-9">Kafasını iki yana salladı.</span></p>

    <p class="Normal para-style-override-7"><span class="char-style-override-9">“İngiliz değiller, giysileri bunu gösteriyor. Almanlar kesinlikle Salem’e giderlerdi; bir klana aitlermiş, kendilerine ait bir yer edinme niyetleri de yokmuş gibi duruyor. Belki de Hollandalılar’dır.” Kafasıyla yaşlı kadının ayağındaki oyulmuş ahşap ayakkabıları gösterdi. Uzun süredir giyilmiş gibilerdi, çatlamış ve yıpranmışlardı. “İçeride kitap veya yazma gibi bir şey yok, yangından önce vardıysa bile. İsimleriyle ilgili bir şey bulamadım ama- ”</span></p>

    <p class="Normal para-style-override-7"><span class="char-style-override-9">“Uzun süredir burada değillermiş.” Kalın, çatallı bir ses gelince kafamı kaldırdım. Roger gelmişti; Brianna’nın yanına çöktü ve kulübenin tüten kalıntılarını kafasıyla işaret etti. Yakınlarında bir yere küçük bir bahçe yapılmaya çalışılmıştı ama bitkilerin güdük boyları onların henüz filiz olduklarını gösteriyordu. Kırılgan yapraklarıyla gevşek duruyorlardı ve don yüzünden kararmışlardı. Etrafta ne bir ahır, ne bir hayvandan eser yoktu.</span></p>

    <p class="Normal para-style-override-7"><span class="char-style-override-9">“Yeni göçmüşler,” dedi Roger yumuşak bir sesle. “Aralarında köle yok, ailelermiş. Ev dışı işlere de alışık değillermiş; kadının elleri su toplamış ve yeni yaraları var.” Kendi geniş elini dizinde gezdirdi; avuç içleri tıpkı Jamie’ninkiler gibi nasır tutmuştu, oysa bir zamanlar narin ciltli bir araştırmacıydı. Aldığı disiplin sırasında çektiği acılar aklına geldi.</span></p>

    <p class="Normal para-style-override-7"><span class="char-style-override-9">“Acaba arkalarında birilerini bıraktılar mı? Yani Avrupa’da,” diye mırıldandı Brianna. Küçük kızın alnındaki sarı saçları düzeltti ve mendili tekrar yüzüne örttü. Yutkunurken boğazının hareketini görmüştüm. “Onlara ne olduğunu asla bilemeyecekler.”</span></p>

    <p class="Normal para-style-override-7"><span class="char-style-override-9">“Hayır.” Jamie birden ayağa kalktı. “Tanrı’nın aptalları koruduğunu söylerler ama bence kendisinin bile bazen sabrı tükeniyordur.” Sonra döndü ve Lindsay’yle Sinclair’e bir şey işaret etti.</span></p>

    <p class="Normal para-style-override-7"><span class="char-style-override-9">“Adamı arayın,” dedi Lindsay’ye ve bütün kafalar ona doğru döndü.</span></p>

    <p class="Normal para-style-override-7"><span class="char-style-override-9">“Adam mı?” dedi Roger, sonra da kulübenin kalıntılarına bakınca ne kastedildiğini anladı. “Ah, kulübeyi inşa eden.”</span></p>

    <p class="Normal para-style-override-7"><span class="char-style-override-9">“Kadınlar da yapmış olabilir,” dedi Bree, çenesini kaldırarak.</span></p>

    <p class="Normal para-style-override-7"><span class="char-style-override-9">“Sen yapabilirdin, evet,” dedi Roger, karısına uzun bir bakış atarken ağzının kenarı seğirdi. Brianna Jamie’ye yalnızca renk bakımından benzemiyordu; çoraplı bacakları onu bir metre seksen santim uzunluğuna eriştiriyordu ve babasının endamlı kuvveti onda da mevcuttu.</span></p>

    <p class="Normal para-style-override-7"><span class="char-style-override-9">“Belki de yapabilirlerdi ama onlar yapmamış,” dedi Jamie. Kafasıyla binanın iskeletini işaret etti, birkaç mobilyanın kalıntısı hâlâ oradaydı ama kırılgan haldeydiler. Oraya bakarken akşam esintisi geldi, harabeyi süpürdü ve bir taburenin gölgesi sessizce küllere, islere dönüp yerdeki tozların içine karıştı.</span></p>

    <p class="Normal para-style-override-7"><span class="char-style-override-9">“Ne demek istedin?” diyerek Jamie’nin yanına dikildim, gözlerimi eve çevirmiştim. Kulübeyi oluşturan kütüklerin çoğu etrafa saçılmış olmasına rağmen, harap olmuş duvarların kalıntıları ve yakacaklar hâlâ oldukları yerdeydi; bunlar dışında evin içinde bir şey kalmamıştı.</span></p>

    <p class="Normal para-style-override-7"><span class="char-style-override-9">“Hiç metal yok,” diye yanıt verdi, kararmış şömineyi başıyla göstererek. Orada sıcaktan ikiye bölünmüş bir kazanın kalıntısı yerde duruyordu. İçindekiler buharlaşmıştı. “Çanak yok ve bu kazan da taşınamayacak kadar ağır. Alet yok. Bıçak yok, testere yok. Burayı inşa eden her kimse onda bu aletlerden birkaçının olması gerekiyor.”</span></p>

    <p class="Normal para-style-override-7"><span class="char-style-override-9">Doğru söylüyordu; kütükler soyulmamışlardı ama dipleri ve üzerlerindeki çentikler bunların testere marifetiyle kesildiğini gösteriyordu.</span></p>

    <p class="Normal para-style-override-7"><span class="char-style-override-9">Roger kaşlarını çatarak uzun bir çam dalı aldı ve ortalıkta alet olmadığına emin olmak için küllerle molozların içini deşmeye başladı. Kenny Lindsay ve Sinclair uğraşmadılar; Jamie onlara bir adam aramalarını söylemişti, onlar da hemen o işe koyuldular ve ormanın içine girip gözden kayboldular. Fergus onlarla gitti; Evan Lindsay, kardeşi Murdo ve McGillivrayler ise bir höyük oluşturmak için taş toplama işine başladılar.</span></p>

    <p class="Normal para-style-override-7"><span class="char-style-override-9">“Eğer yanlarında bir adam </span><span class="italik char-style-override-10">varsa</span><span class="char-style-override-9">, onları bırakmış mı yani?” diye mırıldandı Brianna, bakışlarını babasının üstünden yan yana yatan cesetlere kaydırırken. “Belki de bu kadın o olmadan hayatta kalamayacaklarını düşünmüştü?”</span></p>

    <p class="Normal para-style-override-7"><span class="char-style-override-9">Yani öyle düşünüp kendisinin ve çocuklarının soğuktan ve açlıktan dolayı acı çekerek ölmesindense bilerek zehirli mantar mı kullanmıştı?</span></p>

    <p class="Normal para-style-override-7"><span class="char-style-override-9">“Adam onları bırakmış ve bütün aletleri yanında mı götürmüş? Tanrım, umarım öyle olmamıştır.” Aklıma bu düşünce gelince istavroz çıkardım. Dediğini düşündüm ama hemen şüpheye düştüm. “Öyle olsa çıkıp yardım aramazlar mıydı? Yanlarında çocuklar olsa da... karların çoğu eridi.” Artık yalnızca dağların yüksek tepeleri karla kaplıydı. Ayak izleri ve yokuşlar ıslak, kayganlardı ama en az bir aydır yürünebilecek haldeydiler.</span></p>

    <p class="Normal para-style-override-7"><span class="char-style-override-9">“Adamı buldum,” dedi Roger, düşüncelerimi yarıda keserek. Çok sakince konuşmuştu ama duraksayıp boğazını temizledi. “İşte, işte burada.”</span></p>

    <p class="Normal para-style-override-7"><span class="char-style-override-9">Güneş ışığı zayıflamaya başlamıştı ama adamın yüzündeki solgunluğu fark edebilmiştim. Yanan bir duvarın kütüklerinin altında sıkışmış bedeninin kıvrılmış halini gören herkes duraksardı. Siyaha çalan bir renkteki elleri, yangında ölen birçok kişi gibi bir boksörün savunma pozundaki gibi yüz hizasındaydı. Bu cesedin bir erkeğe ait olduğunu anlamak bile çok zordu. Yine de cesedin bir erkeğe ait olduğuna emindim.</span></p>

    <p class="Normal para-style-override-7"><span class="char-style-override-9">Yeni cesedin kimliği hakkındaki iç tartışmam ormanın kenarından gelen bir sesle kesildi.</span></p>

    <p class="Normal para-style-override-7"><span class="char-style-override-9">“Onları bulduk lordum!”</span></p>

    <p class="Normal para-style-override-7"><span class="char-style-override-9">Cesedin başındaki düşünceli kalabalık kafalarını oraya çevirdi. Fergus ormanın kenarında el sallıyordu.</span></p>

    <p class="Normal para-style-override-7"><span class="char-style-override-9">Gerçekten de birden çok kişilerdi. İki adam. Ağaçların gölgelerinin altında uzanmışlardı. Yan yana değillerdi ama birbirlerinden çok uzakta da sayılmazlardı. Evden pek uzaklaşmamışlardı. İkisi de anlayabildiğim kadarıyla, mantar zehirlenmesinden ölmüşlerdi.</span></p>

    <p class="Normal para-style-override-7"><span class="italik char-style-override-10">“Bu</span><span class="char-style-override-9"> Hollandalı değil,” dedi Sinclair, cesetlerden birini incelerken kafasını belki de dördüncü kez iki yana sallayarak.</span></p>

    <p class="Normal para-style-override-7"><span class="char-style-override-9">“Olabilir de,” dedi Fergus şüpheyle. Kesilmiş sol elinin yerinde duran kancanın ucuyla burnunu kaşıdı. “Batı Hint Adaları’ndan gelmiş olabilir, ha?”</span></p>

    <p class="Normal para-style-override-7"><span class="char-style-override-9">Cesetlerden biri gerçekten de siyah bir adamdı. Öteki beyazdı ve ikisi de alelade, gösterişsiz giysiler içindelerdi -gömlekler ve kısa pantolonlar- ve soğuğa rağmen üstlerinde ceket yoktu. Aynı zamanda yalınayaktılar.</span></p>

    <p class="Normal para-style-override-7"><span class="char-style-override-9">“Hayır.” Jamie kafasını iki yana salladı. Ellerini bilinçsiz olarak kendi pantolonuna sürttü, sanki ölüye dokunmuş da ellerini temizlemek ister gibiydi. “Hollandalılar kölelerini Barbuda’da tutuyorlar, evet ama bu ikisi kulübenin içindekilerden daha iyi beslenmişler.” Çenesiyle kadın ve çocuklardan oluşan ceset sırasını gösterdi. “Bu ikisi burada yaşamıyormuş. Ayrıca...” Gözlerinin çıplak ayaklarda sabitlendiğini gördüm.</span></p>

    <p class="Normal para-style-override-7"><span class="char-style-override-9">Ayak bilekleri kirliydi ve oldukça nasırlıydı ama bunlar dışında ayakları temiz gibi duruyordu. Siyah adamın ayağının altı sarımsı bir pembe tona sahipti, altında herhangi bir toprak izi veya parmakların arasında yaprak, çöp gibi bir şey yoktu. Bu adamlar çamurlu zemin üzerinde yalınayak yürümemişlerdi, orası kesindi.</span></p>

    <p class="Normal para-style-override-7"><span class="char-style-override-9">“Yani belki de daha fazla adam vardı, öyle mi? Bu ikisi ölünce, ötekiler ayakkabılarını aldılar, tabii değerli başka ne eşyaları varsa onları da,” diye ekledi Fergus, sonra eliyle önce yanan kulübeyi, sonra adamları ve yolu gösterip, “sonra da kaçtılar,” dedi.</span></p>

    <p class="Normal para-style-override-7"><span class="char-style-override-9">“Evet, belki de.” Jamie dudaklarını büzdü, bakışları arazinin toprakları üzerinde yavaşça geziyordu - ama yerler ayak izleriyle, sökülmüş çimlerle bozulmuştu ve yer yer yanmış kütük parçaları ve küllerle doluydu. Sanki burada azgın hipopotamlar tepinmişti.</span></p>

    <p class="Normal para-style-override-7"><span class="char-style-override-9">“Keşke genç Ian burada olsaydı. En iyi iz sürücü o; en azından burada neler olduğunu söyleyebilirdi.” Başıyla adamların bulunduğu ağaçlık alanı işaret etti. “Burada kaç adam olduğunu, ne yöne gittiklerini...”</span></p>

    <p class="Normal para-style-override-7"><span class="char-style-override-9">Jamie de hiç kötü bir iz sürücü değildi ama aydınlık hızla kayboluyordu; kulübenin içinde bulunduğu açıklığa bile karanlık çöküyordu. Ağaçların altında yoğunlaşıyor ve dağınık toprakların üzerine sinsice dağılıyordu.</span></p>

    <p class="Normal para-style-override-7"><span class="char-style-override-9">Jamie’nin gözleri ufka daldı. Bulut kümeleri arkalarında batan güneşin ışıklarıyla altın rengi ve pembe ışıklar içindeydi. Kafasını iki yana salladı.</span></p>

    <p class="Normal para-style-override-7"><span class="char-style-override-9">“Gömün onları. Sonra da buradan gideceğiz.”</span></p>

    <p class="Normal para-style-override-7"><span class="char-style-override-9">Geriye bir gizem kalmıştı. Ölenlerin içinde, yalnızca yanmış adam alevler veya zehir yüzünden ölmemişti. Yanmış bedenini küllerin içinden kaldırıp gömmeye hazırlanırlarken vücudundan bir şey düştü ve düşük, tok bir sesle yere çarptı. Brianna onu yerden aldı ve önlüğünün kenarıyla sildi.</span></p>

    <p class="Normal para-style-override-7"><span class="char-style-override-9">“Sanırım bunu gözden kaçırmışlar,” dedi sevimsiz bir tonla, nesneyi kendisinden uzak tutarak. Bu bir bıçaktı. Ahşap sapı tamamen yanmıştı, metal kısım ise sıcakla yamulmuştu.</span></p>

    <p class="Normal para-style-override-7"><span class="char-style-override-9">Kendimi yanmış cesedin kesif kokusuna hazırlayarak bedenin üstüne eğildim ve gövdesini dikkatle yokladım. Ateş birçok şeyi yok ediyor ama çok tuhaf şeyleri de koruyor. Üçgenimsi yara oldukça açık bir şekilde, kaburgalarının ortasında görünüyordu.</span></p>

    <p class="Normal para-style-override-7"><span class="char-style-override-9">“Onu bıçaklamışlar,” dedim ve terli ellerimi önlüğüme sildim.</span></p>

    <p class="Normal para-style-override-7"><span class="char-style-override-9">“Onu öldürmüşler,” dedi Bree, yüzüme dikkatle bakarak. “Sonra da karısı- ” Yerde yatan genç kadına ve yüzünü örten önlüğe baktı. “Kadın mantarlarla yahni yapmış ve hepsi de yemiş. Çocuklar da.”</span></p>

    <p class="Normal para-style-override-7"><span class="char-style-override-9">Dağlardan gelen kuş sesleri haricinde, açıklık alan sessizdi. Kalbimin, göğüs kafesimde acı vererek attığını duyabiliyordum. İntikam? Ya da sadece ümitsizlik?</span></p>

    <p class="Normal para-style-override-7"><span class="char-style-override-9">“Evet, belki de,” dedi Jamie sessizce. Eğilip adamın üzerine bir kanvas örttü. “Biz kaza olarak bildireceğiz.”</span></p>

    <p class="Normal para-style-override-7"><span class="char-style-override-9">Hollandalı adam ve ailesi aynı mezara konuldu, diğer iki yabancı ise öteki mezara.</span></p>

    <p class="Normal para-style-override-7"><span class="char-style-override-9">Güneş batarken serin bir rüzgâr esmeye başladı; kadını kaldırırlarken yüzünün üstündeki örtü uçuştu. Sinclair dehşetle haykırdı. Cesedi neredeyse düşürüyordu.</span></p>

    <p class="Normal para-style-override-7"><span class="char-style-override-9">Kadının ne yüzünden, ne de saçlarından eser kalmamıştı; ince beli yanmış cesedin ortasında garip bir şekilde daralmıştı. Kafa derisi de tamamen yanmıştı ve geriye kararmış, çok ufak, dişleriyle gülümser gibi görünen bir kafatası kalmıştı.</span></p>

    <p class="Normal para-style-override-7"><span class="char-style-override-9">Cesedi apar topar dar mezara indirdiler. Çocukları ve anneyi de yanına koydular. Brianna’yla benden de cesetlerin üzerine eski İskoç tarzı, yattıkları yeri belli edecek, cesetleri vahşi yaratıklardan koruyacak küçük bir taş mezar yapmamızı istediler. İki yabancı adam içinse daha derme çatma bir yer hazırlandı.</span></p>

    <p class="Normal para-style-override-7"><span class="char-style-override-9">İş sonunda bittiğinde herkes bembeyaz yüzlerle ve sessizce yeni inşa ettiğimiz taş mezarların etrafında toplandı. Roger’ın Brianna’nın yakınında durduğunu, kolunu korumacı bir tavırla onun beline sardığını gördüm. Brianna hafifçe titredi, bunun soğukla ilgisi olmadığını düşündüm. Çocukları Jemmy, orada yatan küçük kızdan bir yaş kadar ufaktı.</span></p>

    <p class="Normal para-style-override-7"><span class="char-style-override-9">“Bir çift laf edecek misin Mac Dubh</span><span class="italik char-style-override-10">?</span><span class="char-style-override-9">” Kenny Lindsay sorgulayan gözlerle Jamie’ye baktı ve örgü başlığını kulaklarını soğuktan korumak için aşağı çekti.</span></p>

    <p class="Normal para-style-override-7"><span class="char-style-override-9">Artık hava neredeyse tamamen kararmıştı ve kimse oyalanmak istemiyordu. Yangının berbat kokusundan çok uzak bir yerde kamp kurmak zorunda kalabilirdik ve bu bile karanlıkta oldukça zor olacaktı. Ama Kenny haklıydı; bir seremoni yapma nezaketini, bu yabancılara veda etme inceliğini bile göstermeden buradan ayrılamazdık.</span></p>

    <p class="Normal para-style-override-7"><span class="char-style-override-9">Jamie kafasını iki yana salladı.</span></p>

    <p class="Normal para-style-override-7"><span class="char-style-override-9">“Hayır, Roger Mac konuşsun. Eğer Hollandalılar ise Protestan olma ihtimalleri yüksek.”</span></p>

    <p class="Normal para-style-override-7"><span class="char-style-override-9">Her ne kadar ışıktan uzak olsak da Brianna’nın babasına attığı bakışı gördüm. Roger’ın Presbiteryen olduğu doğruydu; Tom Christie de öyleydi ve aksi yüz ifadesiyle seremoni hakkındaki düşüncesini belli ediyordu. Din konusunun mazeret olduğunu herkes biliyordu, Roger dâhil.</span></p>

    <p class="Normal para-style-override-7"><span class="char-style-override-9">Roger boğazını sesli bir biçimde temizledi. Her zaman acı verici bir sesle yapardı bunu ama bu kez biraz öfke de katmıştı. Yine de sızlanmadı ve gözlerini Jamie’ninkilere dikip mezarın başına yürüdü.</span></p>

    <p class="Normal para-style-override-7"><span class="char-style-override-9">Dua okuyacağını veya nazik bir ilahi söyleyeceğini düşünmüştüm ancak içinden başka şeyler söylemek gelmişti.</span></p>

    <p class="Normal--Web- para-style-override-7"><span class="italik char-style-override-13">“</span><span class="char-style-override-14" xml:lang="ar-SA">İşte, </span><span class="char-style-override-12">“</span><span class="char-style-override-14" xml:lang="ar-SA">Zorbalık bu!</span><span class="char-style-override-12">”</span><span class="char-style-override-14" xml:lang="ar-SA"> diye haykırıyorum ama yanıt yok, yardım için bağırıyorum ama adalet yok.</span><span class="italik char-style-override-13"> </span><span class="italik char-style-override-15">Yoluma set çekti geçemiyorum, yollarımı karanlığa boğdu</span><span class="char-style-override-14">.”</span></p>

    <p class="Normal para-style-override-7"><span class="char-style-override-9">Sesi eskiden güçlü ve çok güzeldi. O anda ise boğuktu, eski güzelliğinin bir gölgesinden ibaretti - ama sözlerinde, dinleyenlerin başlarını öne eğip yüzlerinin gölgeler içinde kaybolmasını sağlayan bir güç vardı.</span></p>

    <p class="Normal--Web- para-style-override-7"><span class="char-style-override-12">“</span><span class="char-style-override-14" xml:lang="ar-SA">Üzerimden onurumu soydu, başımdaki tacı kaldırdı. Her yandan yıktı beni, tükendim, umudumu bir ağaç gibi kökünden söktü</span><span class="char-style-override-14">.”</span><span class="italik char-style-override-13"> </span><span class="char-style-override-12">Yüzünde kararlı bir ifade vardı, gözlerini bir anlığına Hollandalı ailenin ev bellediği yanmış harabeye çevirdi.</span></p>

    <p class="Normal para-style-override-7"><span class="italik char-style-override-10">“Kardeşlerimi benden uzaklaştırdı, tanıdıklarım bana büsbütün yabancılaştı. Akrabalarım uğramaz oldu, yakın dostlarım beni unuttu.</span><span class="char-style-override-9">” Üç Lindsay kardeşin birbirlerine baktıklarını fark ettim. Esinti yüzünden herkes biraz daha birbirine yaklaştı.</span></p>

    <p class="Normal para-style-override-7"><span class="italik char-style-override-10">“</span><span class="italik char-style-override-16">Ey dostlarım, acıyın bana, siz acıyın</span><span class="italik char-style-override-10">,”</span><span class="char-style-override-9"> dedi ve sesi yumuşadı. O kadar yumuşadı ki ağaçların esintiyle çıkardıkları ses yüzünden duymak zorlaştı. </span><span class="italik char-style-override-10">“Çünkü Tanrı’nın eli vurdu bana.”</span></p>

    <p class="Normal para-style-override-7"><span class="char-style-override-9">Brianna yanında biraz kımıldandı ve Roger müthiş bir sesle boğazını bir kez daha temizledi, boynunu esnetirken derisinde bir halatın oluşturduğu yara izini görebildim.</span></p>

    <p class="Normal--Web- para-style-override-7"><span class="italik char-style-override-13">“Keşke şimdi sözlerim yazılsa, kitaba geçseydi! Demir kalemle, kurşunla, sonsuza dek kalsın diye kayaya kazılsaydı!”</span></p>

    <p class="Normal para-style-override-7"><span class="char-style-override-9">Gözlerini yavaşça yüzlerimizin üstünde gezdirdi. Kendi yüzü ifadesizdi. Sonra devam etmek için derin bir nefes aldı, her kelimede sesi titriyordu.</span></p>

    <p class="Normal para-style-override-7"><span class="italik char-style-override-10">“Oysa ben kurtarıcımın yaşadığını, sonunda yeryüzüne geleceğini biliyorum. Derim yok olduktan sonra-”</span><span class="char-style-override-9"> Brianna şiddetle titredi ve bakışlarını toprak yığınından çekti. </span><span class="italik char-style-override-10">“Yeni bedenimle Tanrı’yı göreceğim. Onu kendi gözlerimle göreceğim, başkalarınınkiyle değil.”</span></p>

    <p class="Normal para-style-override-7"><span class="char-style-override-9">Durdu ve herkes aynı anda bir süredir tuttukları nefeslerini verdi. Ama Roger’ın söyleyecekleri bitmemiş gibiydi. Biraz şuursuzca Bree’nin eline uzandı ve sıkıca tuttu. Son sözlerini dinleyicileri pek umursamadan, kendi kendine söyler gibi konuştuğunu düşündüm.</span></p>

    <p class="Normal para-style-override-7"><span class="italik char-style-override-10">“Kılıçtan korkmalısınız, çünkü kılıç cezası öfkeli olur. O zaman adaletin var olduğunu göreceksiniz.</span><span class="char-style-override-9">”</span></p>

    <p class="Normal para-style-override-7"><span class="char-style-override-9">Titredim ve Jamie’nin soğuk ama kuvvetli eli benimkinin üstünde kıvrıldı. Bana baktı, ben de ona baktım. Ne düşündüğünü biliyordum.</span></p>

    <p class="Normal para-style-override-7"><span class="char-style-override-9">O da tıpkı benim gibi, içinde bulunduğumuz zamanı değil, geleceği düşünüyordu. O zamandan üç yıl sonra çıkacak küçük gazete haberi vardı aklında. Wilmington Gazetesi’nin 13 Şubat 1776 tarihli sayısı.</span></p>

    <p class="Normal para-style-override-7"><span class="italik char-style-override-10">Üzülerek bildiririz ki James MacKenzie Fraser ve karısı Claire Fraser, 21 Ocak gecesi Fraser Tepesi’ndeki evlerinde çıkan büyük bir yangın sonucu hayatlarını kaybettiler. River Run çiftliğinden merhum Hector Cameron’ın yeğeni olan Bay Fraser, Broch Tuarach, İskoçya’da doğmuştu. Koloni’de oldukça tanınır ve saygı görürdü; arkasında çocuk bırakmadı.</span></p>

    <p class="Normal para-style-override-7"><span class="char-style-override-9">Şimdiye kadar bunun üzerinde düşünmemek zor olmamıştı. Uzak bir gelecekteydi ve gelecek değiştirilebilirdi. Sonuçta önceden bilmek, hazırlanabilmek anlamına gelirdi... değil mi?</span></p>

    <p class="Normal para-style-override-7"><span class="char-style-override-9">Sığ taş yığınına göz attım ve içime bir ürperti düştü. Jamie’ye doğru bir adım attım ve diğer elimi koluna koydum. Elini elimin üstüne attı ve güven vererek sıktı. Hayır, dedi bana sessizce. Hayır, bunun olmasına izin vermeyeceğim.</span></p>

    <p class="Normal para-style-override-7"><span class="char-style-override-9">Issız açıklığı ardımızda bırakırken, bir görüntü aklımdan çıkmıyordu. Bu görüntü ne yanmış kulübe, ne harap olmuş cesetler, ne de acınası bahçeydi. Aklımdaki, birkaç yıl önce gördüğüm bir şeydi - Beauly Manastırı’nda, İskoç Dağları’nın yükseklerinde gördüğüm bir mezar taşıydı.</span></p>

    <p class="Normal para-style-override-7"><span class="char-style-override-9">Mezar asil bir kadınındı. Adı, tıpkı Hollandalı kadının önlüğün altındaki sırıtan kafatası gibi mezar taşının üstündeki bir kafatasında yazıyordu. Kafatasının altına da şu kazınmıştı:</span></p>

    <p class="Normal para-style-override-7"><span class="italik char-style-override-10">Hodie mihi cras tibi - sic transit gloria mundi.</span></p>

    <p class="Normal para-style-override-7"><span class="italik char-style-override-10">Benim günüm bugün - seninki yarın. Ve böylece dünya şanı da gelip geçecek. </span></p>

    <p class="Normal para-style-override-8"><span class="bold char-style-override-10"> </span></p>
  </div>
</body>
</html>