<html xmlns="http://www.w3.org/1999/xhtml">
<head>
  <title>karvekul-18</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-14"><span class="bold">13. Emin Eller</span></p>

    <p class="Normal para-style-override-9"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">Jamie beni mutfak masasında, kafamı kollarımın arasına almış otururken bulduğunda, hava neredeyse kararmıştı.</span></p>

    <p class="Normal para-style-override-7"><span class="char-style-override-9">“İyi misin Sassenach?” Gözlerini bana dikti, karşımdaki tahta kanepeye oturdu. “Bir çitten sırt üstü geçirilmiş gibi duruyorsun.”</span></p>

    <p class="Normal para-style-override-7"><span class="char-style-override-9">Saçlarımı okşadım, bazı teller aradan çıkmış gibi hissettim. “Hmm. İyiyim. Aç mısın?”</span></p>

    <p class="Normal para-style-override-7"><span class="char-style-override-9">“Tabii ki açım. Sen yedin mi?”</span></p>

    <p class="Normal para-style-override-7"><span class="char-style-override-9">Gözlerimi kısıp düşünmeye çalıştım.</span></p>

    <p class="Normal para-style-override-7"><span class="char-style-override-9">“Hayır,” dedim sonunda. “Seni beklerken uyuyakalmışım. Yahni var. Bayan Bug bırakmış.”</span></p>

    <p class="Normal para-style-override-7"><span class="char-style-override-9">Ayağa kalktı ve küçük kazana baktı, sonra sallanan kancayı tekrar yerine oturttu, yemeği ateşin üstüne koyup yeniden ısınmaya bıraktı.</span></p>

    <p class="Normal para-style-override-7"><span class="char-style-override-9">“Neler yaptın Sassenach?” dedi geri döndüğünde. “Kız nasıl?”</span></p>

    <p class="Normal para-style-override-7"><span class="char-style-override-9">“Onunla ilgileniyordum,” dedim, esnememi bastırmaya çalışarak. “Zamanımın çoğunu öyle geçirdim.” Eklemlerimin ağrısına aldırmadan, yavaşça ayağa kalktım ve ağır aksak adımlarla tezgâha gidip ekmek doğramaya başladım.</span></p>

    <p class="Normal para-style-override-7"><span class="char-style-override-9">“İçemedi,” dedim. “Çobanpüskülü ilacını. Suçlayamıyorum da,” diye ekledim, alt dudağımı ısırarak. Tadı aklıma geldikçe hâlâ iğreniyordum. Bu berbat bitkinin tadı, şurubun içine karıştırıldığında bile kendini fazlasıyla gösteriyordu.</span></p>

    <p class="Normal para-style-override-7"><span class="char-style-override-9">Ben tam arkamı dönerken Jamie üstümü kokladı.</span></p>

    <p class="Normal para-style-override-7"><span class="char-style-override-9">“Senin üstüne mi kustu?”</span></p>

    <p class="Normal para-style-override-7"><span class="char-style-override-9">“Hayır, Bobby Higgins kustu,” dedim. “Çocuğun içinde halkalı kurtlar var.”</span></p>

    <p class="Normal para-style-override-7"><span class="char-style-override-9">Jamie kaşlarını kaldırdı.</span></p>

    <p class="Normal para-style-override-7"><span class="char-style-override-9">“Yemek yerken duymak ister miyim acaba?”</span></p>

    <p class="Normal para-style-override-7"><span class="char-style-override-9">“Hayır, kesinlikle,” dedim, elimdeki bir somun ekmek, bıçak ve yumuşak bir tereyağı parçasıyla otururken. Bir parça ekmek kestim, üstüne yağ sürdüm, Jamie’ye uzattım ve sonra bir tane de kendime yaptım. </span></p>

    <p class="Normal para-style-override-7"><span class="char-style-override-9">“Asıl sen neler yaptın?” diye sordum, uykulu halimden kurtularak. Fark ettim ki artık evden çıktığı zamanla karşılaştırınca çok daha neşeli bir hali vardı.</span></p>

    <p class="Normal para-style-override-7"><span class="char-style-override-9">“Roger Mac’le Kızılderililer ve Protestanlar hakkında konuştum.” Elindeki yarısı yenmiş ekmek parçasına yüzünü buruşturarak baktı. “Ekmekte bir tuhaflık mı var Sassenach? Tadı biraz garip.”</span></p>

    <p class="Normal para-style-override-7"><span class="char-style-override-9">Elimi özür dilercesine salladım.</span></p>

    <p class="Normal para-style-override-7"><span class="char-style-override-9">“Kusuruma bakma. Elimi birkaç kez yıkadım ama tam geçmedi. Yağı sen sürsen daha iyi olacak galiba.” Somunu dirseğimle ona doğru dürttüm ve yağı gösterdim.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Ne geçmedi?”</span></p>

    <p class="Normal para-style-override-7"><span class="char-style-override-9">“Şurubu birkaç kez denedik ama olmadı; Lizzie bir türlü midesinde tutamadı, zavallı. Sonra kininin deriden de emilebileceği aklıma geldi. Şurubu kaz yağına katıp kızın derisine sürdüm. Sağ ol.” Uzanıp benim için hazırladığı yağlı ekmeği aldım ve bütün gün bir şey yememiş olduğumu fark ettim.</span></p>

    <p class="Normal para-style-override-7"><span class="char-style-override-9">“İşe yaradı mı?” Tavana baktı. Bay Weymss ve Lizzie üst kattaki küçük odayı paylaşıyorlardı ve içeriden ses gelmiyordu.</span></p>

    <p class="Normal para-style-override-7"><span class="char-style-override-9">“Öyle sanıyorum,” dedim lokmamı yutarken. “En azından ateşi sonunda düştü ve uyudu. Böyle yapmaya devam edeceğiz; iki gün içinde ateşi tekrar çıkmazsa da işe yaradığını anlayacağız.”</span></p>

    <p class="Normal para-style-override-7"><span class="char-style-override-9">“Güzel.”</span></p>

    <p class="Normal para-style-override-7"><span class="char-style-override-9">“Sonra da Bobby’nin kurtlarıyla uğraştık. Şansımıza elimde ipeka ve terebentin varmış.”</span></p>

    <p class="Normal para-style-override-7"><span class="char-style-override-9">“Şansımıza derken, Bobby’yi mi kurtları mı kastediyorsun?”</span></p>

    <p class="Normal para-style-override-7"><span class="char-style-override-9">“İkisini de değil, aslında,” diye yanıt verdim ve esnedim. “Ama büyük ihtimalle işe yarayacak.”</span></p>

    <p class="Normal para-style-override-7"><span class="char-style-override-9">Bana hafifçe gülümsedi ve bir bira şişesi kapıp tıpasını açtı, hemen kokladı. Kokusunu beğenince birazını bardağıma doldurdu.</span></p>

    <p class="Normal para-style-override-7"><span class="char-style-override-9">“Evet, o halde buranın düzenini senin becerikli ellerine bırakıp gitmemde bir sakınca yok Sassenach. Berbat kokulu,” dedi ve uzun burnunu bana doğrultup kıvırdı, “ama becerikli ellerine.”</span></p>

    <p class="Normal para-style-override-7"><span class="char-style-override-9">“Çok teşekkür ederim.” Bira her zamankinden iyiydi; Bayan Bug’ın yaptıklarından olmalıydı. Bir süre birbirimize eşlik ederek oturduk, ikimiz de yahniyi servis etmeye yeltenemeyecek kadar yorgun hissediyorduk. Onu çaktırmadan izledim; uzun bir yolculuğa çıkmadan önce onunla ilgili görüntüler, anılar biriktirmek için bunu hep yapardım.</span></p>

    <p class="Normal para-style-override-7"><span class="char-style-override-9">Yorgun görünüyordu ve kaşlarının altında birbirinin aynı küçük çizgiler vardı; bu çizgiler biraz kaygılı olduğunu gösteriyordu. Ama mum ışığı geniş elmacık kemikli yüzüne vuruyor ve arkasındaki alçı duvara güçlü ve sert bir gölge yansıtıyordu. Gölgenin hayali bardağını kaldırışını, ışığın bardakta turuncu bir parıltı oluşturuşunu izledim.</span></p>

    <p class="Normal para-style-override-7"><span class="char-style-override-9">“Sassenach,” dedi birden, bardağı yerine koyup, “sence ben kaç defa ölümle burun buruna gelmişimdir?”</span></p>

    <p class="Normal para-style-override-7"><span class="char-style-override-9">Bir an gözlerimi ona diktim ama sonra omuz silkip saymaya başladım.</span></p>

    <p class="Normal para-style-override-7"><span class="char-style-override-9">“Hmm... Benimle tanışmadan önce başına ne kadar korkunç şeyler geldiğini bilmiyorum, ama sonra... manastırda çok hastaydın örneğin.” Ona gizlice baktım ama Wentworth hapishanesinde başına gelenler, hastalığa sebep olan olaylar aklına gelmiş ve rahatsız olmuş bir hali yoktu. “Culloden’den sonra da- o zaman berbat bir ateşli hastalık geçirdiğini söylemiştin, yaralarından dolayı, Jenny seni zorlamasa öleceğini anlatmıştın- yani, iyileştirmese.”</span></p>

    <p class="Normal para-style-override-7"><span class="char-style-override-9">“Sonra Laoghaire beni vurdu,” dedi duygusuzca. “Ondan sonra </span><span class="char-style-override-9">da </span><span class="italik char-style-override-10">sen</span><span class="char-style-override-9"> beni zorladın. Yılan beni soktuğu zaman.” Biraz düşündü.</span></p>

    <p class="Normal para-style-override-7"><span class="char-style-override-9">“Bebekken çiçek hastalığına yakalanmışım ama ölüm tehlikem olmadığını sanıyorum; hafif geçirdiğimi söylemişlerdi. Dört kez, o zaman.”</span></p>

    <p class="Normal para-style-override-7"><span class="char-style-override-9">“Ya seninle tanıştığım gün?” diye itiraz ettim. “Kanamadan ölüyordun neredeyse.”</span></p>

    <p class="Normal para-style-override-7"><span class="char-style-override-9">“Yok canım,” dedi hemen. “Azıcık sıyrılmıştı sadece.”</span></p>

    <p class="Normal para-style-override-7"><span class="char-style-override-9">Tek kaşımı kaldırdım, sonra ocağa uzanıp muhteşem kokan yahniden bir kepçe alıp bir kaseye koydum. İçindeki tavşan ve geyik etleri yemeği zenginleştiriyordu, ayrıca biberiye, sarımsak ve soğan da aroma katıyordu.</span></p>

    <p class="Normal para-style-override-7"><span class="char-style-override-9">“Öyle olsun,” dedim. “Ama kafan? Dougal seni baltayla öldürmeye kalktığında? Bu da beşinci değil mi işte?”</span></p>

    <p class="Normal para-style-override-7"><span class="char-style-override-9">Kâseyi eline aldı, yüzünü buruşturdu.</span></p>

    <p class="Normal para-style-override-7"><span class="char-style-override-9">“Evet, doğru söylüyorsun,” dedi mutsuzca. “Beş o zaman.”</span></p>

    <p class="Normal para-style-override-7"><span class="char-style-override-9">Yahni kasemin üstünden ona şefkatle baktım. Jamie çok geniş, sert ve güzeldi. Şansına biraz hırpalanmış olsa da bu yalnızca çekiciliğini artırmıştı.</span></p>

    <p class="Normal para-style-override-7"><span class="char-style-override-9">“Bence sen öldürülmesi çok zor birisin,” dedim. “Bu da beni çok rahatlatıyor.”</span></p>

    <p class="Normal para-style-override-7"><span class="char-style-override-9">Gönülsüzce gülümsedi ama uzanıp bardağını şerefime kaldırdı, bardağın ucunu önce kendi ağzına, sonra benimkine değdirdi.</span></p>

    <p class="Normal para-style-override-7"><span class="char-style-override-9">“Buna içelim o zaman Sassenach, olur mu?”</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-10"> </span></p>
  </div>
</body>
</html>