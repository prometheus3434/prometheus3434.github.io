<html xmlns="http://www.w3.org/1999/xhtml">
<head>
  <title>karvekul-47</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-40"><span class="bold">39. Ben Dirilişim</span></p>

    <p class="Normal para-style-override-9"><span class="bolditalik char-style-override-10"> </span></p>

    <p class="Normal para-style-override-9"><span class="bolditalik char-style-override-10">Kasım 1773</span></p>

    <p class="Normal para-style-override-7"><span class="bolditalik char-style-override-10"> </span></p>

    <p class="Normal para-style-override-7"><span class="char-style-override-9">Kapının sertçe vuruluşuyla Roger yerinden fırladı. Şafak sökmek üzereydi. Yanındaki Brianna anlaşılmaz bir ses çıkarmıştı, ancak Roger bunun kapıyı açmazsa karısının açacağını belirtme niyetiyle çıkarıldığını biliyordu - ama bu hem kendisinin, hem de kapıdaki şanssız ziyaretçinin burnundan gelirdi.</span></p>

    <p class="Normal para-style-override-7"><span class="char-style-override-9">İsteksizce üstündeki örtüyü kaldırdı, elini saçlarının arasında gezdirdi. Soğuk hava çıplak bacaklarını ısırdı; kar da varlığını hissettirmeye başlamıştı, aldığı nefesle anlayabiliyordu.</span></p>

    <p class="Normal para-style-override-7"><span class="char-style-override-9">“Bir sonraki evliliğimde sabahları neşeli olan bir kız seçeceğim,” dedi örtünün altındaki iki büklüm bedene.</span></p>

    <p class="Normal para-style-override-7"><span class="char-style-override-9">“Öyle yap,” dedi örtünün altından gelen basık ses.</span></p>

    <p class="Normal para-style-override-7"><span class="char-style-override-9">Kapı tekrar sertçe çalındı ve Jemmy -ki oğlan genellikle sabahları neşeli olurdu- hemen yatağında doğrulup öylece kaldı.</span></p>

    <p class="Normal para-style-override-7"><span class="char-style-override-9">“Biri kapıyı çalıyor,” diye bilgi verdi Roger’a.</span></p>

    <p class="Normal para-style-override-7"><span class="char-style-override-9">“Öyle mi? Hmm.” İçindeki sıkıntıyı hızla bastıran Roger ayağa kalktı ve kapının sürgüsünü çekti.</span></p>

    <p class="Normal para-style-override-7"><span class="char-style-override-9">Dışarıda karanlıkta, kapı ağzında duran Hiram Crombie’nin yüzü, her zamankinden daha asıktı. O da güne pek mutlu başlayamayanlardan olmalı, diye düşündü Roger.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Karımın yaşlı annesi geceleyin aramızdan ayrıldı,” dedi adam, selam vermeksizin.</span></p>

    <p class="Normal para-style-override-7"><span class="char-style-override-9">“Nereye gitmiş?” diye sordu Jemmy merakla, kafasını babasının bacağının arkasından çıkararak. Gözünü yumruğuyla sildi ve ağzını genişçe açarak esnedi.</span></p>

    <p class="Normal para-style-override-7"><span class="char-style-override-9">“Bay Crombie’nin kayınvalidesi ölmüş,” dedi Roger, Jem’in başını okşayarak, sonra da özür dilercesine öksürdü ve Crombie’ye döndü. “Başınız sağ olsun Bay Crombie.”</span></p>

    <p class="Normal para-style-override-7"><span class="char-style-override-9">“Evet.” Crombie bu şefkat dolu sözlere tok gibiydi. “Murdo Lindsay cenaze dualarından anladığını söyledi. Karım mezar başında birkaç kelime söylemeni rica etti.”</span></p>

    <p class="Normal para-style-override-7"><span class="char-style-override-9">“Murdo mu... haa.” Hollandalı ailenin mezarlarının başında, Jamie’nin ısrarıyla söyledikleri... oradan biliyor olmalıydı. “Tabii, mutlaka.” Gayriihtiyarî boğazını temizledi; sesi çok boğuktu, sabahları bir fincan sıcak içecekten önce hep öyle olurdu. Crombie’nin şüpheci tavrına şaşırmamalıydı aslında.</span></p>

    <p class="Normal para-style-override-7"><span class="char-style-override-9">“Tabii,” diye tekrar etti, daha güçlü bir sesle. “Ee... başka... yardım edilecek bir şey varsa...”</span></p>

    <p class="Normal para-style-override-7"><span class="char-style-override-9">Crombie hayır anlamında bir hareket yaptı.</span></p>

    <p class="Normal para-style-override-7"><span class="char-style-override-9">“Sanırım hanımlar onu hazırlamakta zorluk çekmeyeceklerdir,” dedi, yatakta, örtünün altında olan Brianna’ya kısa bir bakış atarak. “Mezarı kazmaya kahvaltıdan sonra başlayacağız. Şansımız varsa, kar düşmeden önce gömmüş oluruz.” Sivri çenesini kaldırıp Adso’nun karnına benzeyen yumuşak, opak bir gri renge sahip olan gökyüzüne baktı. Sonra başını salladı ve lafı daha fazla uzatmadan topukları üstünde geri döndü.</span></p>

    <p class="Normal para-style-override-7"><span class="char-style-override-9">“Baba bak!” Roger gözlerini indirip Jem’e baktı; çocuk parmaklarını dudaklarının kenarında kıvırmış, Crombie’nin yüz ifadesini taklit ediyordu. Küçük kızıl kaşlarını sinirle çatmış, korkunç bir görüntü vermeye çabalıyordu. Hayret içinde kahkahayı basan Roger, gülüşünün şiddetiyle öksürük krizine girdi.</span></p>

    <p class="Normal para-style-override-7"><span class="char-style-override-9">“İyi misin?” diye sordu Brianna, örtünün altından çıkıp yatakta doğrulmuştu, kısık ve endişeli gözlerle kocasına bakıyordu.</span></p>

    <p class="Normal para-style-override-7"><span class="char-style-override-9">“İyiyim,” dedi Roger, hafif bir hırıltıyla. Sonra derin bir nefes aldı, balgam çıkardı ve mendil bulamadığı için eline tükürdü.</span></p>

    <p class="Normal para-style-override-7"><span class="char-style-override-9">“Iyyy!” dedi karısı, geri çekilerek.</span></p>

    <p class="Normal para-style-override-7"><span class="char-style-override-9">“Bakayım mı baba?” dedi oğlu ve sonra da annesini taklit etti: “Iyyyyy!”</span></p>

    <p class="Normal para-style-override-7"><span class="char-style-override-9">Roger dışarı çıktı ve elini kapının yanındaki çimenlere sildi. Saat çok erkendi, hava oldukça soğuktu, Crombie haklıydı: kar geliyordu. </span></p>

    <p class="Normal para-style-override-7"><span class="char-style-override-9">“Yani yaşlı Bayan Wilson ölmüş, ha?” Brianna da omzuna bir şal atıp arkasından gelmişti. “Üzüldüm. Bu kadar şey başardıktan sonra garip bir yerde, yerleşme işini bitiremeden gitmek...”</span></p>

    <p class="Normal para-style-override-7"><span class="char-style-override-9">“Eh, en azından ailesinin yanındaydı. İskoçya’da tek başına ölmeyi tercih etmezdi diye düşünüyorum.”</span></p>

    <p class="Normal para-style-override-7"><span class="char-style-override-9">“Hmm.” Bree yanağına düşmüş saç tellerini çekti; rahat uyumak için kalın bir örgü şeklinde topladığı saçlarının çoğu esaretlerinden kurtulmuş, yüzünü bu soğuk ve nemli havadan koruyordu. “Sence oraya gitmeli miyim?”</span></p>

    <p class="Normal para-style-override-7"><span class="char-style-override-9">“Cenaze ziyareti amacıyla mı? Kadını gömülmeye hazırlamışlar bile, adam öyle dedi.”</span></p>

    <p class="Normal para-style-override-7"><span class="char-style-override-9">Bree homurdandı, burnundan çıkan beyaz buharlar Roger’a bir an ejderhaları hatırlattı.</span></p>

    <p class="Normal para-style-override-7"><span class="char-style-override-9">“Saat en geç yedidir şu anda; hava hâlâ karanlık! Karısıyla kız kardeşinin mum ışığında bu işle uğraştıklarını hiç sanmıyorum. Bir defa Hiram mum israfı olacağı için buna izin vermez. Senden yardım istediği için rahatsızdı, bu yüzden tembel ve pasaklı karın hakkında seni kışkırtmak istedi.”</span></p>

    <p class="Normal para-style-override-7"><span class="char-style-override-9">Roger bu sözlerin çok akıllıca olduğunu düşündü, içinden eğlendi çünkü Bree adamın ona çaktırmadan bakışını fark etmemişti bile.</span></p>

    <p class="Normal para-style-override-7"><span class="char-style-override-9">“Pasaklı ne demek?” dedi Jemmy, her zamanki gibi kulağına garip gelen sözcüğü soruşturdu.</span></p>

    <p class="Normal para-style-override-7"><span class="char-style-override-9">“Hanımefendi ve beyefendi olamayan insanlara öyle denir,” diye bilgilendirdi Roger oğlunu.</span></p>

    <p class="Normal para-style-override-7"><span class="char-style-override-9">“Mesela bu kelimeyi kullanırsan Bayan Bug senin ağzına acı biber sürer,” diye tamamladı Bree.</span></p>

    <p class="Normal para-style-override-7"><span class="char-style-override-9">Roger’ın üstünde hâlâ gecelik gömleğinden başka bir şey yoktu, bacakları donmaya başlamıştı. Jem de yalınayak dolanıyordu ama üşüdüğüne dair en ufak bir belirti göstermiyordu.</span></p>

    <p class="Normal para-style-override-7"><span class="char-style-override-9">“Annenle ben pasaklı değiliz mesela,” dedi Roger ikna edici bir sesle, Jem’in elini tutarak. “Gel dostum, annen kahvaltıyı hazırlarken biz de tuvalete gidelim.”</span></p>

    <p class="Normal para-style-override-7"><span class="char-style-override-9">“Güvenoyu için teşekkür ederim,” dedi Brianna esneyerek. “Daha sonra Crombieler’e bir kavanoz bal ya da onun gibi bir şey götürürüm.”</span></p>

    <p class="Normal para-style-override-7"><span class="char-style-override-9">“Ben de geleceğim,” dedi Jemmy.</span></p>

    <p class="Normal para-style-override-7"><span class="char-style-override-9">Brianna bir an duraksadı, sonra Roger’a baktı ve kaşlarını kaldırdı. Jem daha önce hiç ölü görmemişti.</span></p>

    <p class="Normal para-style-override-7"><span class="char-style-override-9">Roger bir omzunu kaldırdı. Kadın huzurla ölmüş olmalıydı ve dağ hayatında ölümle sık sık karşılaşılırdı. Bayan Wilson’ın cesedini görmenin oğluna kabuslar gördüreceğini sanmıyordu fakat Jem’i tanıyordu ve işin sonunda, herkesin içinde utanç verici sorulara yanıt vermek zorunda kalma ihtimali hayli büyüktü. Önden bazı bilgileri vermenin zararı olmayacağını düşündü.</span></p>

    <p class="Normal para-style-override-7"><span class="char-style-override-9">“Tabii,” dedi Jem’e. “Ama önce büyük eve gidip dedenin İncil’lerinden birini ödünç alalım.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Jamie’yi kahvaltı masasında yakaladı; taze yulaf lapasının tatlı kokusu mutfağa girer girmez insanın burnuna doluyordu. Ne istediğini açıklamaya fırsat bulamadan Bayan Bug onu da sofraya oturtup önüne bir kâse lapa, bir küçük kavanoz bal, yeni pişmiş domuz pastırması, üstünden tereyağı damlayan kızarmış ekmekle koyu, güzel kokulu, kahveye benzeyen bir sıvı koydu. Yanında oturan Jem’in ağzı yüzü bal ve tereyağına bulanmıştı bile. İhanet dolu bir saniye boyunca, Brianna’nın biraz </span><span class="italik char-style-override-10">rahat</span><span class="char-style-override-9"> olabileceğini düşündü. Pasaklı olmadığı kesindi tabii.</span></p>

    <p class="Normal para-style-override-7"><span class="char-style-override-9">Sonra gözlerini masada, karşısında oturan Claire’e çevirdi. Kadının saçları açıktı, elektriklenmişti, uykulu gözleri ekmeğin üstünde ayılmaya çalışıyordu; bu manzaradan sonra belki de suçun Bree’de değil, genlerinde olduğunu düşünmeye başladı.</span></p>

    <p class="Normal para-style-override-7"><span class="char-style-override-9">Ama Claire, Roger yapması gereken şeyi anlattığında hemen ayağa kalktı.</span></p>

    <p class="Normal para-style-override-7"><span class="char-style-override-9">“Bayan Wilson mı?” diye sordu merakla. “Nasıl ölmüş, Bay Crombie söyledi mi?”</span></p>

    <p class="Normal para-style-override-7"><span class="char-style-override-9">Bir yandan lapayı yutmakla meşgul olan Roger, kafasını iki yana salladı.</span></p>

    <p class="Normal para-style-override-7"><span class="char-style-override-9">“Yalnızca gece öldüğünü söyledi. Onu sanırım öyle bulmuşlar. Kalptendir herhalde, en az seksen yaşında falan olmalıydı.”</span></p>

    <p class="Normal para-style-override-7"><span class="char-style-override-9">“Benden yaklaşık beş yaş büyüktü,” dedi Claire duygusuz bir sesle. “Söylemişti bana.”</span></p>

    <p class="Normal para-style-override-7"><span class="char-style-override-9">“Yaa. Hmm.” Sonra boğazını temizledi Roger ve bu hareketle canı yanınca fincanındaki sıvıdan bir yudum aldı. Hindiba ve meşe palamudunun karışımı eklenmiş bir kahveydi bu ama tadı kötü değildi.</span></p>

    <p class="Normal para-style-override-7"><span class="char-style-override-9">“Umarım sen kaç yaşında olduğunu söylememişsindir Sassenach,” dedi Jamie ve son kızarmış ekmeği aldı. Görev delisi Bayan Bug hemen tabağı aldı ve yeniden doldurmak için hareketlendi.</span></p>

    <p class="Normal para-style-override-7"><span class="char-style-override-9">“O kadar dikkatsiz değilim,” dedi Claire, masadaki bir bal lekesini parmağıyla silip ağzına götürürken. “Zaten şeytanla anlaşma yaptığım dedikodusu herkesin ağzında; yaşımı söyleyip şüphelerini gidermeyi istemem.”</span></p>

    <p class="Normal para-style-override-7"><span class="char-style-override-9">Roger kıkırdadı ama içten içe onun haklı olduğunu düşündü. Yüzündeki yaralar neredeyse geçmişti ve biraz bakımsız, uykulu haline rağmen, normalin üstünde bir güzelliğe sahipti. Müthiş teni, gür ve dalgalı saçları ve İskoç dağlılarıyla ilişkisi olmayan zarifliğiyle bambaşka biriydi. O ela, korkutucu gözleri de apayrı bir şeydi.</span></p>

    <p class="Normal para-style-override-7"><span class="char-style-override-9">Yirminci yüzyılın beslenme ve hijyen şartlarıyla elde ettiği bu fiziksel özellikler haricinde -bütün dişleri ağzındaydı, hepsi sağlıklıydı ve beyazdı- bir de onun yaşındaki kadınlardan en az yirmi yaş daha genç gösteriyordu. Roger bunu düşününce çok mutlu oluyordu; belki Bree de annesinden bu güzel yaşlanma genini kapmış olabilirdi. Kahvaltı hazırlama işini kendi kendine de halledebiliyordu sonuçta.</span></p>

    <p class="Normal para-style-override-7"><span class="char-style-override-9">Jamie lapasını bitirmiş ve İncil’i getirmeye gitmişti. Geri geldiğinde kitabı Roger’ın tabağının yanına koydu.</span></p>

    <p class="Normal para-style-override-7"><span class="char-style-override-9">“Seninle birlikte geleceğiz, cenazeyi diyorum,” dedi, sonra da kafasıyla kitabı gösterdi. “Bayan Bug, acaba Crombieler için küçük bir sepet hazırlayabilir miyiz?”</span></p>

    <p class="Normal para-style-override-7"><span class="char-style-override-9">“Hazırladım bile,” dedi kadın ve hemen Jamie’nin karşısına büyükçe, üstü örtülü, içindeki yiyecekler dışarı taşan bir sepet çıkardı. “Siz götüreceksiniz yani? O zaman ben de Arch’a hazırlanmasını söyleyeyim, cenazede görüşürüz.”</span></p>

    <p class="Normal para-style-override-7"><span class="char-style-override-9">Sonra Brianna içeri girdi; esniyordu ama düzgün görünüyordu ve hemen Jem’i hazırlamaya başladı. Claire de o sırada ortadan kaybolup şal ve bone bulmaya gitti. Roger da İncil’i eline aldı, ilahilerin arasında hüzünlü ve manidar bir metin aramaya başladı.</span></p>

    <p class="Normal para-style-override-7"><span class="char-style-override-9">“Yirmi üçüncü olabilir mi?” dedi kendi kendine. “Kısa, güzel bir şey. Klasik. Ölümden de bahsediyor hem.”</span></p>

    <p class="Normal para-style-override-7"><span class="char-style-override-9">“Mezar başında anma konuşması falan mı yapacaksın?” diye sordu Brianna merakla. “Vaaz mı vereceksin yoksa?”</span></p>

    <p class="Normal para-style-override-7"><span class="char-style-override-9">“Tanrım, bunu düşünmemiştim,” dedi Roger inanamayarak. Kendini denemek için boğazını temizledi. “Biraz daha kahve var mı?”</span></p>

    <p class="Normal para-style-override-7"><span class="char-style-override-9">Amcası, yani Papaz Efendi’nin yanında, Inverness’taki birçok cenazede bulunmuş ve para ödeyen ziyaretçilerin dua ve vaazlar yarım saatten az sürdüğünde ne kadar rahatsız olduklarını iyice öğrenmişti. Tabii düdüğü para veren çaldığından dolayı Crombieler- </span></p>

    <p class="Normal para-style-override-7"><span class="char-style-override-9">“Sende Protestan İncili neden var baba?” Bree oğlunun saçına takılmış bir ekmek parçasını çıkarmaya uğraşırken birden durdu, Roger’ın omzunun üstünden babasına baktı.</span></p>

    <p class="Normal para-style-override-7"><span class="char-style-override-9">Şaşırarak kapağı kapatan Roger, kitabın üstünde yıpranmış harflerle gerçekten de </span><span class="italik char-style-override-10">Kral James Versiyonu</span><span class="char-style-override-9"> yazdığını gördü.</span></p>

    <p class="Normal para-style-override-7"><span class="char-style-override-9">“Biri vermişti,” dedi Jamie. Ses tonunda çok hafif bir tuhaflık vardı; Roger kafasını kaldırıp Jamie’ye baktı. Brianna da duymuştu; babasına keskin bir bakış fırlattı ama adamın yüzünde bir tuhaflık yoktu.</span></p>

    <p class="Normal para-style-override-7"><span class="char-style-override-9">“Kahvene biraz viski koyayım mı Roger Mac?” dedi Jamie fincanı göstererek, kahvaltıda içki önermek dünyanın en normal şeyiymiş gibi.</span></p>

    <p class="Normal para-style-override-7"><span class="char-style-override-9">Aslında bu teklif, günün kalanında çekmek zorunda kalacağı çileler veya insanlar düşünüldüğünde çok cezp ediciydi fakat Roger kafasını yine de iki yana salladı.</span></p>

    <p class="Normal para-style-override-7"><span class="char-style-override-9">“Yok, sağ ol, idare ederim.”</span></p>

    <p class="Normal para-style-override-7"><span class="char-style-override-9">“Emin misin?” Brianna o keskin gözlerini Roger’a çevirmişti. “Belki de içsen iyi olur. Boğazın için.”</span></p>

    <p class="Normal para-style-override-7"><span class="char-style-override-9">“Bir şey olmaz.” Sesi onu da endişelendiriyordu ama diğer herkes konuşma yeteneklerinden fazlaca şüphe duyuyor gibiydi. Viski belki boğazına iyi gelebilirdi fakat vaaz sırasında yardımcı olacağından pek emin değildi - o anda başına gelmesini isteyeceği son şey dini bir törende dindar fanatiklerin karşısına sarhoş çıkmaktı.</span></p>

    <p class="Normal para-style-override-7"><span class="char-style-override-9">“Sirke de olur,” dedi Bayan Bug, eğilip Roger’ın tabağını alırken. “Sıcak sirke de boğaz düğümlenmelerini açar bak.”</span></p>

    <p class="Normal para-style-override-7"><span class="char-style-override-9">“Açar, inanırım,” dedi Roger hafifçe gülümseyerek, içi şüphe dolu olsa da. “Ama almayayım Bayan Bug, yine de sağ olun.” Hafifçe rahatsız bir boğazla uyanmıştı fakat kahvaltıda tükettiklerinin ona yarayacağını düşünmüştü. Aromalı kahvesinden bir yudum daha aldı ve aklını önündeki işe yoğunlaştırdı.</span></p>

    <p class="Normal para-style-override-7"><span class="char-style-override-9">“Şimdi, merhum Bayan Wilson hakkında bir şeyler bilen var mı?”</span></p>

    <p class="Normal para-style-override-7"><span class="char-style-override-9">“Öldü,” dedi Jemmy gizlice. Herkes gülünce Jem ne olduğunu anlayamadı ama sonra o da güldü, her ne kadar neye gülündüğünü asla çözemediyse de.</span></p>

    <p class="Normal para-style-override-7"><span class="char-style-override-9">“Güzel bir başlangıç yaptın evlat.” Oğlunun gömleğinin üstündeki kırıntıları silkeledi. “Mantıklı. Papaz Efendi’nin Yeni Ahit’ten okuduğu güzel bir kısım vardı: </span><span class="italik char-style-override-10">Günahın ücreti ölümdür ama Tanrı’nın hediyesi sonsuz hayattır.</span><span class="char-style-override-9"> Bunu birden fazla defa okumuştu. Ne dersin?” Kaşını kaldırıp İncil’i incelemekte olan Brianna’ya baktı.</span></p>

    <p class="Normal para-style-override-7"><span class="char-style-override-9">“Güzele benziyor. Tam olarak nerede geçiyor bu?”</span></p>

    <p class="Normal para-style-override-7"><span class="char-style-override-9">“Pavlus’un Romalılar’a Mektubu’nda, altıncı bölümde,” dedi Jamie, elindeki fincanı bırakarak. Şaşkınlık dolu gözlerin ona çevrildiğini hissedince hafifçe kızardı, kafasıyla İncil’i gösterdi. “O kitap hapiste benimleydi, okumuştum orayı. Gel bakalım </span><span class="italik char-style-override-10">a bhailach</span><span class="char-style-override-9">, hazır mısın?”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Hava bozuyordu, yılın ilk karı her an yağabilecek gibiydi. Aniden esen soğuk, nemli rüzgârlar pelerinleri, etekleri uçuşturuyor, yelkenler gibi dalgalandırıyordu. Erkekler de şapkalarını sıkıca bastırıyorlardı. Kadınlar da başlarını şapka ve boneleriyle örtüyorlar, rüzgâra karşı giden koyunlar gibi başları eğik yürüyorlardı.</span></p>

    <p class="Normal para-style-override-7"><span class="char-style-override-9">“Cenaze için mükemmel bir hava,” diye mırıldandı Brianna, esintiden kendini korumak için pelerinine sarılırken.</span></p>

    <p class="Normal para-style-override-7"><span class="char-style-override-9">“Evet.” Roger düşünmeden cevap vermişti, karısının ne dediğinden haberi yoktu. Kaşları çatıktı, dudakları sıkılmıştı ve teni solgundu. Bree elini kocasının koluna koydu ve güven verme amacıyla sıktı; Roger da hafifçe gülümseyerek ona döndü, yüzündeki sertlik biraz yumuşadı.</span></p>

    <p class="Normal para-style-override-7"><span class="char-style-override-9">Kulakları tırmalayan bir ağıt duyduklarında Brianna donakaldı, Roger’ın koluna yapıştı. Sonra bu ağıta benzeyen ses bir çığlığa dönüştü, sonra küçük ve düzensiz hıçkırıklar haline geldi.</span></p>

    <p class="Normal para-style-override-7"><span class="char-style-override-9">Brianna’nın tüyleri diken diken olmuş, midesi düğümlenmişti. Roger’a baktı; o da sarsılmıştı ama yine de elini güven verici şekilde sıkıyordu.</span></p>

    <p class="Normal para-style-override-7"><span class="char-style-override-9">“Bu </span><span class="italik char-style-override-10">ban-treim</span><span class="char-style-override-9"> olmalı,” dedi babası sakince. “Bunu pek tahmin etmiyordum.”</span></p>

    <p class="Normal para-style-override-7"><span class="char-style-override-9">“Ben de,” dedi annesi. “Sence kimdir?” Başta o da duyduğu sesle korkmuştu ama artık daha çok merak doluydu.</span></p>

    <p class="Normal para-style-override-7"><span class="char-style-override-9">Roger da nefesini tutmuştu; hafif bir hırıltı çıkararak verdi, sonra da boğazını temizledi.</span></p>

    <p class="Normal para-style-override-7"><span class="char-style-override-9">“Ağıt yakan bir kadın,” dedi. Kelimeler boğuk seslerle çıkınca boğazını tekrar temizledi. “Ee... ağlarlar. Tabutun başında.”</span></p>

    <p class="Normal para-style-override-7"><span class="char-style-override-9">Ses tekrar ağaçların arasında yükseldi, bu kez daha ahenkli bir gürültüydü. Brianna ağıtın içinde bazı kelimeler de olduğunu düşündü ama anlayamıyordu. </span><span class="italik char-style-override-10">Wendigo.</span><span class="char-style-override-9"> Bu kelime aklına birdenbire gelmişti; birden titredi. Jemmy hafifçe mırıldandı, dedesinin paltosunun içine girmeye çalıştı.</span></p>

    <p class="Normal para-style-override-7"><span class="char-style-override-9">“Korkma </span><span class="italik char-style-override-10">a bhailach</span><span class="char-style-override-9">.” Jamie torununun sırtını sıvazladı; Jemmy pek ikna olmuş gibi değildi, başparmağını ağzına götürdü ve ses yavaş yavaş iniltilere dönüşüp kaybolana kadar dedesinin göğsüne yapışık, gözleri ardına kadar açık şekilde kaldı.</span></p>

    <p class="Normal para-style-override-7"><span class="char-style-override-9">“Eh, gelin o halde, tanışalım kadınla.” Jamie o yöne döndü, sesin geldiği yöne, ormanın içine yürümeye başladı.</span></p>

    <p class="Normal para-style-override-7"><span class="char-style-override-9">Onu takip etmekten başka yapacak bir şeyleri yoktu. Brianna Roger’ın kolunu sıkmaya devam ediyordu ama ondan hafifçe uzaklaştı, çünkü Jem’in onu görüp rahatlamasını istedi.</span></p>

    <p class="Normal para-style-override-7"><span class="char-style-override-9">“Yok bir şey,” dedi oğluna. Hava iyice soğumuştu; dışarı verdiği nefes beyaz buharlar oluşturuyordu. Jemmy’nin burnunun ucu kızarmıştı, gözlerinin kenarı pembeleşmişti - yoksa o da mı soğuk algınlığına yakalanıyordu?</span></p>

    <p class="Normal para-style-override-7"><span class="char-style-override-9">Elini oğlunun alnına götürmek üzere uzattığı anda ses tekrar yükseldi. Ama bu sefer kadın başına bir şey gelmiş gibi bağırıyordu. İncecik bir sesti bu, daha önceden gelen çetin haykırış gibi değildi. Net bir tonda da değildi, sanki acemi bir hayaletten geliyor, diye düşündü Bree huzursuzca.</span></p>

    <p class="Normal para-style-override-7"><span class="char-style-override-9">Acemi olduğu belli oldu, hayalet olmasa da. Babası bir çam ağacının altından eğilip geçti, Bree de onu takip etti ve önüne gelen açıklıkta karşılarına iki tane şaşkın bakışlı kadın çıktı. Aslında biri genç kızdı, yalnızca başının etrafındaki şallar onu yaşlı gösteriyordu. Brianna onları tanıyordu, neydi adları?</span></p>

    <p class="Normal para-style-override-7"><span class="italik char-style-override-10">“Maduinn mhath, maighistear,”</span><span class="char-style-override-9"> dedi yaşlı olan, şaşkınlığından kurtulup Jamie’ye hafifçe reverans yaparak. Günaydın efendim.</span></p>

    <p class="Normal para-style-override-7"><span class="char-style-override-9">“Size de, hanımlar,” diye yanıt verdi Jamie, Galce.</span></p>

    <p class="Normal para-style-override-7"><span class="char-style-override-9">“Günaydın Bayan Gwilty,” dedi Roger, yumuşak ve çatallı sesiyle. “Sana da </span><span class="italik char-style-override-10">a nighean</span><span class="char-style-override-9">,” dedi kıza kibarca başını eğerek. Olanna’ydı adı, evet; Brianna o yuvarlak yüzden ismin O harfiyle başladığını anımsadı. Bayan Gwilty’nin kızı mıydı... yeğeni miydi yoksa?</span></p>

    <p class="Normal para-style-override-7"><span class="char-style-override-9">“Ayy, ne tatlı çocuk,” dedi kız alçak sesle, parmağını Jem’in dolgun yanağına götürerek. Çocuk biraz daha geri çekildi ve başparmağını daha da şiddetle emmeye başladı, kızı mavi beresinin altından daha dikkatli gözlerle izlemeye başladı.</span></p>

    <p class="Normal para-style-override-7"><span class="char-style-override-9">Kadınlar İngilizce bilmiyorlardı ama Brianna’nın Galcesi konuşmaları anlamasına yetecek düzeye gelmişti, gerçi dâhil olmaya çekiniyordu. Bayan Gwilty, yeğenine nasıl </span><span class="italik char-style-override-10">coronach</span><span class="char-style-override-9"> yapılacağını gösterdiğini söyledi.</span></p>

    <p class="Normal para-style-override-7"><span class="char-style-override-9">“Güzel bir iş çıkaracağınıza da eminim,” dedi Jamie kibarca.</span></p>

    <p class="Normal para-style-override-7"><span class="char-style-override-9">Bayan Gwilty burnunu çekti ve yeğenine aşağılayıcı bir bakış attı.</span></p>

    <p class="Normal para-style-override-7"><span class="char-style-override-9">“Hmm,” dedi sonra. “Yarasa osuruğuna benzeyen sesine kaldık bu kızın ama ailemde başka kadın yok maalesef. Sonsuza kadar yaşamayacağıma göre, birine öğretmem lazım.”</span></p>

    <p class="Normal para-style-override-7"><span class="char-style-override-9">Roger’dan boğulacakmış gibi bir ses çıktı fakat hemen, ustaca öksürüğe dönüştürdü. Olanna’nın hoş, yuvarlak yüzü zaten soğuktan kızarmıştı, bu sözlerle kıpkırmızı kesildi. Yanıt vermedi, yalnızca gözlerini indirdi ve şalına daha sıkı sarıldı. Üstündeki sade, koyu kahverengi bir şaldı; Bayan Gwilty’ninki daha kaliteli yündendi, siyahtı - kenarları biraz yıpranmış olsa da şalı mesleğinin verdiği gururla taşıyordu.</span></p>

    <p class="Normal para-style-override-7"><span class="char-style-override-9">“Burada bu nedenle bulunmaktan üzüntü duyuyoruz,” dedi Jamie, resmi bir şekilde. “Merhum neyiniz oluyordu?”</span></p>

    <p class="Normal para-style-override-7"><span class="char-style-override-9">“Halam,” dedi Bayan Gwilty hemen. “Burada, yabancıların arasına gömülecek olması çok yazık.” Kadının cılız, kıtlık çekmişe benzeyen bir yüzü vardı; yanakları çok çöküktü, gözlerinin altı da yumruk yemişçesine mordu. Çukur gözlerini Jemmy’ye çevirince, çocuk hemen beresinin kenarını tutup yüzüne çekti. Koyu, korkutucu gözlerin bu kez ona döndüğünü görünce, Brianna da aynısını yapmamak için kendini zor tuttu.</span></p>

    <p class="Normal para-style-override-7"><span class="char-style-override-9">“Umarım gölgesi huzur bulur. Sizinle- sizin ailenizle,” dedi Claire, aksak Galcesiyle. Annesi İngiliz aksanıyla garip bir şekilde Galce konuşuyordu, Brianna babasının gülmemek için alt dudağını ısırdığını gördü.</span></p>

    <p class="Normal para-style-override-7"><span class="char-style-override-9">“Yalnızlığı uzun sürmeyecek,” deyiverdi Olanna o anda ve Jamie’yle göz göze geldi, sonra da pancar rengi aldı ve burnunu şalının içine gömdü.</span></p>

    <p class="Normal para-style-override-7"><span class="char-style-override-9">Bu garip cümle babasının mantığına oturmuş gibiydi, çünkü başını salladı.</span></p>

    <p class="Normal para-style-override-7"><span class="char-style-override-9">“Kim?” dedi Jamie, Claire’e merakla bakarak ama o da başını iki yana salladı, çünkü yakınlarda bir hastalığı olan varsa da yardım istemeye gelmemişti.</span></p>

    <p class="Normal para-style-override-7"><span class="char-style-override-9">Bayan Gwilty’nin üst dudağı alttakinin üstüne sıkıntılı şekilde kapandı.</span></p>

    <p class="Normal para-style-override-7"><span class="char-style-override-9">“Seaumais Buchan,” dedi üzgün bir sesle. “Ateşi çok yüksek, sürekli yatıyor, ciğerinin acısı onu haftanın sonuna kadar yaşatmaz. Kardeşimin şansına.” </span></p>

    <p class="Normal para-style-override-7"><span class="char-style-override-9">“Ne?” dedi Claire bir anda, kafası karışmıştı.</span></p>

    <p class="Normal para-style-override-7"><span class="char-style-override-9">Bayan Gwilty gözlerini kısarak ona döndü.</span></p>

    <p class="Normal para-style-override-7"><span class="char-style-override-9">“Mezarlığa son gömülen oraya bekçilik yapar Sassenach,” diye açıkladı Jamie, İngilizce’siyle. “...ta ki bir sonraki ölüme dek.”</span></p>

    <p class="Normal para-style-override-7"><span class="char-style-override-9">Sonra da hemen Galce’ye geri döndü ve, “Kardeşiniz gerçekten şanslıymış, hem de böyle iki </span><span class="italik char-style-override-10">bean-treim</span><span class="char-style-override-9"> ile uğurlandığı için daha da şanslıymış.” Jamie elini cebine atıp bir bozukluk çıkardı ve kadına uzattı. Kadın gözlerini kırpıştırdı, paraya baktı, tekrar gözlerini kırpıştırdı.</span></p>

    <p class="Normal para-style-override-7"><span class="char-style-override-9">Minnettar olmuştu. “Kızımla birlikte elimizden geleni yapacağız. Haydi bakalım </span><span class="italik char-style-override-10">a nighean</span><span class="char-style-override-9">, bir daha deneyelim.”</span></p>

    <p class="Normal para-style-override-7"><span class="char-style-override-9">Böylece insanların önünde prova yapmak zorunda bırakılan Olanna, korkudan bembeyaz kesildi. Ama aile büyüğünün sözünden çıkma şansı yoktu. Gözlerini kapadı, göğsünü şişirdi, omuzlarını gerdi ve delici bir sesle, “EEEEEEEEEEEEEEEeeeeeeeeeeEEEEEEeeeEEE-a-Ee-a-Ee-a-Ee-a,” şeklindeki nidasını attı, sonra nefeslenmek için durdu.</span></p>

    <p class="Normal para-style-override-7"><span class="char-style-override-9">Bu sesle sanki bambu ağacı kıymıkları tırnağının altına sokuluyormuş gibi irkilen Roger’a, Claire’in ardına kadar açılan ağzı eşlik etti. Jemmy omuzlarını kaldırabildiği kadar yukarı topladı ve dedesinin paltosunun içine kedi gibi kıvrıldı. Jamie bile biraz korkmuş görünüyordu.</span></p>

    <p class="Normal para-style-override-7"><span class="char-style-override-9">“Fena değil,” dedi Bayan Gwilty düşünceli bir tavırla. “Belki de fazla utandırmazsın. Duyduğuma göre Hiram sizden birkaç kelime etmenizi istemiş?” diye ekledi Roger’a kaçamak bir bakış atarak.</span></p>

    <p class="Normal para-style-override-7"><span class="char-style-override-9">“Evet,” dedi Roger hemen, sesi h</span><span class="char-style-override-9" xml:lang="ar-SA">âlâ</span><span class="char-style-override-9"> çatallanıyordu. “Onur duydum.”</span></p>

    <p class="Normal para-style-override-7"><span class="char-style-override-9">Bayan Gwilty yanıt vermedi, Roger’ı tepeden tırnağa süzdü, sonra kafasını iki yana salladı ve sırtını dönüp kollarını kaldırdı.</span></p>

    <p class="Normal para-style-override-7"><span class="char-style-override-9">“AaaaaaaaaAAAAAAAAaaaaAAAAAAAaaaaaİİİİİİİİİyyyyyyyy,” diye haykırdı kadın; Brianna kulağından içeri giren ses dalgalarının damarlarında kristaller oluşturduğunu hissetti.</span></p>

    <p class="Normal para-style-override-7"><span class="char-style-override-9">Ara ara bazı kelimeleri karıştırarak ağıt yakmaya devam eden kadına yeğeni de yüksek sesiyle eşlik etti. Claire -biraz düşüncesizce de olsa- kulaklarını parmaklarıyla tıkadı.</span></p>

    <p class="Normal para-style-override-7"><span class="char-style-override-9">“Ne kadar verdin onlara?” diye sordu kocasına.</span></p>

    <p class="Normal para-style-override-7"><span class="char-style-override-9">Jamie omuzlarını silkti ve elini dirseğine koyarak hemen karısını oradan uzaklaştırdı.</span></p>

    <p class="Normal para-style-override-7"><span class="char-style-override-9">Brianna’nın yanında duran Roger yutkundu, çıkan ses ağıt</span><span class="char-style-override-9" xml:lang="ar-SA">ın gürültüsünden dolayı zor duyuldu.</span></p>

    <p class="Normal para-style-override-7"><span class="char-style-override-9">“O viskiyi içmeliydin,” dedi Bree ona.</span></p>

    <p class="Normal para-style-override-7"><span class="char-style-override-9">“Biliyorum,” dedi Roger çatallı sesiyle ve burnunu çekti.</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">“Daha önce Seaumais Buchan’ın adını duymuş muydun?” diye sordum Jamie’ye, Crombieler’in avlusundaki nemli toprakta ilerlerken. “O kim?”</span></p>

    <p class="Normal para-style-override-7"><span class="char-style-override-9">“Duymuşluğum var, evet,” dedikten sonra koluma girdi ve keçi idrarına benzeyen bir gölcüğün üstünden atlamama yardımcı oldu. “Sassenach çok ağırsın.”</span></p>

    <p class="Normal para-style-override-7"><span class="char-style-override-9">“Sepettendir,” diye yanıt verdim dalgınca. “Bayan Bug sanırım içine mermi koymuş. Belki de meyveli kektir. Kim o adam sahi? Balıkçı tayfasından mı?”</span></p>

    <p class="Normal para-style-override-7"><span class="char-style-override-9">“Evet. Maisie MacArdle’ın büyük amcalarından, hani şu tekne yapan adamla evlenen kadın. Hatırladın mı onu? Kızıl saçlı, burnu çok uzun, altı tane çocuğu var.”</span></p>

    <p class="Normal para-style-override-7"><span class="char-style-override-9">“Hayal meyal. Nasıl hatırlıyorsun böyle ayrıntıları?” diye sordum merakla ama yanıt olarak yalnızca gülümsedi ve koluna girmem için kolunu uzattı. Çamurlu, arada saman çöpleriyle bezeli arazide ilerledi. Toprak beyiyle karısı cenazeye gelmişti işte.</span></p>

    <p class="Normal para-style-override-7"><span class="char-style-override-9">Soğuk havaya rağmen kulübenin kapısı açık bırakılmıştı; bunun sebebi kötü ruhların dışarı çıkmasının istenmesiydi. Böylece bu kaba görünümlü, penceresiz kulübenin içine biraz da ışık girdiğinden isabet olmuştu. İçeriyi hınca hınç dolduran insanların büyük bölümünün son dört aydır yıkanmamış olmaları da ayrı bir neden olabilirdi elbette.</span></p>

    <p class="Normal para-style-override-7"><span class="char-style-override-9">Ama ben klostrofobi yaratabilecek böyle ortamlara da henüz yıkanmamış ölülerle haşır neşir olmaya da alışıktım ve üstünde şal olan, kızıl saçlı Crombie kızlarından biri bizi içeri davet etmeden önce nefesimi ağzımdan almaya başlamıştım bile.</span></p>

    <p class="Normal para-style-override-7"><span class="char-style-override-9">Büyükanne Wilson masaya yatırılmış, başına bir mum dikilmişti; kadının üstündeki kefenin sarılığı ve kumaşın yıpranmışlığı göz önünde bulundurulduğunda, gençliğinden kalma bir </span><span class="char-style-override-9" xml:lang="ar-SA">şey</span><span class="char-style-override-9"> olduğu net şekilde anlaşılıyordu, ancak kenarları asma yaprağı figürleriyle süslenmiş olan giysisi gayet temizdi. Uzun süredir dikkatle saklanmış </span><span class="char-style-override-9">ve İskoçya’dan bin bir güçlükle getirilmiş olmalıydı.</span></p>

    <p class="Normal para-style-override-7"><span class="char-style-override-9">Jamie kapıda duraksadı, şapkasını çıkardı ve resmi bir tavırla baş sağlığı dileklerini iletti. Kadın ve erkek bütün Crombieler de bu dilekleri vakarla, başlarını hafifçe eğerek karşıladılar. Ben de elimdeki sepeti verdikten sonra baş hareketlerini tekrar ederek onlara karşılık verdim, bir yandan Jemmy’yi gözlerken bu baş hareketini ziyaretçilerin yapmasının saygısızlık olarak algılanmadığını umuyordum.</span></p>

    <p class="Normal para-style-override-7"><span class="char-style-override-9">Brianna oğluna durumu açıklamak için elinden geleni yapmıştı ama Jem’in ne anladığını gerçekten bilemiyordum. Kafasındaki bereyi çıkarmaya güçlükle ikna edildikten sonra artık rahat bir tavırla etrafı geziyordu, inatçı saç tutamı da saç</span><span class="char-style-override-9" xml:lang="ar-SA">ı</span><span class="char-style-override-9">nın tepesinin en arka kısmında onu takip ediyordu.</span></p>

    <p class="Normal para-style-override-7"><span class="char-style-override-9">“Ölü hanımefendi şu mu</span><span class="char-style-override-9" xml:lang="ar-SA"> büyükanne?” diye gürültülü şekilde fısıldadı kulağıma, cesedi parmağıyla göstererek.</span></p>

    <p class="Normal para-style-override-7"><span class="char-style-override-9">“Evet canım,” dedim, Bayan Wilson’a rahatsız gözlerle bakarak. Kadın son derece normal görünüyordu; en güzel bonesi kafasında, ağzını kapalı tutması için çenesinin altında bir bandaj, kuru göz kapakları mum ışığından etkilenmemesi için kapalı halde duran merhumun garip bir görüntüsü yoktu. Jemmy’nin bu yaşlı kadınla yaşarken tanıştığını sanmıyordum, o yüzden ölüsünü görmekten pek etkilenmeyeceğini düşünüyordum -</span><span class="char-style-override-9" xml:lang="ar-SA"> yürümeye başladığından beri büyükleriyle avlanmaya gittiğinden</span><span class="char-style-override-9">, ölümün ne olduğunu da bildiğinden emindim. Ayrıca, az önce karşımıza çıkan </span><span class="italik char-style-override-10">bean-treim</span><span class="char-style-override-9">’den sonra bu cesedin vız gelmesi gerekirdi. Yine de...</span></p>

    <p class="Normal para-style-override-7"><span class="char-style-override-9">“Şimdi hanımefendinin huzurunda duracağız biraz,” dedi Jamie torununa sessizce ve kucağından indirdi. Baş sağlığı dileklerini iletme sırası Roger ve Bree’ye geldiğinde Jamie’nin onlara baktığını, ne yapılacağını görmeleri için onları beklediğini fark etmiştim.</span></p>

    <p class="Normal para-style-override-7"><span class="char-style-override-9">Jemmy’yi saygıyla yol veren insanların arasından geçirdi, masaya doğru ilerledi ve elini cesedin göğsünün üstüne koydu. Ya, demek bu tarzdaki cenazelerden birindeydik.</span></p>

    <p class="Normal para-style-override-7"><span class="char-style-override-9" xml:lang="ar-SA">İskoç dağlarındaki bazı cenazelerde, daha sonra hayaletinin musallat olmaması </span><span class="char-style-override-9">için ziyarete gelenlerden ölüye dokunması istenirdi, bu bir gelenekti. Büyükanne Wilson’ın bana musallat olmaya niyetlendiğini pek sanmıyordum fakat tedbirli olmanın zararı yoktu tabii. Kendimi hazırladım ve muma göz attım; kahverengi balmumundan, hoş kokulu şeyin şamdanında biraz yamuk duruyor oluşu dışında pek bir kusuru yoktu.</span><span class="char-style-override-9"/></p>

    <p class="Normal para-style-override-7"><span class="char-style-override-9">Sonra kendimi kastım, uzandım ve elimi yavaşça kefenin üstüne koydum. </span><span class="char-style-override-9" xml:lang="ar-SA">Üstünde bir parça ekmek ve bir tutam tuz olan, kilden bir fincan </span><span class="char-style-override-9">tabağı kadının göğsünün üstünde duruyordu. Küçük, ahşap, içinde koyu bir sıvı bulunan -şarap olabilir- bir kâse de hemen yanına konulmuştu. Bu güzel mum, tuz ve </span><span class="italik char-style-override-10">bean-treim</span><span class="char-style-override-9"> de düşünülünce, Hiram Crombie’nin kayınvalidesine güzel bir uğurlama düzenlemek için elinden geleni yapmaya çalıştığı izlenimi uyandırıyordu. Yine de o tuzu cenazeden sonra kullanacağından pek emin değildim.</span></p>

    <p class="Normal para-style-override-7"><span class="char-style-override-9">Bunlara rağmen, tam oturmayan bir şeyler vardı; sanki kalabalığın eski püskü ayaklarının arasında, kapıdan içeri giren serin esinti gibi dolanan bir rahatsızlık. Bunun nedeninin başta bizim varlığımız olduğunu düşünmüştüm ama öyle değildi; Jamie cesede yaklaşırken birçok kişinin yüzünden memnuniyet okunuyordu.</span></p>

    <p class="Normal para-style-override-7"><span class="char-style-override-9">Jamie, Jemmy’ye bir şeyler fısıldadı, sonra oğlanı havaya kaldırdı ve cesede dokundurttu. Çocukta herhangi bir çekingenlik yoktu, ölü kadının yüzüne ilgiyle bakıyordu.</span></p>

    <p class="Normal para-style-override-7"><span class="char-style-override-9">“Bu neden burada?” diye sordu ekmeğe uzanarak. “Yiyecek mi onu?”</span></p>

    <p class="Normal para-style-override-7"><span class="char-style-override-9">Torununu dirseğinden tutan Jamie, eli ekmekten uzaklaştırıp kefene dokundurdu.</span></p>

    <p class="Normal para-style-override-7"><span class="char-style-override-9">“Günah yiyen için konuluyor o tuz, bırak onu </span><span class="italik char-style-override-10">a bhailach</span><span class="char-style-override-9">.”</span></p>

    <p class="Normal para-style-override-7"><span class="char-style-override-9">“Günah yi- ”</span></p>

    <p class="Normal para-style-override-7"><span class="char-style-override-9">“Sonra anlatırım.” Jamie yine kendisine kimsenin karşı çıkmasına izin vermediği ses tonuyla konuşmuştu ve Jemmy de itiraz etmedi, dedesi tarafından yere indirildi. Bree gelip onu kucağına aldı, sonra cesede kendisinin de dokunması gerektiğini hatırladı, dokunurken, “Tanrı sizi korusun,” gibi bir şey mırıldandı.</span></p>

    <p class="Normal para-style-override-7"><span class="char-style-override-9">Sonra Roger öne çıktı. İnsanlar ilgiyle kıpırdanmaya başladı.</span></p>

    <p class="Normal para-style-override-7"><span class="char-style-override-9">Solgun görünüyordu Roger ama heyecanlı değildi. Duygusuz, huşuyla dolu yüzü, genellikle gözlerinin zarif duruşu ve ağzının hareketliliği yüzünden kahkaha atmak üzereymiş gibi görünüyordu. Ama o sırada, orada gülecek bir şey yoktu; loş ışığı yansıtan gözlerinde olabilecek tek şey kasvetti.</span></p>

    <p class="Normal para-style-override-7"><span class="char-style-override-9">Elini ölü kadının göğsüne koydu, başını eğdi. O anda kadının ruhunun huzur bulması için dua ediyor da olabilirdi, kendi performansında sorun çıkmamasını diliyorda ama o halde bir dakika kadar kaldı. İnsanlar saygıyla beklediler, bu süre zarfında çıkan sesler öksürük ve boğaz temizlemelerden ibaretti. Soğuk algınlığına yakalanan tek kişinin Roger olmadığını düşündüm ve o anda tekrar Seaumais Buchan aklıma geldi.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Ateşi çok yüksek, sürekli yatıyor, ciğerinin acısı onu haftanın sonuna kadar yaşatmaz</span><span class="char-style-override-9">.” Böyle demişti Bayan Gwilty. Zatürre ya da bronşit de olabilirdi, verem de pekâlâ mümkündü. </span></p>

    <p class="Normal para-style-override-7"><span class="char-style-override-9">Bunu düşünürken hem sinirlendim, hem suçluluk duydum, hem de rahatsız oldum. Yeni gelenlerin henüz bana güvenemediklerini biliyordum; evlerine rastgele ziyaretler yapmaya başlamadan önce bana kendi kendilerine alışmaları gerektiğini düşünmüştüm. Amerika’ya gelmeden önce birçoğu hayatlarında İngiliz görmemişlerdi - onların hem Saksonyalılar hem de Katolikler hakkındaki görüşlerinden de gayet haberdardım.</span></p>

    <p class="Normal para-style-override-7"><span class="char-style-override-9">Ama anladığım kadarıyla ölmek üzere olan bir adam vardı - o ana kadar hastalığı şöyle dursun, varlığından dahi haberdar olmadığım biriydi.</span></p>

    <p class="Normal para-style-override-7"><span class="char-style-override-9">Cenaze biter bitmez onu görmeye gitmeli miydim? Ama o adam nerede yaşıyordu ki? Yakınlarda olamazdı; yerleşen bütün balıkçı kökenlileri tanıyordum. MacArdlelar, Tepe’nin karşı tarafında olmalıydılar. Gizliden kapıya doğru baktım, tehditkâr bulutların kar yükünü ne zaman boşaltacaklarını merak etmeye başlamıştım.</span></p>

    <p class="Normal para-style-override-7"><span class="char-style-override-9">Dışarıda hareketlenmeler, alçak sesli konuşmalar vardı; gelenler çoğalmıştı. Konuşulanlar arasında “</span><span class="italik char-style-override-10">dèan caithris</span><span class="char-style-override-9">” kalıbının sorgulayıcı bir tonda söylendiğini duydum ve birden ortadaki garip durumu fark ettim.</span></p>

    <p class="Normal para-style-override-7"><span class="char-style-override-9">Ölü sergileme olmamıştı. Geleneksel olarak, ölü yıkanıp hazırlandıktan sonra bir masa yahut yatağa yatırılır ama hemen gömülmez, bir-iki gün öyle kalır, böylece ziyaretçilerin hepsinin gelebilmesi için yeterli zaman tanınmış olurdu. Dikkatle dinleyince hoşnutsuzluk ve şaşkınlık dolu seslerle konuşulduğunu fark ettim - komşular bu telaşın edepsizlik olduğunu düşünmüşlerdi.</span></p>

    <p class="Normal para-style-override-7"><span class="char-style-override-9">“Ölü sergileme neden yok?” diye fısıldadım Jamie’ye. Omzunu birkaç santim kaldırdıktan sonra bana döndü, kafasıyla kapıyı ve kapının ardındaki bulutlu gökyüzünü gösterdi.</span></p>

    <p class="Normal para-style-override-7"><span class="char-style-override-9">“Gece çöktüğünde her yer karla kaplanacak </span><span class="italik char-style-override-10">a Sorcha</span><span class="char-style-override-9">,” dedi. “Yağış birkaç gün de durmayacak gibi görünüyor. Günün ortasında mezar kazıp tabut gömme işi benim de hoşuma gitmiyor. Ayrıca kar günlerce yağarsa, cesedi o sırada nerede tutacaklar?”</span></p>

    <p class="Normal para-style-override-7"><span class="char-style-override-9">“Doğru Mac Dubh,” dedi Kenny Lindsay, kulak misafiri olmuştu. Yanımızdaki insanlara bir göz attıktan sonra yanımıza sokulup alçak sesle devam etti. “Tabii Hiram Crombie’nin yaşlı kaynanasından pek hoşlanmadığı da doğru.” Çenesini hafifçe kaldırdı, cesedi gösterdi. “Bazıları yaşlı kadını yerin altına göndermek için sabırsızlandığını söylüyor, fikrini değiştirmesinden çekiniyor herhalde.” Bunu dedikten sonra hafifçe sırıttı; Jamie kendi gülüşünü saklamak için başını eğdi.</span></p>

    <p class="Normal para-style-override-7"><span class="char-style-override-9">“Yemekten tasarruf edecek olmak da cezbetmiştir mutlaka.” Hiram’ın cimriliği herkesçe bilinen bir şeydi, bu da tutumlu fakat misafirperver insanlar olan İskoçlar arasındaki rahatsızlığı körüklüyordu.</span></p>

    <p class="Normal para-style-override-7"><span class="char-style-override-9">Yeni gelen bir grup daha vardı; dışarıda küçük çaplı bir telaş vardı. Bayan Wilson’ın üstünde olduğu masanın altı dışında her yeri hınca hınç dolu olan kulübeye zorla girmeye çalışanlar yüzünden, kapı ağzında bir çeşit izdiham oldu.</span></p>

    <p class="Normal para-style-override-7"><span class="char-style-override-9">Kapının oradakiler istemeden de olsa yol verdiler; Bayan Bug -ve omzunun ardında görünen Arch- en güzel şalı ve şapkasıyla teşrif etmişti.</span></p>

    <p class="Normal para-style-override-7"><span class="char-style-override-9">“Viskiyi unutmuşsunuz efendim,” diye bilgi verdi Jamie’ye ve ağzı tıkalı şişeyi uzattı. Etrafa çabucak göz attı ve hemen Crombieler’i gördü, onlara dönüp saygıyla başını eğdi, baş sağlığı dileklerini mırıldanarak iletti. Sonra duruşunu düzeltti ve hevesle beklemeye koyuldu; artık cümbüş başlayabilirdi.</span></p>

    <p class="Normal para-style-override-7"><span class="char-style-override-9">Hiram Crombie etrafına bir göz attı, sonra Roger’a başıyla işaret verdi.</span></p>

    <p class="Normal para-style-override-7"><span class="char-style-override-9">Roger hafifçe doğruldu ve başladı. Birkaç dakika hayatın ne kadar değerli olduğu, ölümün şerri, bu tip olaylar karşısında akraba ve komşuların ne kadar yardımcı oldukları konusunda basit laflar etti. Kelimeleriyle gelenleri mutlu etmişe benziyordu; içeridekilerin çoğu memnun bir edayla baş sallıyorlardı, merasimin güzel geçeceğini düşünmeye başlamışlardı bile.</span></p>

    <p class="Normal para-style-override-7"><span class="char-style-override-9">Roger sonra biraz durdu, öksürdü ve burnunu temizledi, sonra da klasik bir Presbiteryen cenazesinin kurallarını uygulamaya çalıştı - en azından Papaz Efendi Wakefield’ın yanında gördüklerinden hatırladığı kısmıyla.</span></p>

    <p class="Normal para-style-override-7"><span class="char-style-override-9">Bu da sorunsuz gidiyor gibi görünüyordu. Bree biraz rahatladı ve Jemmy’yi yere indirdi.</span></p>

    <p class="Normal para-style-override-7"><span class="char-style-override-9">Sorun yoktu... ancak yine de içimde anlamsız bir huzursuzluk vardı. Huzursuzluğun bir kısmı Roger’ı görebiliyor olmamdan kaynaklanıyordu; kulübedeki aşırı sıcaklık burnunu akıtıyordu, o da elindeki mendili sıklıkla burnuna götürüyor, ara sıra kimseye çaktırmadan sümkürmeye çalışıyordu.</span></p>

    <p class="Normal para-style-override-7"><span class="char-style-override-9">Ama mukus bir yandan içeriyi de zorluyordu; izdiham arttıkça Roger’ın hassas olan boğazının durumu da kötüleşmeye başladı. Boğazından boğulurmuşçasına çıkan ses gitgide dayanılmaz bir hal alıyordu. Konuşmaya devam edebilmek için sürekli boğazını temizleme ihtiyacı duyuyordu.</span></p>

    <p class="Normal para-style-override-7"><span class="char-style-override-9">Yanımdaki Jemmy huzursuzca kıpırdanınca gözümün kenarıyla annesinin onu sakinleştirmek için elini oğlanın başına götürdüğünü fark ettim. Jem kafasını kaldırıp Bree’ye baktı ama annesinin bütün dikkati babasının üstündeydi.</span></p>

    <p class="Normal para-style-override-7"><span class="char-style-override-9">“Bu kadının hayatı için Tanrı’ya şükrediyoruz,” dedi Roger ve tekrar duraksadı, boğazını temizledi. Ona acıdığım için ben de kendimi aynı hareketi yaparken buldum.</span></p>

    <p class="Normal para-style-override-7"><span class="char-style-override-9">“Bu kadın Tanrı’nın inançlı ve dürüst bir hizmetkârıydı; şimdi de O’nun tahtı önünde, az- ” O andaki duraksama nedeni başka olmalıydı; tahminimce, hitap ettiği kalabalığın azizler hakkındaki düşüncesini tarttı ve emin olamadı. “...meleklerle,” diye bitirdi cümlesini.</span></p>

    <p class="Normal para-style-override-7"><span class="char-style-override-9">Meleklerde sorun yoktu; etrafımdaki yüzlerde hüzünlü ama alınmışlıktan uzak bir hal vardı. Nefesini gözle görülür şekilde veren Roger, önündeki İncil’de işaretlediği bir sayfayı açtı.</span></p>

    <p class="Normal para-style-override-7"><span class="char-style-override-9">“Gelin bugün O’nu bir ilahiyle hep birlikte övelim, O ki- ” Sayfaya göz attı ama çok geçti, İngilizce bir ilahiyi Galceye çevirmek hiç kolay değildi.</span></p>

    <p class="Normal para-style-override-7"><span class="char-style-override-9">Büyük bir gümbürtü çıkararak boğazını temizledi ve kalabalıktan on civarı kişi bu hareketi tekrarladı. Öteki yanımdaki Jamie, “Tanrım,” diye içten bir sızlanma patlattı.</span></p>

    <p class="Normal para-style-override-7"><span class="char-style-override-9">Jemmy annesinin eteğini çekiştirip bir şeyler fısıldadı ama hemen susturuldu; Bree’nin Roger’a o anda acıyla baktığını, bir şekilde yardım edebiliyor olmak için her şeyini verebileceğini görebiliyordum fakat elinden bir şey gelmiyordu.</span></p>

    <p class="Normal para-style-override-7"><span class="char-style-override-9">Başka bir alternatif göremeyince, Roger önündeki ilahiyi okumaya başladı. İnsanların yarısı “hep birlikte” kısmını duyunca ona güvenmeye başlamış, ilahiyi zaten içlerinden okumaya başlamıştı - Roger’ın okuma hızından birkaç kat daha hızlı şekilde.</span></p>

    <p class="Normal para-style-override-7"><span class="char-style-override-9">Gözlerimi kapadım, izleyemiyordum ama duymama şansım yoktu. Cemaat duayı çoktan bitirmiş, kendini zorlayan Roger’ı beklemekteydi. Roger da inat etti ve bitirdi.</span></p>

    <p class="Normal para-style-override-7"><span class="char-style-override-9">“Amin,” dedi Jamie yüksek sesle. Tek başına. Gözlerimi açtığımda herkesin bize baktığını gördüm; bazıları yalnızca şaşkındı, bazılarıysa düşmanlık saçıyordu. Jamie derin bir nefes aldı ve son derece yavaşça bıraktı.</span></p>

    <p class="Normal para-style-override-7"><span class="char-style-override-9">“Aman... Tanrım,” dedi çok yavaşça.</span></p>

    <p class="Normal para-style-override-7"><span class="char-style-override-9">Roger’ın yanağından bir damla ter süzüldü.</span></p>

    <p class="Normal para-style-override-7"><span class="char-style-override-9">“Merhum hakkında bir çift laf etmek isteyen var mı?” diye sordu, bakışlarını yüzlerin arasında gezdirirken. Yanıt olarak ise rüzgârın iniltisinden fazlasını alamadı.</span></p>

    <p class="Normal para-style-override-7"><span class="char-style-override-9">Boğazını tekrar temizledi; birisi kıkırdadı.</span></p>

    <p class="Normal para-style-override-7"><span class="char-style-override-9">“Büyükanne,” diye seslendi Jemmy ve eteğimi çekiştirdi.</span></p>

    <p class="Normal para-style-override-7"><span class="char-style-override-9">“Şşş.”</span></p>

    <p class="Normal para-style-override-7"><span class="char-style-override-9">“Ama büyükanne- ” Çocuğun telaşlı sesi gözlerimi ona indirmeme neden oldu.</span></p>

    <p class="Normal para-style-override-7"><span class="char-style-override-9">“Tuvalete mi gitmen gerek?” diye sordum eğilerek. Kafasını iki yana salladı ve hareketinin şiddetiyle kızıl saçları alnını süpürdü.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Ulu Tanrım, Cennetin Babası, sen bize zamanın değişiminde önderlik eder, sonsuz dinlenişimizle kutsarsın; şimdi de yanımızda Sen ol, bizi rahatlat, bizi dik tut</span><span class="char-style-override-9">.”</span></p>

    <p class="Normal para-style-override-7"><span class="char-style-override-9">Kafamı kaldırdığımda Roger’ın elini tekrar cesedin üstüne koyduğunu ve töreni sona erdirmeye karar verdiğini gördüm. Yüzünde ve sesinde belirgin olan rahatlamadan dolayı, az önce söylediği kısmın Ortak İbadet Kitabı’ndan</span><span class="bold char-style-override-21"> </span><span class="char-style-override-9">olduğunu, böylece Galce’ye çevirmekte zorlanmadığını düşündüm.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Senin çocuklarının Senin gözlerinin önünde olduğunu bilmemizi sağla</span><span class="char-style-override-9">...” O anda durdu, çok zorlanıyordu; boğaz kasları, oradaki tıkanıklığı ses çıkarmadan, nafile bir çabayla temizlemeye çabalıyordu.</span></p>

    <p class="Normal para-style-override-7"><span class="char-style-override-9">“Eee... HEEHIRRM!” Kahkahadan biraz farklı bir ses odada yankılandı ve buna tepki olarak Bree’nin boğazından çıkan küçük hırıltı, lavlarını salmaya hazırlanan bir volkanı andırdı.</span></p>

    <p class="Normal para-style-override-7"><span class="char-style-override-9">“Büyükanne!”</span></p>

    <p class="Normal para-style-override-7"><span class="char-style-override-9">“Şşş!”</span></p>

    <p class="Normal para-style-override-7"><span class="char-style-override-9">“... </span><span class="italik char-style-override-10">bilmemizi sağla. Onların hep... hep seninle, merhametinle</span><span class="char-style-override-9">- ”</span></p>

    <p class="Normal para-style-override-7"><span class="char-style-override-9">“Büyükanne!”</span></p>

    <p class="Normal para-style-override-7"><span class="char-style-override-9">Jemmy sanki pantolonunun içinde bir koloni dolusu karınca varmış gibi tepiniyordu, yüzünde de acı dolu bir telaş vardı.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Yeniden diriliş de</span><span class="char-style-override-9"> </span><span class="italik char-style-override-10">Hayat da benim, dedi Efendimiz; ölmesine rağmen bana inanan</span><span class="char-style-override-9">...öhöröhm...</span><span class="italik char-style-override-10">sonsuza dek</span><span class="char-style-override-9">- ” Sona yaklaşırken, Roger sesinin limitlerini cesurca zorluyordu. Her kelime daha çatallıydı, her hece daha acılıydı ama gitgide daha sert ve gür ses çıkarıyordu.</span></p>

    <p class="Normal para-style-override-7"><span class="char-style-override-9">“Bir dakika,” diye fısıldadım oğlana. “Azıcık bekle, birazdan- ”</span></p>

    <p class="Normal para-style-override-7"><span class="char-style-override-9">“Hayır, büyükanne. Bak!”</span></p>

    <p class="Normal para-style-override-7"><span class="char-style-override-9">Çocuğun parmağını izlediğim zaman önce babasını gösterdiğini sandım. Ama hedefindeki daha arkadaki bir yerdi.</span></p>

    <p class="Normal para-style-override-7"><span class="char-style-override-9">Bayan Wilson gözlerini açmıştı.</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Sessiz geçen bir saniyenin içinde bütün gözler Bayan Wilson’ın üzerinde kilitlendi. Sonra herkesin aynı anda nefesi kesildi, ayaklar geri geri gitti. İnsanlar panikle birbirinin ayağını ezip izdihamla duvarlardaki kütüklere sıkışırlarken tiz çığlıklar, ciyaklamalar birbirini kovaladı.</span></p>

    <p class="Normal para-style-override-7"><span class="char-style-override-9">Jamie, Jemmy’yi yerden zamanında alıp ezilmekten kurtardı, ciğerlerini doldurdu ve, </span><span class="italik char-style-override-10">“Durun!”</span><span class="char-style-override-9"> diye, sesinin üst sınırıyla Galce bağırdı. Sesinin gürlüğü, herkesi yerine mıhlamaya yetmişti. O da bu arada Jem’i Bree’nin kollarına verdi ve dirsekleriyle yol açıp masaya doğru ilerledi.</span></p>

    <p class="Normal para-style-override-7"><span class="char-style-override-9">Roger birkaç dakika önce öldü sanılan hanımefendiyi tutmuş, doğrultmaya çalışıyordu. Kadının kuvvetsiz eli çenesindeki bağı açmaya çabalıyordu; bunu görünce Jamie’nin açtığı yolu tekrar tıkamaya başlayan insanları acımasızca iterek oraya doğru ilerledim.</span></p>

    <p class="Normal para-style-override-7"><span class="char-style-override-9">“Kadının etrafından çekilin lütfen, hava alması gerek,” dedim yüksek sesle. Hayretin getirdiği sessizlik, yerini yavaş yavaş heyecan dolu mırıldanmalara bırakıyordu ama ben çenesindeki bağı açtığımda oda sakinleşmişti. Beş dakika önce ölü olan Bayan Wilson sertleşmiş çenesini oynatmaya çalışırken içeridekiler büyük bir heyecanla kadının ağzından çıkacak ilk sözcükleri bekliyordu.</span></p>

    <p class="Normal para-style-override-7"><span class="char-style-override-9">“Neresi burası?” diye sordu kadıncağız, titrek sesle. Etrafında o kadar insan olmasına inanamayan gözleri odada dolaştı, en son kızında sabitlendi.</span></p>

    <p class="Normal para-style-override-7"><span class="char-style-override-9">“Mairi?” dedi şüpheci bir tonla; Bayan Crombie o anda öne atıldı, dizlerinin bağı çözüldü, gözyaşlarına boğulurken annesinin ellerini tuttu.</span></p>

    <p class="Normal para-style-override-7"><span class="char-style-override-9">“Anneciğim! Anneciğim!” diye bağırdı Bayan Crombie. Yaşadıklarının gerçek olduğuna pek inanmıyormuş gibi görünen annesi de titreyen elini kızının başına koydu.</span></p>

    <p class="Normal para-style-override-7"><span class="char-style-override-9">Bu arada ben de yaşlı kadıncağızın hayati belirtilerini kontrol edebilmek için elimden geleni yapıyordum; veriler az önce ölü sanılan biri için hiç fena değildi. Güçlükle, zayıf nefesler alıyordu, yüzü bir haftalık yulaf lapası rengindeydi, odanın sıcaklığına rağmen derisi buz gibiydi fakat kadın yaşıyordu işte. Yalnız, kadının nabzını hissedemiyordum ama konuşabildiğine göre nabzı atmıyor olamazdı elbette. Değil mi?</span></p>

    <p class="Normal para-style-override-7"><span class="char-style-override-9">“Nasıl hissediyorsun kendini?” diye sordum.</span></p>

    <p class="Normal para-style-override-7"><span class="char-style-override-9">Titreyen elini karnına götürdü.</span></p>

    <p class="Normal para-style-override-7"><span class="char-style-override-9">“Biraz rahatsız gibiyim,” diye yanıt verdi fısıldayarak.</span></p>

    <p class="Normal para-style-override-7"><span class="char-style-override-9">Elimi onun karnına koydum ve hemen hissettim. Olmaması gereken yerde bir titreme vardı. Düzensiz, tekleyen ve sarsıntılıydı.</span></p>

    <p class="Normal para-style-override-7"><span class="char-style-override-9">“Roosevelt aşkına,” dedim. Sesim çok yüksek çıkmamıştı ama Bayan Wilson’ın nefesinin kesildiğini duydum; kadının kefeninin altında yaptığı el hareketinin şeytan boynuzu olduğundan da şüphe etmedim.</span></p>

    <p class="Normal para-style-override-7"><span class="char-style-override-9">Özür dileyecek vaktim yoktu. Roger’ı omzundan tutup kaldırdım, kenara çektim.</span></p>

    <p class="Normal para-style-override-7"><span class="char-style-override-9">“Kadının aort anevrizması var,” dedim son derece yumuşak bir sesle. “Uzun bir süredir iç kanama geçiriyor olmalı, o yüzden kendini kaybetmiş ve vücudu soğumuş olmalı. Bu anevrizma çok yakında patlayacak ve kadın o zaman gerçekten ölecek.”</span></p>

    <p class="Normal para-style-override-7"><span class="char-style-override-9">Roger gürültüyle yutkundu, yüzü bembeyazdı. “Ne kadar vakti var dersin?” diye sordu.</span></p>

    <p class="Normal para-style-override-7"><span class="char-style-override-9">Kadına bir göz attım; yüzü tıpkı kar toplayan bulutların rengiydi, gözleri de odağını sürekli kaybediyordu.</span></p>

    <p class="Normal para-style-override-7"><span class="char-style-override-9">“Anladım,” dedi Roger, ben bir şey söyleyemeden. Derin bir nefes aldı, boğazını temizledi.</span></p>

    <p class="Normal para-style-override-7"><span class="char-style-override-9">Aralarında gürültüyle konuşmakta olan kalabalık, bir anda Roger’a doğru döndü.</span></p>

    <p class="Normal para-style-override-7"><span class="char-style-override-9">“Bu kız kardeşimiz hayata geri döndürüldü, tıpkı Tanrı’nın buyruğuyla bir gün hepimizin başına geleceği gibi,” dedi Roger yumuşakça. “Bu bize umut ve inanç aşılanması için gönderilen bir işaret. Kendisi çok geçmeden tekrar meleklerin kollarına dönecek ancak buraya tekrar gelmiş, çünkü Tanrı’nın sevgisinin üzerimize olmasına elçilik etmek için seçilmiş.” Bir an durdu, söyleyecek başka bir şeyler düşündü. Sonra boğazını temizleyip kafasını Bayan Wilson’a doğru eğdi.</span></p>

    <p class="Normal para-style-override-7"><span class="char-style-override-9">“Bir şey söylemek ister misiniz acaba hanımefendi?” diye fısıldadı Galce.</span></p>

    <p class="Normal para-style-override-7"><span class="char-style-override-9">“İsterim, evet.” Bayan Wilson güçleniyor gibiydi ve bu güç beraberinde öfke getirmişti. Parlayan yanaklarında hafif bir pembelik belirmeye başladı; kadın kalabalığa göz gezdirdi.</span></p>

    <p class="Normal para-style-override-7"><span class="char-style-override-9">“Bu nasıl bir ölü sergileme Hiram Crombie?” diye damadından hesap sordu kadın, adama delici bir bakış atarak. “Ne yemek görüyorum, ne içecek! Hem bu da ne?” Sesi dayanılmaz bir inceliğe ulaşan kadın, ekmek parçasıyla tuzu gösterdi.</span></p>

    <p class="Normal para-style-override-7"><span class="char-style-override-9">“Niye- ” Etrafındaki kalabalığa dikkatli gözlerle bakan Bayan Wilson, gerçeği kavramaya başladı. Çökük gözleri pörtledi. “Nasıl... seni utanmaz pinti! Ölü sergileme bile yok! Bir dilim ekmek, birkaç yudum şarap, günah yiyen tamam, ben de toprağın altına, öyle mi? Cesedimin küllerinden de o sümüklü çocuklarına giysiler yaparsın sen... benim birlikte gömülmek istediğim broşum nerede?” Cılız ellerinden birini göğsüne doğru götürdü, kumaşı avuç içinde buruşturdu.</span></p>

    <p class="Normal para-style-override-7"><span class="char-style-override-9">“Mairi! Broşum!”</span></p>

    <p class="Normal para-style-override-7"><span class="char-style-override-9">“Burada anne, burada!” Zavallı, neye uğradığını şaşırmış Bayan Crombie bir yandan ağlıyordu, elleriyle ceplerini yokladı ve broşu çıkardı. “Güvende dursun diye kaldırmıştım, yanına koyacaktım, işte...” Broş kırmızının çirkin tonlarındaki lal taşlarıyla süslüydü. Bayan Wilson hemen kızının elinden kaptı ve şüpheci bakışlarla göğsüne yapıştırdı. Komşuların broşu çalmak için fırsat kolladıklarını düşünüyordu; arkamdaki bir kadının buna tenezzül etmeyeceğini belirten iç geçirişini fark etsem de dönüp kim olduğuna bakacak vaktim yoktu.</span></p>

    <p class="Normal para-style-override-7"><span class="char-style-override-9">“Tamam, peki,” dedim, en sakinleştirici ses tonumla. “Bundan sonra sorun çıkmaz, eminim.” </span><span class="italik char-style-override-10">Yani birkaç dakika içinde ölecek olman dışında</span><span class="char-style-override-9">, diye düşündüm ve takdire şayan bir patavatsızlıkla kahkahayı basmaktan kendimi son anda alıkoydum. Aslında, kan basıncı biraz daha yükselirse bu ölüm saniyeler içinde de gerçekleşebilirdi.</span></p>

    <p class="Normal para-style-override-7"><span class="char-style-override-9">Parmaklarımı kadının karın aortunun zonklayan kısmının üstünde tutuyordum. Kan içeri boşalmaya başlamış olmalıydı, çünkü bilinç kaybı ve ölü gibi görünmesine neden olmuştu bile. Kadın sonunda aşırı sinirli bir hale bürünecekti ve...</span></p>

    <p class="Normal para-style-override-7"><span class="char-style-override-9">Roger ve Jamie onu sakinleştirmek için ellerinden geleni yapıyorlardı. Galce ve İngilizce sözcükler mırıldanarak kadının huzurunu sağlamaya çalışıyorlardı. Bir buhar makinesi gibi nefes almakta olan kadın, çabalarına olumlu tepki veriyordu.</span></p>

    <p class="Normal para-style-override-7"><span class="char-style-override-9">Jamie’nin cebindeki viski şişesini çıkarması da hayli yardımcı oldu.</span></p>

    <p class="Normal para-style-override-7"><span class="char-style-override-9">“Hah şöyle!” dedi Bayan Wilson, biraz yatışarak. Jamie hemen mantarı açıp içkiyi ona sundu. “Yemek de mi getirdiniz?” Bayan Bug hemen oraya koşmuş ve hazırladığı sepeti önünde tutmuştu. “Hıh! Papacılar’ın benim akrabalarımdan daha nazik olacakları günü göreceğimi hiç sanmazdım!” Hedefteki Hiram Crombie, şimdiye kadar kayınvalidesinin sözlerine karşı ağzını açıp söyleyecek bir şey bulamadığı için susmaktan başka bir şey yapamamıştı.</span></p>

    <p class="Normal para-style-override-7"><span class="char-style-override-9">“Nasıl... nasıl...” Ama o anda öfkeyle kekelemeye başladı Bay Crombie, şok içindeydi ve kendini komşularının önünde ispat etmek zorundaydı. “Nasıl söylersin bunu? Sana bir ev vermedim mi? Yirmi yıldır bizimle yaşamıyor musun? Kendi annemmişsin gibi yedirmedim mi? Giydirmedim mi? O ayarsız diline, huysuzluğuna yıllardır- ”</span></p>

    <p class="Normal para-style-override-7"><span class="char-style-override-9">Jamie de Roger da onu sakinleştirmek için ileri atıldılar ve aynı anda harekete geçtikleri için yalnızca çarpışmış oldular. Fırsattan istifade eden Crombie de içinde ne varsa kustu ve muhatabından da aynı karşılığı gördü.</span></p>

    <p class="Normal para-style-override-7"><span class="char-style-override-9">Elimin altındaki zonklamayla kadının halini yakından takip ediyordum ve Bayan Wilson’ın bir anda masadan kalkıp viski şişesini adamın kafasına geçirmemesi için onu sıkı sıkı tutuyordum. Etraftakiler ise yalnızca heyecanla izliyorlardı.</span></p>

    <p class="Normal para-style-override-7"><span class="char-style-override-9">Roger meseleyi -ve Bayan Wilson’ı- kontrol altına almaya karar verdi.</span></p>

    <p class="Normal para-style-override-7"><span class="char-style-override-9">“Bayan Wilson,” dedi çatallı sesiyle ama herkesin susmasına yetecek kadar güçlü çıkmıştı sesi. “Bayan Wilson!”</span></p>

    <p class="Normal para-style-override-7"><span class="char-style-override-9">“Ha?” Kadın nefeslenirken kafasını kaldırdı, yüzünde yarı şaşkın bir ifade vardı.</span></p>

    <p class="Normal para-style-override-7"><span class="char-style-override-9">“Kesin artık. Sen de!” Hiram’a sert bir bakış attı. Ağzını tekrar açmak üzere olan Hiram hemen kapadı.</span></p>

    <p class="Normal para-style-override-7"><span class="char-style-override-9">“Devam etmem,” dedi ve İncil’i masaya bıraktı. “Sizi çekmek zorunda değilim, dua da okumam, töreni de yapmam, tamam mı?” Sert bakışları ikisi arasında gitti geldi.</span></p>

    <p class="Normal para-style-override-7"><span class="char-style-override-9">Oda, Hiram’ın gürültülü nefes alışverişi, Bayan Crombie’nin hıçkırıkları ve Bayan Wilson’ın çıkardığı, astımlılarınkine benzeyen hırıltı dışında sessizdi.</span></p>

    <p class="Normal para-style-override-7"><span class="char-style-override-9">“Pekâlâ,” dedi Roger, caydırıcı olması için hâlâ pis pis bakıyordu. Bayan Wilson’ın yaşlılık lekeleriyle bezeli elini tuttu.</span></p>

    <p class="Normal para-style-override-7"><span class="char-style-override-9">“Bayan Wilson, şu anda Tanrı’nın huzurunda bulunduğunuzu anlamıyor musunuz?” Bana bir bakış attı ve kafamı salladım; evet, kadın kesinlikle ölecekti. Boynu kafasını taşımakta zorlanıyordu, gözlerindeki öfke de yerini kayıtsızlığa bırakmaktaydı.</span></p>

    <p class="Normal para-style-override-7"><span class="char-style-override-9">“Tanrı bize yakındır,” dedi Roger, kafasını kaldırıp kalabalığa hitap ederek. Aynısını bir de Galce söyledi ve birçok kişi aynı anda iç geçirdi. Roger gözlerini kıstı.</span></p>

    <p class="Normal para-style-override-7"><span class="char-style-override-9">“Bu cemaatin toplanışını öfkenin, tatsızlıkların pençesine teslim etmeyeceğiz. Şimdi kardeşim.” Bayan Wilson’ın elini nazikçe sıktı. “Ruhunu hazırla. Tanrı- ”</span></p>

    <p class="Normal para-style-override-7"><span class="char-style-override-9">Ama Bayan Wilson artık onu dinlemiyordu. Kadının kurumuş ağzı dehşetle açıldı.</span></p>

    <p class="Normal para-style-override-7"><span class="char-style-override-9">“Günah yiyen!” diye haykırdı, çıldırmışçasına etrafına bakarak. Yanındaki masadan tuz dolu tabağı aldı ve kefeninin ön tarafına tuz serpmeye başladı. “Günah yiyen nerede?”</span></p>

    <p class="Normal para-style-override-7"><span class="char-style-override-9">Hiram bir anda bıçaklanmışçasına irkildi, kalabalığı yararak ilerledi ve kapıdan dışarı çıktı. Onun ardından insanlar aralarında konuşmaya başladılar ama dışarıdan birbirini takip eden iki ince sesli haykırış gelince mırıldanmalar kesildi.</span></p>

    <p class="Normal para-style-override-7"><span class="italik char-style-override-10">Bean-treim</span><span class="char-style-override-9"> ikilisi işlerini hakkını vererek icra etmeye başlamışlardı. Kalabalıktan hayranlık bildiren bir “Oooo!” sesi geldi. Bayan Wilson memnun olmuş görünüyordu.</span></p>

    <p class="Normal para-style-override-7"><span class="char-style-override-9">Sonra kapının yanında bir hareketlilik oldu ve bir anda insanlar Kızıl Deniz gibi yarılıp masaya doğru dar bir patika açtılar. Bayan Wilson sırtını doğrulttu, bembeyaz kesildi ve nefesleri daha da seyreldi. Karındaki zonklama tekledi. Roger ve Jamie kadını iki kolundan tutuyorlardı.</span></p>

    <p class="Normal para-style-override-7"><span class="char-style-override-9">Odada çıt çıkmıyordu; </span><span class="italik char-style-override-10">bean-treim</span><span class="char-style-override-9"> inleyişleri dışında herhangi bir şey duyulmuyordu. Sonra yavaş, çimene sürtünerek gelen ayak sesleri duyuldu, sonra sesin sahibi içeri girdi. Günah yiyen teşrif etmişti.</span></p>

    <p class="Normal para-style-override-7"><span class="char-style-override-9">Uzun boylu bir adamdı ya da en azından bir zamanlar öyleydi. Yaşını tahmin etmek imkânsızdı; ya yıllar ya da geçirdiği bir hastalık yüzünden adamın omuzları göçmüş, omurgası eğrilmişti. Tepesi kelleşmiş kafasının üstü beyaz tellerle örtülmeye çalışılmıştı.</span></p>

    <p class="Normal para-style-override-7"><span class="char-style-override-9">Kaşlarımı kaldırarak Jamie’ya baktım. Bu adamı daha önce hiç görmemiştim. Jamie omuz silkti, o da tanımıyordu. Günah yiyen yaklaştıkça vücudunun bir yana dönük olduğunu fark ettim; sanki kaburgalar bir kaza sonucu olmaması gereken bir kavis almıştı.</span></p>

    <p class="Normal para-style-override-7"><span class="char-style-override-9">Bütün gözler adamın üstündeydi ama o hiçbirine karşılık vermedi, gözlerini yerden ayırmadı. Masaya doğru giden yol pek geniş değildi fakat o yanlarına yaklaşırken insanlar yaşlı adama dokunma</span><span class="char-style-override-9">mak için daha da geri çekiliyorlardı. Adam ancak masaya vardığında kafasını kaldırdı; o anda tek gözünün olmadığını ve bunun nedeninin bir ayı pençesi darbesi olduğunu fark ettim.</span></p>

    <p class="Normal para-style-override-7"><span class="char-style-override-9">Öteki gözü işliyordu; Bayan Wilson’ı görünce şaşakaldı, etrafını kolaçan etti ve ne yapması gerektiğinden emin olamadı.</span></p>

    <p class="Normal para-style-override-7"><span class="char-style-override-9">Kadın da Roger’ın tuttuğu kolunu kurtardı ve ekmekle tuzun olduğu tabağı günah yiyene doğru ittirdi.</span></p>

    <p class="Normal para-style-override-7"><span class="char-style-override-9">“Haydi, başla,” dedi kadın, ince ve ürkek bir sesle.</span></p>

    <p class="Normal para-style-override-7"><span class="char-style-override-9">“Ama ölmemişsiniz.” Yumuşak, eğitimli birine ait sesteki tek kusur olarak addedilebilecek şey hayret vurgusuydu. Ama kalabalık bu ses sanki bir yılan tıslamasıymış gibi davranıp daha da geri çekilmeyi başardı.</span></p>

    <p class="Normal para-style-override-7"><span class="char-style-override-9">“Ee, ne olacak?” Duyduğu endişe, Bayan Wilson’ın daha da titremesine neden oluyordu; masada sürekli bir titreşim vardı. “Sana günahlarımı yemen için para verildi, gereğini yap!” O anda aklına bir şey geldi ve kadın doğruldu. “Adamın parasını verdin, değil mi Hiram?”</span></p>

    <p class="Normal para-style-override-7"><span class="char-style-override-9">Hiram önceki tartışmadan dolayı hâlâ kıpkırmızıydı ama bunu duyunca mosmor bir renk aldı ve elini kalbine doğru götürdü - daha sonra tuttuğu şeyin para kesesi olduğunu fark ettim.</span></p>

    <p class="Normal para-style-override-7"><span class="char-style-override-9">“İşini bitirmeden adama parasını verecek değilim,” diye terslendi. “Olmaz öyle şey.”</span></p>

    <p class="Normal para-style-override-7"><span class="char-style-override-9">Tekrar didişmeye başlayacaklarını öngören Jamie, Bayan Wilson’ın kolunu bıraktı ve elini kilt kesesinin içine atıp oradan telaşla çıkardığı şilini masanın öteki tarafındaki günah yiyene fırlattı - onun da adama dokunmamaya çalışması dikkatimden kaçmadı.</span></p>

    <p class="Normal para-style-override-7"><span class="char-style-override-9">“Şimdi ödendi ücretiniz,” dedi Jamie sertçe. “İşinize koyulsanız iyi olur beyefendi.”</span></p>

    <p class="Normal para-style-override-7"><span class="char-style-override-9">Adam odaya yavaşça göz gezdirdiğinde yüzünün görüntüsüyle dehşete düşen kalabalığın nefesinin kesilme sesi, dışarıdan gelen içli feryadı bile bastırdı.</span></p>

    <p class="Normal para-style-override-7"><span class="char-style-override-9">Adam benden otuz santim kadar uzakta duruyordu. Ondan tatlı-ekşi bir koku geliyordu. Paçavraya dönmüş kıyafetlerine sinmiş ter kokusuna, hastalıklı dokulara ve tedavi edilmemiş deri hastalıklarına bağlı birkaç aroma daha eşlik ediyordu. O anda kafasını bana döndürdü ve gözlerimin içine baktı. Yumuşak, ela rengi gözleri ürkütücü şekilde benimkilere benziyordu. Bakışlarını yakaladığımda midem düğümlendi; sanki habis bir aynaya bakıyormuşum ve kendiminki yerine bu haşat haldeki yüzü görüyormuşum gibi hissettim.</span></p>

    <p class="Normal para-style-override-7"><span class="char-style-override-9">Adamın yüz ifadesi değişmedi ama ben yine de aramızda adı konmamış bir şey geçtiğini hissettim. Sonra kafasını çevirdi, uzun parmaklı, kırışık, kirli elini ekmek parçasına uzattı.</span></p>

    <p class="Normal para-style-override-7"><span class="char-style-override-9">Adam ekmeği yerken odadaki hava da rahatlamaya başladı. Bayan Wilson’ın zonklaması da artık çok daha zayıf ama daha da hızlıydı. Günah yiyeni izlemekte olan gözleri, her an kendilerini koyuverip kapanacakmış gibiydi.</span></p>

    <p class="Normal para-style-override-7"><span class="char-style-override-9">Adam şarap dolu kâseyi iki elinin arasına aldı ve gözlerini kapatıp mideye indirdi. Sonra da meraklı gözlerle Bayan Wilson’a baktı. Daha önce hiç canlı müşterisi olmamıştı herhalde, diye düşünüyordum. Ne kadar süredir bu işi yaptığını merak etmiştim.</span></p>

    <p class="Normal para-style-override-7"><span class="char-style-override-9">Bayan Wilson da gözlerini kırpmaksızın ona baktı, yüzünde çocuksu bir ifadesizlik vardı. Karnı birkaç ritmik atıştan sonra duraksıyor, sonra rahimdeki bir bebek tekmesi gibi vurup tekrar baştaki ritme geri dönüyordu.</span></p>

    <p class="Normal para-style-override-7"><span class="char-style-override-9">Günah yiyen, kadına yavaşça başını eğerek selam verdi. Sonra arkasını döndü ve onun görünümündeki birinden asla beklenmeyecek bir hızla kapıya doğru gitti.</span></p>

    <p class="Normal para-style-override-7"><span class="char-style-override-9">Kapının yakınındaki birkaç delikanlı ve adam arkasından koştular, bağırdılar; birkaç tanesi eline ince odunlar almışlardı. İçeride kalanlar neye uğradıklarını şaşırmışlardı; açık kapıdan dışarı bakıyorlar, </span><span class="italik char-style-override-10">bean-treim</span><span class="char-style-override-9">’in haykırışına eşlik eden yere düşen taş seslerini dinliyorlardı. Ama sonra o gözler, kaçınılmaz bir şekilde Bayan Wilson’a döndü.</span></p>

    <p class="Normal para-style-override-7"><span class="char-style-override-9">Kadın... huzurluydu, bu kadarı söylenebilirdi. Elimin altındaki atışın durmuş olması şaşırtıcı değildi ve o anda kanamanın baş döndürücü aktivitesinin başladığını hissettim. Artık kadının kesin olarak ölmek üzere olduğunu iyi biliyordum. Yine de curcunanın arasında, sakin ve net bir tonla konuştuğunu de duyabiliyordum.</span></p>

    <p class="Normal para-style-override-7"><span class="char-style-override-9">“Affettim seni Hiram,” diyordu kadın. “İyi bir adamdın.”</span></p>

    <p class="Normal para-style-override-7"><span class="char-style-override-9">Gözlerim tamamen kararmıştı ama etrafımda olan biteni hafifçe algılayabiliyordum. Bir şey beni yakaladı, çekti ve bir dakika sonra Jamie’nin kollarında, bir köşede kendime geldim.</span></p>

    <p class="Normal para-style-override-7"><span class="char-style-override-9">“İyi misin Sassenach?” diyordu endişeli bir sesle, beni hafifçe sarsıp yanağımı nazikçe tokatlarken. </span></p>

    <p class="Normal para-style-override-7"><span class="char-style-override-9">Kara giyimli </span><span class="italik char-style-override-10">ban-treim</span><span class="char-style-override-9"> ikilisi kapıya kadar gelmişti. Henüz yağmaya başlamış olan kar, siyah iki sütun gibi duran kadınların etrafında dönerek soğuk esintiyle içeri giriyordu. Kadınların sesleri rüzgârla karışarak bir kalınlaşıyor, bir inceliyordu. Masanın yanındaki Hiram Crombie, kaynanasının lal taşlarıyla süslü broşunu kefenine iliştirmeye çalışıyordu; yüzü gözyaşlarıyla ıslanmış adamın elleri zangır zangır titriyordu.</span></p>

    <p class="Normal para-style-override-7"><span class="char-style-override-9">“Evet,” dedim zayıfça, sonra daha güçlü şekilde bir kez daha tekrarladım: “Evet. Şimdi daha iyiyim.”</span></p>

    <p class="Normal para-style-override-12"><span class="bold"> </span></p>
  </div>
</body>
</html>