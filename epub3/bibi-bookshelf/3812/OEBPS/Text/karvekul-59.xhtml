<html xmlns="http://www.w3.org/1999/xhtml">
<head>
  <title>karvekul-59</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-51"><span class="bold">50. Gergin Sinirler</span></p>

    <p class="Normal para-style-override-7"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">Anlamalıydı. Anlamıştı da aslında. Ama ne yapabilirdi ki? Dahası, şimdi ne yapmalıydı?</span></p>

    <p class="Normal para-style-override-7"><span class="char-style-override-9">Roger yavaş adımlarla, güzelliğini neredeyse hiç önemseyemediği dağ yoluna çıktı. Neredeyse ama tamamen değil. Amy McCallum’un defne ağaçlarının arasındaki köhne kulübesinin hemen yanındaki</span><span class="char-style-override-9" xml:lang="ar-SA"> kışın</span><span class="char-style-override-9"> cansız ve tenha olan dağ geçidi, baharda ve yazın tam bir renk cümbüşü halindeydi. Pembelerle kırmızıların birbirine karıştığı, kızılcık ağacının mavi çiçeklerle birleşerek zenginleştirdiği, ince gövdeli ağaçların kayalık yolun kenarında akıntının üstüne sarktığı bu manzara o kadar muhteşemdi ki içindeki endişe bile dikkatini çekmesini engelleyememişti.</span></p>

    <p class="Normal para-style-override-7"><span class="char-style-override-9">Kulübeyi yapacakları yeri yazın kararlaştırmış olmalılar, diye düşündü içinden. Orem McCallum’la tanışmamıştı ama adamın karısından fazla zeki olduğunu da sanmıyordu, çünkü öyle olsa bu kadar uzağa yerleşmelerinin tehlikelerinin farkına varırdı.</span></p>

    <p class="Normal para-style-override-7"><span class="char-style-override-9">Ama şu an içinde bulunduğu durumun Amy’nin hatası olduğunu söylemek de yanlış olurdu; kendi muhakeme gücünün zayıflığı yüzünden kadını suçlayamazdı.</span></p>

    <p class="Normal para-style-override-7"><span class="char-style-override-9">Kendisini suçladığı da söylenemezdi ama neler olduğunu daha önceden anlamalıydı; söylenenler belliydi.</span></p>

    <p class="Normal para-style-override-7"><span class="italik char-style-override-10">“Amy McCallum’un yanında, karınla geçirdiğinden daha fazla zaman geçirdiğinin herkes farkında.”</span><span class="italik char-style-override-10"/></p>

    <p class="Normal para-style-override-7"><span class="char-style-override-9">Malva Christie böyle demişti, çenesini meydan okurcasına kaldı</span><span class="char-style-override-9">rarak. </span><span class="italik char-style-override-10">“Babama söylersen eğer, ben de herkese Amy McCallum’u öptüğünü söylerim. Herkes inanır.”</span></p>

    <p class="Normal para-style-override-7"><span class="char-style-override-9">Sözcükleri duyduğunda hissettiği hayreti tekrar hissetti - öfkeyle karışık bir hayretti bu. Hem</span><span class="char-style-override-9" xml:lang="ar-SA"> kıza, hem de ahmakça tehdidine karşı</span><span class="char-style-override-9"> ama bundan öte, kendine duyduğu bir öfke...</span></p>

    <p class="Normal para-style-override-7"><span class="char-style-override-9" xml:lang="ar-SA">Ç</span><span class="char-style-override-9">alıştıktan sonra akşam yemeği için kulübeye dönüyordu, yoldaki bir virajı döndüğünde karşısına çıkan ikiliyi şaşırtmıştı. Malva’yla Bobby Higgins sımsıkı sarılmış haldeydiler. Onu gördüklerinde adeta ürkmüş geyikler gibi, bir anda, gözleri ardına kadar açılarak ayrılmışlardı; öyle bir sahneydi ki sanki komik olmak için özellikle rol yapmış gibilerdi.</span></p>

    <p class="Normal para-style-override-7"><span class="char-style-override-9">Roger gülümsemişti ama özür dilemesine ya da yürüyüp gitmesine fırsat kalmadan, gözleri h</span><span class="char-style-override-9" xml:lang="ar-SA">âlâ</span><span class="char-style-override-9"> kocaman olan Malva karşısına dikilmişti.</span></p>

    <p class="Normal para-style-override-7"><span class="italik char-style-override-10">“Babama söylersen</span><span class="char-style-override-9">,” demişti, “</span><span class="italik char-style-override-10">ben de herkese Amy McCallum’u öptüğünü söylerim</span><span class="char-style-override-9">.”</span></p>

    <p class="Normal para-style-override-7"><span class="char-style-override-9">Sözcükler o kadar sarsmıştı ki kızın koluna dokunup bir şeyler söyleyerek yoldan çeken Bobby’yi neredeyse hiç umursayamamıştı. Kız çekildikten sonra bile son defa</span><span class="char-style-override-9" xml:lang="ar-SA"> dönmüş, mana</span><span class="char-style-override-9">lı bir bakış atıp son cümlelerini kurmuş ve Roger’ı fena afallatmıştı.</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Amy McCallum’un yanında, karınla geçirdiğinden daha fazla zaman geçirdiğinin herkes farkında.”</span></p>

    <p class="Normal para-style-override-7"><span class="char-style-override-9">Lanet olsun, işte bu doğruydu ve hata da kendisindeydi. Bir-iki iğneleyici lafın dışında, Bree bu ziyaretlerinden rahatsız olmamıştı; birilerinin McCallumlar’ın kulübesine gidip yemek, yakacak ve dostluk ihtiyaçlarını bir nebze olsun karşılaması gerektiği gerçeğini kabul edebilmişti - en azından öyle görünüyordu.</span></p>

    <p class="Normal para-style-override-7"><span class="char-style-override-9">Eskiden, Papaz Efendi ile birlikte yaşlıları, dulları, ölüm döşeğinde hastaları sık sık görmeye giderlerdi; onlara yemek götürür, konuşmak ya da dinlemek için ziyaret ederlerdi. Komşuluk bunu gerektirirdi, kendi kendine, içinden böyle diyordu; bu gayet sıradan bir iyilik çeşidiydi.</span></p>

    <p class="Normal para-style-override-7"><span class="char-style-override-9">Ama daha dikkatli olması gerekirdi. O anda Jamie’nin yemek masasındaki anlamlı bakışını hatırladı. Kayınpederi bir şey söylemeye hazırlanmış ama Roger kayınvalidesine Orrie McCallum’un pişiği için bir merhemi olup olmadığını sorarak Jamie’ye fırsat vermemişti. Claire’in o an Brianna’ya attığı bakışla ve Jamie’nin ağzını kapayışıyla sahne tamamlanmıştı.</span><span class="char-style-override-9"/></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Herkes inanır.</span><span class="char-style-override-9">” Kızın bunu rahatlıkla söyleyebilmesi için, ortalıkta hâlihazırda bir dedikodu dönüyor olması gerekiyordu. Bu muhtemelen Jamie’nin de kulağına çalınmıştı; tek umudu Bree’nin duymamış olmasıydı.</span></p>

    <p class="Normal para-style-override-7"><span class="char-style-override-9">Yamuk baca defnelerin arasından göründü. Duman, çatı kütüğünün üstündeki temiz havanın titreşiyormuş gibi görünmesine neden oluyordu, sanki kulübe sihirliymişçesine her an kaybolabilirdi.</span></p>

    <p class="Normal para-style-override-7"><span class="char-style-override-9" xml:lang="ar-SA">İşin kötü tarafı, </span><span class="char-style-override-9">bu olan bitenin nedenini de çok iyi biliyordu. Genç annelere karşı engel olamadığı bir şefkat duyuyordu. Bu dürtüsünün nedenini bilmesi de -genç annesi onu Naziler’in 1940’taki saldırısı sırasında korurken ölmüştü- hiçbir şeye derman olmuyordu.</span></p>

    <p class="Normal para-style-override-7"><span class="char-style-override-9">Bu zayıflığı Alamance’ta neredeyse hayatına mal oluyordu. O huysuz William Buccleigh MacKenzie, Roger’ın Morag MacKenzie’ye olan ilgisini yanlış anlayınca... Pek</span><span class="char-style-override-9" xml:lang="ar-SA">âlâ</span><span class="char-style-override-9">, evet, onu öpmüştü ama kadın sonuçta </span><span class="char-style-override-9" xml:lang="ar-SA"> büyük büyük </span><span class="char-style-override-9">büyükannesiydi, Tanrı aşkına... ve insanın kendi bilmem kaç kez büyük-büyükbabası tarafından, onun karısına -sözde- sarkması yüzünden öldürülmenin eşiğine gelmesi... bu olay ona sesine mal olmuştu ve orada dersini alması gerekiyordu. Ancak öyle olmamıştı, bu olay yeterli olamamıştı.</span></p>

    <p class="Normal para-style-override-7"><span class="char-style-override-9">Kendine ve o Malva Christie olacak pis velede kızarak, yerden bir taş aldı ve yolun aşağısına, akıntıya doğru fırlattı. Taş sudaki başka bir taşa çarptı, iki kez sekti ve akıntının içinde kayboldu.</span></p>

    <p class="Normal para-style-override-7"><span class="char-style-override-9">McCallumlar’a yaptığı ziyaretler son bulmalıydı, hem de hemen. Bunun açık seçik farkındaydı. Onların iyiliği için başka bir şey düşünülmeliydi. Son bir kez, açıklama yapmak için gelmişti. Amy anlayacaktı, öyle düşünüyordu fakat Aidan’a dedikodunun neden ölümcül bir günah olduğunu, artık balık tutmak ya da nasıl bir şeyler inşa edebileceğini göstermek için gelemeyeceğini açıklamak...</span></p>

    <p class="Normal para-style-override-7"><span class="char-style-override-9">Kısık sesli</span><span class="char-style-override-9" xml:lang="ar-SA"> düzenli olarak küfrederek, son </span><span class="char-style-override-9">engebeyi de kat etti ve şekilsiz, gereğinden büyük ön avluya geldi. İçeriye seslenmesine fırsat kalmadan kapı ardına kadar açıldı.</span></p>

    <p class="Normal para-style-override-7"><span class="char-style-override-9">“Roger Mac!” Amy McCallum kapı ağzına takılıp kucağına yığıldı, nefes nefeseydi, ağlıyordu. “Geldin, iyi ki geldin! Birisi gelsin diye dua ettim ama kimse gelmez sanıyordum, Tanrı’ya şükür!”</span></p>

    <p class="Normal para-style-override-7"><span class="char-style-override-9">“Ne oldu? Orrie mi hastalandı?” Kadının kollarını tutmuş, sakinleştirmeye çalışıyordu. Amy kafasını iki yana öyle bir şiddetle salladı ki başlığı yere düştü.</span></p>

    <p class="Normal para-style-override-7"><span class="char-style-override-9">“Aidan,” dedi güçlükle.</span></p>

    <p class="Normal para-style-override-7"><span class="char-style-override-9">Aidan McCallum iki büklüm halde ameliyat masama yatırılmıştı. </span><span class="char-style-override-9">Çocuk bembeyazdı, küçük ve kesik iniltiler çıkarıyordu. Yeşil elma ya da bektaşi üzümünden kaynaklanan bir şey olması yönündeki ilk umudum, oğlana yakından bakınca kayboldu. Önümdeki hastalığı az çok tahmin etmeye başlamıştım fakat apandisin belirtileri birkaç hastalı</span><span class="char-style-override-9" xml:lang="ar-SA">ğa daha benzerdi</span><span class="char-style-override-9">. Ama klasik bir vakada, belirgin özellikler bulunurdu.</span></p>

    <p class="Normal para-style-override-7"><span class="char-style-override-9">“Çocuğu bir saniyeliğine düz yatırabilir misiniz?” Annesine, oğlanın tepesinde gözyaşları içinde dikilmekte olan kadına baktım ama kafa sallayıp Aidan’ın dizlerini, omuzlarını bastırarak duruşunu düzleştiren Roger oldu.</span></p>

    <p class="Normal para-style-override-7"><span class="char-style-override-9">Başparmağımı çocuğun göbek deliğine yerleştirdim, serçe parmağım sağ kalça kemiğine orta parmağım</span><span class="char-style-override-9" xml:lang="ar-SA">ı da </span><span class="char-style-override-9">karnına sertçe bastırdım. Bunu yaparken, bir anlığına, McBurney’nin bu teşhis noktasını henüz keşfedip keşfetmemiş olduğunu merak ettim. McBurney Noktası’ndaki acı, akut apandisin ayırt edici bir belirtisiydi. Parmaklarımı bastırdığım yerlerden çektiğimde, oğlan feryadı basarak tekrar iki büklüm oldu.</span></p>

    <p class="Normal para-style-override-7"><span class="char-style-override-9">Apandisin ızdırap içinde olduğu kesindi. Bunun er geç karşıma çıkacağını biliyordum. Telaş ve heyecan karışımı bir hisle, eter kullanma zamanımın geldiğini fark ettim. Buna şüphe yoktu, zaten başka çarem de yoktu; apandis alınmazsa patlayacaktı.</span></p>

    <p class="Normal para-style-override-7"><span class="char-style-override-9">Gözlerimi kaldırdım; Roger, elini dirseğinin altına koyarak minik Bayan McCallum’a destek oluyordu; kadınsa kundakladığı bebeğini göğsünde sımsıkı tutuyordu. Burada kalması gerekiyordu, Aidan’ın annesine ihtiyacı vardı.</span></p>

    <p class="Normal para-style-override-7"><span class="char-style-override-9">“Roger, Lizzie’yi çağır, gelip bebekle ilgilenmesi gerek, tamam mı? Sonra da son hızla Christieler’e koş; Malva’nın yardımına ihtiyacım var.”</span></p>

    <p class="Normal para-style-override-7"><span class="char-style-override-9">Yüzünde dünyanın en tuhaf ifadesi belirdi; ne anlama geldiğini tam olarak anlayamamıştım ama bir saniye sonra kayboldu - bunu kafaya takacak zamanım yoktu. Roger başını salladı, tek kelime etmeden dışarı çıktı. Ben de Bayan McCallum’a döndüm ve oğlunun karnını yarmadan önce ona sormam gereken soruları sordum.</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Roger’ın kapılarını acımasızca çalışına cevap veren Allan Christie oldu. Aksi suratlı babasının daha ince ve esmer yüzlü çeşidi olan Allan, Malva’nın nerede olduğu sorusuna gözlerini yavaşça kırpıştırarak karşılık verdi.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Neden... nehre gitti,” dedi. “Hasırotu toplayacakmış, öyle dedi.” </span><span class="char-style-override-9">Kaşlarını çattı. “Neden sordun?”</span></p>

    <p class="Normal para-style-override-7"><span class="char-style-override-9">“Bayan Fraser- yardımına ihtiyacı var.” İçeride bir hareketlilik oldu ve arka kapı açıldı. Tom Christie içeri girdi; adamın elinde bir kitap vardı ve kaldığı sayfa da parmağıyla sabitlenmişti.</span></p>

    <p class="Normal para-style-override-7"><span class="char-style-override-9">“MacKenzie,” dedi, kafasını ani bir şekilde titreterek selam verdiğini düşünürken, “Malva’yı Bayan Fraser mı istiyor? Nedenmiş?” O da yüzünü buruşturdu ve oğluyla aynı ifadeye kavuşmuş oldular - etraflarında neler olduğunu anlayamayan baykuşlara benziyorlardı.</span></p>

    <p class="Normal para-style-override-7"><span class="char-style-override-9">“Aidan McCallum fena hastalanmış, onu tedavi etmek için kıza ihtiyacı var. Gidip bulayım.”</span></p>

    <p class="Normal para-style-override-7"><span class="char-style-override-9">Christie kaşlarını daha da çattı ve bir şey daha söylemek için ağzını açtı ama Roger çoktan sırtını dönüp yola çıkmıştı bile.</span></p>

    <p class="Normal para-style-override-7"><span class="char-style-override-9">Kızı çok geçmeden buldu fakat her dakika sonsuzluk gibi gelmişti. Apandis ne kadar sürede patlardı? Kız dizine kadar suyun içindeydi, eteklerini yukarı kıvırmıştı, önlüğünün ipliğine bağladığı hasır sepetini yanına, su yüzeyine bırakmıştı. Başta Roger’ı duymadı, suyun gürültüsü kulaklarını tıkamıştı. Ama Roger adını daha yüksek sesle bağırdığında, irkilerek kafasını kaldırdı. Kesme</span><span class="char-style-override-9" xml:lang="ar-SA"> bıçağını hava</span><span class="char-style-override-9">ya kaldırdı ve silahına sımsıkı yapıştı.</span></p>

    <p class="Normal para-style-override-7"><span class="char-style-override-9">Seslenenin kim olduğunu görünce yüzü yumuşadı ama yine de bakışlarındaki temkin tamamen kaybolmadı - bıçak da h</span><span class="char-style-override-9" xml:lang="ar-SA">âlâ sıkılı parmakların arasındaydı, Roger bunu görebiliyordu. </span><span class="char-style-override-9">Bağırarak anlattıkları çok farklı bir etki yarattı; kız ilgiyle yanıp tutuşmaya başlamıştı.</span></p>

    <p class="Normal para-style-override-7"><span class="char-style-override-9">“Eter mi? Gerçekten kesecek mi çocuğu?” diye sordu kız, Roger’a doğru gelerek.</span></p>

    <p class="Normal para-style-override-7"><span class="char-style-override-9">“Evet. Haydi, Bayan Fraser’in sana ihtiyacı olduğunu babana haber verdim bile. Bir an önce gitmeliyiz.”</span></p>

    <p class="Normal para-style-override-7"><span class="char-style-override-9">Kızın o anda yüzü düştü.</span></p>

    <p class="Normal para-style-override-7"><span class="char-style-override-9">“Haber mi verdin?” Kızın bir an alnı kırıştı. Sonra dudağını ısırıp kafasını iki yana salladı.</span></p>

    <p class="Normal para-style-override-7"><span class="char-style-override-9">“Gelemem,” dedi sesini akıntının üstünden duyurabilmek için.</span></p>

    <p class="Normal para-style-override-7"><span class="char-style-override-9">“Gelebilirsin,” dedi Roger, çıkarabildiği en cesaret verici sesle, sonra da sudan çıkmasına yardımcı olmak için elini uzattı. “Haydi.”</span></p>

    <p class="Normal para-style-override-7"><span class="char-style-override-9">Malva kafasını bu kez daha şiddetli şekilde iki yana salladı, alt dudağı hafifçe sarktı.</span></p>

    <p class="Normal para-style-override-7"><span class="char-style-override-9">“Hayır. Babam- hiç hoşuna gitmez.” Kız kulübenin olduğu tarafa bakınca Roger da o yana döndü ama sorun yoktu; ne Tom, ne de Allan onu takip etmişti. Henüz.</span><span class="char-style-override-9"/></p>

    <p class="Normal para-style-override-7"><span class="char-style-override-9">Ayakkabılarını çıkardı, buzlu dereye girdi, ayağının altında soğuk ve kaygan taşlar yuvarlandı. Eğilip sepeti alırken Malva’nın ağzı ve gözleri ardına kadar açıldı. Roger sepeti bağlı olduğu ipliği kopardıktan sonra kıyıya koydu. K</span><span class="char-style-override-9" xml:lang="ar-SA">ızın elindeki bıçağı alıp </span><span class="char-style-override-9">kemerine yerleştirdi, sonra da kızı belinden yakalayıp kaldırdı, bütün ciyaklama ve tekmelemelere rağmen onunla birlikte kıyıya çıktı.</span></p>

    <p class="Normal para-style-override-7"><span class="char-style-override-9">“Benimle geleceksin,” dedi, kızı yere bırakırken homurtular çıkararak. “Yürümek mi istersin, taşıyayım mı seni?”</span></p>

    <p class="Normal para-style-override-7"><span class="char-style-override-9">Kızın korkmuştan </span><span class="char-style-override-9" xml:lang="ar-SA">çok </span><span class="char-style-override-9">meraklanmış olduğunu</span><span class="char-style-override-9" xml:lang="ar-SA"> düşündü o anda ama Malva kafasını tekrar iki yana salladı, Roger’dan uzaklaştı.</span></p>

    <p class="Normal para-style-override-7"><span class="char-style-override-9">“Gelemem- gerçekten! Babam eterle uğraştığımı duyarsa beni fena döver.”</span></p>

    <p class="Normal para-style-override-7"><span class="char-style-override-9">Bunu bir an için kafasında tarttı. Yapar mıydı? Muhtemelen. Ama Aidan’ın hayatı tehlikedeydi.</span></p>

    <p class="Normal para-style-override-7"><span class="char-style-override-9">“O zaman haberi olmaz,” dedi Roger. “Olursa da, sana zarar vermemesini sağlarım. Gel, Tanrı aşkına, kaybedecek zaman yok!”</span></p>

    <p class="Normal para-style-override-7"><span class="char-style-override-9">Malva’nın</span><span class="char-style-override-9" xml:lang="ar-SA"> küçük pembe ağzı inatçı bir tavırla sıkıldı. Çekingenlik gösterecek vakit yoktu. Roger kızın doğrudan gözlerinin içine bakmak için hafifçe eğildi.</span></p>

    <p class="Normal para-style-override-7"><span class="char-style-override-9">“Geleceksin,” dedi, yumruklarını sıkarak, “yoksa babana da ağabeyine de Bobby Higgins’i anlatırım. Benim hakk</span><span class="char-style-override-9" xml:lang="ar-SA">ımda ne istersen anlatabilirsin,</span><span class="char-style-override-9"> umrumda değil. Ama babanın Bayan Fraser’a yardım ettiğin için atacağı dayaktan korkuyorsan, Bobby’yle sırnaştığını duyduğunda neler yapacağını bir düşün.”</span></p>

    <p class="Normal para-style-override-7"><span class="char-style-override-9">“Sırnaşma” kelimesinin içinde bulunduğu zamana uygun kaçıp kaçmadığını bilmiyordu ama kız demek istediğini anlamıştı. O an Malva’nın gri gözlerindeki öfkeyi doğru okuyabildiyse, kız biraz daha iri yarı olsaydı eğer Roger’ı yere sermek için tereddüt bile etmezdi.</span></p>

    <p class="Normal para-style-override-7"><span class="char-style-override-9">Ama öyle olmadı tabii. Malva biraz düşündükten sonra eğildi, eteğinin ucuyla bacaklarını kuruladı ve terliklerini giydi.</span></p>

    <p class="Normal para-style-override-7"><span class="char-style-override-9">“Bırak,” dedi, Roger’ın sepeti almak için eğildiğini görünce, “bıçağımı da geri ver.”</span></p>

    <p class="Normal para-style-override-7"><span class="char-style-override-9">Malva’yı ameliyathaneye sokmadan önce onun üstündeki etkisini sürdürmek i</span><span class="char-style-override-9" xml:lang="ar-SA">çin yararlı bir araç olabilirdi -</span><span class="char-style-override-9"> tabii ki kızdan korkmuyordu. Yine de elini kemerindeki bıçağa götürdü ve, “Daha sonra. İş bitince,” dedi.</span></p>

    <p class="Normal para-style-override-7"><span class="char-style-override-9">Malva tartışmaya çalışmadı, patikaya çıktı ve Roger’ın önünden b</span><span class="char-style-override-9" xml:lang="ar-SA">üyük </span><span class="char-style-override-9">eve doğru ilerlemeye başladı.</span></p>

    <p class="Normal para-style-override-7"><span class="char-style-override-9">Parmağımı Aidan’ın koltukaltına dayamıştım, nabzını sayıyordum. Ateşi vardı, belki 38,5-39 derece civarındaydı. Nabzı güçlüydü, fazla hızlıydı... ama oğlan kendinden geçerken yavaşlamaya başladı. Malva’nın kısık sesle eter damlalarını, geçen saniyeleri saydığını duyabiliyordum. Nabız sayışımı karıştırmıştım bu arada ancak fark etmeyecekti; nabzım artık onunkiyle aynı ritme rahipti - normal ve</span><span class="char-style-override-9" xml:lang="ar-SA"> düzenliydi.</span></p>

    <p class="Normal para-style-override-7"><span class="char-style-override-9">Soluk alış verişinde bir sorun yoktu. Elimin altındaki küçük karnı hafifçe kalkıp inerken kasların her an biraz daha gevşediğini hissedebiliyordum. Bir anda elimi oğlanın karnından içeri sokup şişmiş apandise dokunabileceğimi düşündüm ve bunu zihnimde görmeyi de başardım. Kafamın içindeki uğursuz, karanlık dünyada bu sahne oluştuğuna göre, zaman gelmişti.</span></p>

    <p class="Normal para-style-override-7"><span class="char-style-override-9">Bayan McCallum neşteri elime aldığımda hafif bir ses, alet beyaz deriye değdiğinde bu sesin biraz daha yükseğini </span><span class="char-style-override-9" xml:lang="ar-SA">çıkardı</span><span class="char-style-override-9">. Oğlanın karnı h</span><span class="char-style-override-9" xml:lang="ar-SA">âlâ</span><span class="char-style-override-9"> alkolle parlıyordu, iç organları temizlenmek için hazırlanan bir balığın gövdesini andırıyordu.</span></p>

    <p class="Normal para-style-override-7"><span class="char-style-override-9">Deri kolayca yarıldı, kan o sihirli ve tuhaf haliyle, nereden geldiği belli değilmişçesine yayıldı. </span><span class="char-style-override-9" xml:lang="ar-SA">Çocukta</span><span class="char-style-override-9"> neredeyse hiç yağ yoktu; koyu kırmızı, elastik kaslar hemen oradaydı. Odadaki diğer insanların varlığını belli belirsiz hissedebiliyordum. Ama onlarla dikkatimi dağıtma lüksüm yoktu. Bütün hislerimle ellerimin altındaki vücuda yoğunlaşmıştım. Ama omzumun hemen arkasında duran biri vardı - Bree?</span></p>

    <p class="Normal para-style-override-7"><span class="char-style-override-9">“Bana bir retraktörü ver, evet o.” Evet, Bree’ydi; dezenfektan kaplı, uzun parmaklı bir eldi bu. Pençeye benzeyen gerece uzanıp bekleyen sol elime koydu. İyi bir ameliyat hemşiresinin hizmetini özlemiştim ama elimizden geleni yapacaktık.</span></p>

    <p class="Normal para-style-override-7"><span class="char-style-override-9">“Tut şunu, şurada.” </span><span class="char-style-override-9" xml:lang="ar-SA">Çenemle</span><span class="char-style-override-9"> kas dokularının arasındaki bıçağı gösterdim. Arada yumuşakça parıldayan karın zarını iki parmağımla tutup kaldırdım, sonra da kestim.</span></p>

    <p class="Normal para-style-override-7"><span class="char-style-override-9">Gövdenin içi çok sıcaktı, oradaki iki parmağımı terletmeye başlamıştı bile. Bağırsaklar hafifçe baskı yaparken içindeki yarı katı, sindirilmekte olan besinler varlıklarını el kemiklerime değerek belli ediyorlardı - çocuğun cılızlığı, çalışma alanımın fazla dar olması anlamına geliyordu. Gözlerimi kapamış, yalnızca dokunarak ilerlemeye başlamıştım. Körbağırsak tam olarak parmaklarımın ucunda </span><span class="italik char-style-override-10">olmalıydı</span><span class="char-style-override-9"> ama hissettiğim şey, hareketsiz fakat canlı, uyuyan bir yılan gibi duran kalın bağırsaktı. Arkada mıydı? Ya da aşağıda? Dikkatle dokundum, gözlerimi açtım, yarayı yakından inceledim. Kanaması kötü değildi ama yara h</span><span class="char-style-override-9" xml:lang="ar-SA">âlâ</span><span class="char-style-override-9"> suluydu. Kanamaları durdurmakla harcayabilecek vaktim var mıydı? Malva’ya baktım; kız konsantrasyonla kaşlarını çatmıştı, sayı sayarken dudakları hafifçe oynuyordu - bir eli de oğlanın bileğinde nabzı takip ediyordu.</span></p>

    <p class="Normal para-style-override-7"><span class="char-style-override-9">“Dağlama demiri,</span><span class="char-style-override-9" xml:lang="ar-SA"> küçük</span><span class="char-style-override-9"> olanlardan.” Bir an duraksadım; eterin yanıcılığını düşünerek odadaki ocağı söndürmüş, maltızı da koridorun karşısına, Jamie’nin çalışma odasına götürmüştüm. Ama Bree bunları çoktan düşünmüştü; demir saniyeler içinde elimdeydi. Çocuğun karnından bir duman demeti yükseldi, cızırdayan etin kokusu kan kokusuna karıştı. Demir çubuğu Bree’ye vermek için gözlerimi kaldırdığımda Bayan McCallum’un yüzünü gördüm; kadın büyük bir merakla işi inceliyordu.</span></p>

    <p class="Normal para-style-override-7"><span class="char-style-override-9">Kanı elimdeki bezle kuruttuktan sonra bir kez daha baktım - parmaklarım h</span><span class="char-style-override-9" xml:lang="ar-SA">âlâ</span><span class="char-style-override-9"> sandığım şeyi tutuyordu... Pekâlâ.</span></p>

    <p class="Normal para-style-override-7"><span class="char-style-override-9">“Pekâlâ,” dedim dışımdan, muzaffer bir edayla. “Buldum seni!” Çok dikkatli şekilde, parmağımı körbağırsağın kıvrımlarından birinin altından geçirdim, yukarı çektiğimde iltihaptan mosmor olmuş apandis, öfkeli bir kurtçuk gibi dışarı çıktı.</span></p>

    <p class="Normal para-style-override-7"><span class="char-style-override-9">“Bağ ipi.”</span></p>

    <p class="Normal para-style-override-7"><span class="char-style-override-9">Artık her şey elimdeydi. Apandisin yanındaki zarı ve onu besleyen damarları görebiliyordum. Önce bunların bağlanması gerekiyordu; sonra apandisi bağlayıp kesebilecektim. Tek zorluk küçüklüktü ama o da halledilemeyecek şey değildi...</span></p>

    <p class="Normal para-style-override-7"><span class="char-style-override-9">Oda o kadar hareketsizdi ki koridorun karşısındaki maltızın küçük tıslamalarını rahatlıkla duyabiliyordum. Ter kulaklarımın arkasından, göğüslerimin arasından akıyordu. Dişlerimi alt dudağıma batırdığımın biraz geç farkına varmıştım.</span></p>

    <p class="Normal para-style-override-7"><span class="char-style-override-9">“Pens.” İpliği iyice çektim ve pensi alıp apandisin kesilmiş halini kör bağırsakla birlikte karna geri ittim, sonra da derin bir nefes aldım. “Ne kadar kaldı Malva?”</span></p>

    <p class="Normal para-style-override-7"><span class="char-style-override-9">“On dakikadan biraz daha fazla hanımefendi. İyi durumda.” Gözlerini eter maskesinden bir anlığına ayırıp bana gülen gözlerle baktı, sonra da eter şişesini kaldırıp saymaya devam etti.</span></p>

    <p class="Normal para-style-override-7"><span class="char-style-override-9">Yarığı kapatmak uzun sürmedi. Diktiğim yaranın üstünü kalın bir bal tabakasıyla kapladıktan sonra gövdesinin etrafından geniş bir bandaj geçirdim ve oğlanın üstünü kalın bir battaniyeyle örttüm.</span></p>

    <p class="Normal para-style-override-7"><span class="char-style-override-9">“Maskeyi çıkar,” dedim Malva’ya, doğrulurken. Kızdan cevap gelmeyince gözlerimi ona çevirdim. Kız maskeyi çıkarmış, göğsünün önünde bir kalkan gibi tutuyordu. Ama gözleri artık Aidan’da değildi; çünkü Thomas Christie kapı ağzında o bet suratıyla duruyordu.</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Malva’nın babası bir masadaki küçük ve hasta vücuda, bir kızına bakıyordu. Kız geriye doğru titrek bir adım attı, eter maskesi h</span><span class="char-style-override-9" xml:lang="ar-SA">âlâ</span><span class="char-style-override-9"> elindeydi. Adamın boynu titreşti, gri bakışları delmeye çalış</span><span class="char-style-override-9" xml:lang="ar-SA">ır</span><span class="char-style-override-9"> gibi bana döndü.</span></p>

    <p class="Normal para-style-override-7"><span class="char-style-override-9">“Ne oluyor burada?” diye hesap sordu. “Ne yapıyorsunuz çocuğa?”</span></p>

    <p class="Normal para-style-override-7"><span class="char-style-override-9">“Hayatını kurtarıyoruz,” diyerek terslendim. Ameliyatın kendisinin kritikliği yüzünden h</span><span class="char-style-override-9" xml:lang="ar-SA">âlâ</span><span class="char-style-override-9"> titriyordum, didişecek havamda hiç değildim. “Bir şey mi istiyorsun?”</span></p>

    <p class="Normal para-style-override-7"><span class="char-style-override-9">Christie’nin ince dudakları iyice kasıldı ama bana yanıt veremeden, oğlu Allan, onu iterek odaya girdi ve birkaç uzun adımda kız kardeşine erişip kızın bileğine yapıştı.</span></p>

    <p class="Normal para-style-override-7"><span class="char-style-override-9">“Gel buraya, seni küçük aptal!” dedi, kızı sertçe kendine çekerek. “Burada işin yok.”</span></p>

    <p class="Normal para-style-override-7"><span class="char-style-override-9">“Bırak o kızı.” Roger sert bir tonla konuştu, Allan’ı omzundan tutup kenara çekti. Allan topuğu üstünde dönüp Roger’ın karnına sert, çabuk bir yumruk indirdi. Roger’dan ince bir inilti geldi ama kendini bırakmadı; Allan Christie’nin yumruğuna, çenesine indirdiği aparkatla karşılık verdi. Allan geriye doğru yalpaladı, masanın üstündeki küçük gereçleri devirdi -</span><span class="char-style-override-9" xml:lang="ar-SA"> bıçaklar ve retraktörler şangırdayarak yere düştüler, kedi bağırsağından yapılma iplikleri alkol içinde muhafaza ettiğim kavanoz çarpmanın etkisiyle parçalandı, etrafı cam kırığı ve sıvıya buladı.</span></p>

    <p class="Normal para-style-override-7"><span class="char-style-override-9">Yerden gelen yumuşak, tok bir ses gözlerimi oraya çevirmeme neden oldu. Hem yoğun duygularının, hem de eterin odaya yayılmasının etkisiyle Amy McCallum bayılmıştı.</span></p>

    <p class="Normal para-style-override-7"><span class="char-style-override-9">Ona yapacak bir şeyim yoktu. Allan vahşice bir hamleyle ayağa kalktı; Roger eğildi, sonra oğlanı tuttu. İkisi birlikte yalpalayıp önce pervaza çarptılar, sonra da birbirlerine girmiş halde, pencereden aşağı düştüler.</span></p>

    <p class="Normal para-style-override-7"><span class="char-style-override-9">Tom Christie kalın, hırıltılı bir ses çıkarıp pencereye doğru gitti. Fırsatı kaçırmayan Malva, kapıdan dışarı çıktığı gibi son hızla koşmaya başladı; kızın ayak seslerinden anladığım kadarıyla koridordan mutfağa, oradan da arka kapıya koşup kendini dışarı atmıştı.</span></p>

    <p class="Normal para-style-override-7"><span class="char-style-override-9">“Neydi şimdi...” dedi Bree, bana bakarak.</span></p>

    <p class="Normal para-style-override-7"><span class="char-style-override-9">“Bana bakma hiç,” dedim kafamı sallayarak. “En ufak bir fikrim yok.” Doğru da söylüyordum ama Malva’nın ameliyatta yer almasıyla oldukça alakalı olduğunu sanıyordum. Tom Christie’yle, elini ameliyat ettikten sonra, ilişkilerimizde bir düzelme başlar gibi olmuştu - fakat adamın </span><span class="char-style-override-9" xml:lang="ar-SA">şeytan</span><span class="char-style-override-9"> icadı olarak gördüğü eterle fikri değişmişti.</span></p>

    <p class="Normal para-style-override-7"><span class="char-style-override-9">Bree birden sırtını dikleştirdi, havayı kokladı. Dışarıdan gelen homurtular, nefes kesilmeleri ve saçma sapan hakaretlerden anlaşıldığı kadarıyla kavga devam ediyordu - o anda, Allan Christie, Roger’ı zinayla suçladı.</span></p>

    <p class="Normal para-style-override-7"><span class="char-style-override-9">Brianna, Amy McCallum’un iki büklüm vücuduna bir bakış attı; o an kendi kendime ağır bir küfrettim. Roger’ın McCallumlar’ı ziyaretleri hakkında bir-iki kez ipe sapa gelmez laflar kulağıma çalınmıştı - hatta Jamie de Roger’a bununla ilgili bir şeyler söylemenin eşiğine gelmişti ama bunun Bree’yle ikisinin arasına girmek olacağını söyleyip onu engellemiştim. Konuyu Bree’yle özellikle, sonra konuşacağımı söylemiştim. Ancak buna şans bulamamıştım, şimdi de—</span></p>

    <p class="Normal para-style-override-7"><span class="char-style-override-9">Amy McCallum’a son kez, pis bir gözle bakarak, Bree kapıdan dışarı çıktı, görünüşünden kavgaya katılacakmış izlenimi çıkıyordu. O an yüzüm ne haldeydi bilemiyorum, bir de inlemiş olmalıyım, çünkü Tom Christie kafasını pencereden hemen bana çevirdi.</span></p>

    <p class="Normal para-style-override-7"><span class="char-style-override-9">“İyi misiniz hanımefendi?”</span></p>

    <p class="Normal para-style-override-7"><span class="char-style-override-9">“Hayır,” dedim biraz tersçe. “Yoo... bak, Tom; Malva’nın bana yardımı sana sorun oluşturuyorsa kusura bakma. Ama bence, kızında bu iş için özel yetenekler var,</span><span class="char-style-override-9" xml:lang="ar-SA"> kızını senin onaylamadığın şeyler yapmaya zorlamak istememiştim.”</span></p>

    <p class="Normal para-style-override-7"><span class="char-style-override-9">Christie bomboş bir bakış attı, sonra gözlerini Aidan’ın gevşek vücuduna çevirdi. Bakışlar bir anda sertleşti.</span></p>

    <p class="Normal para-style-override-7"><span class="char-style-override-9">“Öldü mü bu çocuk?” diye sordu.</span></p>

    <p class="Normal para-style-override-7"><span class="char-style-override-9">“Hayır, hayır,” dedim. “Ona eter verdim, yalnızca uy- ”</span></p>

    <p class="Normal para-style-override-7"><span class="char-style-override-9">O anda laf boğazımda kaldı- Aidan nefes almayı kesmek için bu uygunsuz anı seçmişti.</span></p>

    <p class="Normal para-style-override-7"><span class="char-style-override-9">Anlamsız bir haykırışla Tom Christie’yi yolumdan çektim ve kendimi Aidan’ın üstüne attım, dudağımı oğlanın dudaklarına, elimin topuğunu da göğsüne bastırdım.</span></p>

    <p class="Normal para-style-override-7"><span class="char-style-override-9">Ağzımı çeker çekmez oğlanın ciğerlerine dolmuş olan eter yüzüme hücum etti, başımı döndürdü. Masanın kenarına boştaki elimle sıkıca yapıştım, ağzımı tekrar çocuğun ağzına yapıştırdım. Kendimden geçmemeliydim, </span><span class="italik char-style-override-10">geçemezdim.</span><span class="italik char-style-override-10"/></p>

    <p class="Normal para-style-override-7"><span class="char-style-override-9">Görüşüm bulandı, oda etrafımda dönüyormuş gibi oldu. Büyük bir inatla bilincime sarıldım, oğlanın ciğerlerine hava üflemeye, elimin altındaki küçük göğsü indirip kaldırmaya devam ettim.</span></p>

    <p class="Normal para-style-override-7"><span class="char-style-override-9">Geçen süre bir dakikadan fazla olamazdı ama o dakika kabus gibiydi; etrafımdaki her şey dönüyordu ve bu kaos girdabının içindeki tek dayanağım</span><span class="char-style-override-9" xml:lang="ar-SA"> küçük Aidan’ın vücuduydu. Yanımda, yerde olan Amy McCallum kıpırdandı, biraz sallanarak</span><span class="char-style-override-9"> dizinin üstünde durdu - sonra feryadı basarak üstüme atıldı, beni çekiştirmeye, oğlunun üstünden çekmeye çalıştı. Tom Christie’nin emir veren sesini duydum; kadını sakinleştirmeye çalışıyordu. Kadını çekmiş olmalıydı, çünkü kadının elleri bir anda üstümden gitmişti.</span></p>

    <p class="Normal para-style-override-7"><span class="char-style-override-9">Aidan’ın ağzının içine bir kez daha hava üfledim ve bu kez, elimin altındaki göğüs titreşti. Oğlan öksürdü, öksürdü, bir kez daha öksürdü ve aynı anda hem nefes almaya, hem de ağlamaya başladı. Doğruldum, başım döndü ve</span><span class="char-style-override-9" xml:lang="ar-SA"> düşmemek için masaya tutundum.</span></p>

    <p class="Normal para-style-override-7"><span class="char-style-override-9">Arkamda iki siluet</span><span class="char-style-override-9" xml:lang="ar-SA"> gördüm; siyah, şekilsiz, bana bakan yüzlerdeki ağızlar açıktı, sivri dişlerini sergiliyorlardı. Gözümü açıp kapadım, yalpala</span><span class="char-style-override-9">dım, derin nefesler alıp verdim ve yeniden</span><span class="char-style-override-9" xml:lang="ar-SA"> gözümü açıp kapadım. </span><span class="char-style-override-9">Siluetler Thomas Christie ve Amy McCallum haline geldiler. Adam kadını belinden tutmuş, bana saldırmasını engelliyordu.</span></p>

    <p class="Normal para-style-override-7"><span class="char-style-override-9">“Sorun yok,” dedim, garip ve bana uzak gelen bir sesle. “İyileşti. Kadını bırakabilirsin.”</span></p>

    <p class="Normal para-style-override-7"><span class="char-style-override-9">Bayan McCallum kendini h</span><span class="char-style-override-9" xml:lang="ar-SA">ıçkırıklar içinde oğlunun üstüne attı, oğlanı kollarına aldı. Christie’yle birbirimize baktık. Dışarısı sessizleşmişti.</span></p>

    <p class="Normal para-style-override-7"><span class="char-style-override-9">“Sen az önce bu çocuğu dirilttin mi?” diye sordu. Sesi neredeyse sohbet eder bir tondaydı, ama kaşları havaya doğru kalkmıştı.</span></p>

    <p class="Normal para-style-override-7"><span class="char-style-override-9">Ağzımı elimle sildim, eterin o zararlı tatlılığını h</span><span class="char-style-override-9" xml:lang="ar-SA">âlâ</span><span class="char-style-override-9"> alabiliyordum.</span></p>

    <p class="Normal para-style-override-7"><span class="char-style-override-9">“Sanırım,” dedim.</span></p>

    <p class="Normal para-style-override-7"><span class="char-style-override-9">“Yaa...”</span></p>

    <p class="Normal para-style-override-7"><span class="char-style-override-9">Bana ifadesiz bir yüzle baktı. Odaya hâkim olan alkol kokusu burnumun kenarını yakmaya başlamıştı. Gözlerim de biraz sulanıyordu, önlüğümle sildim. Sonunda kendi kendine kafasını salladı ve arkasını döndü, gitmek üzereydi.</span></p>

    <p class="Normal para-style-override-7"><span class="char-style-override-9">Aidan’la annesine ilgi göstermeliydim ama Christie’yi Malva’ya kızmaması konusunda bir-iki laf etmeden gönderemezdim.</span></p>

    <p class="Normal para-style-override-7"><span class="char-style-override-9">“Tom- Bay Christie.” Koridora çıkmıştı, arkasından hızla gittim ve kolundan tuttum. Adam şaşkın ve asık bir suratla bana döndü.</span></p>

    <p class="Normal para-style-override-7"><span class="char-style-override-9">“Malva... Benim hatam. Onu getirmesi için Roger’ı göndermiştim. Siz lütfen- ” Duraksadım, en yumuşak şekilde söylemeye çalıştım ama ancak, “Lütfen onu cezalandırmayın, olur mu?” diyebildim.</span></p>

    <p class="Normal para-style-override-7"><span class="char-style-override-9">Adam alnı bir anlığına daha da kırıştı fakat sonra yüzü gevşedi. Kafasını çok hafifçe iki yana salladı, sonra da minik bir reveransla kolunu benden kurtardı.</span></p>

    <p class="Normal para-style-override-7"><span class="char-style-override-9">“Hizmetkârınızım Bayan Fraser,” dedi sessizce, sonra da Aidan’a son bir bakış atıp gitti.</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Brianna elindeki mendilin ıslak köşesini Roger’ın bir tarafı yarılmış, şiş ve kanayan alt dudağına götürdü.</span></p>

    <p class="Normal para-style-override-7"><span class="char-style-override-9">“Benim yüzümden,” dedi, üçüncü kez. “Onlara söyleyecek adamakıllı bir şey bulmalıydım.”</span></p>

    <p class="Normal para-style-override-7"><span class="char-style-override-9">“Kes sesini,” dedi Bree, uzun süredir dikkatle koruduğu sabrını yitirmek üzereydi. “Susmazsan kanama durmayacak.” Kavgadan beri ona söylediği ilk şey buydu.</span></p>

    <p class="Normal para-style-override-7"><span class="char-style-override-9">Roger özrünü mırıldandıktan sonra mendili onun elinden alıp dudağına bastırdı. Ama yerinde duramıyordu bir türlü; ayağa kalktı, kulübenin açık kapısından dışarı baktı.</span></p>

    <p class="Normal para-style-override-7"><span class="char-style-override-9">“H</span><span class="char-style-override-9" xml:lang="ar-SA">âlâ</span><span class="char-style-override-9"> buralarda dolanmıyor, değil mi? Allan yani.” Bree onun omzunun üstünden baktı. “Buradaysa da bırak, ben gidip-”</span></p>

    <p class="Normal para-style-override-7"><span class="char-style-override-9">“Burada değil,” diye araya girdi Roger. Elini ağzından çekmeden, kafasıyla açıklığın uzak ucunu gösterdi. “Tom orada duruyor.”</span></p>

    <p class="Normal para-style-override-7"><span class="char-style-override-9">Tom Christie gerçekten orada duruyordu. Derin bir düşünce içinde dikiliyordu. Sonra birden kafasını iki yana salladı ve kendi evine doğru yürümeye başladı.</span></p>

    <p class="Normal para-style-override-7"><span class="char-style-override-9">“Gidip konuşacağım.” Roger mendili masaya attı.</span></p>

    <p class="Normal para-style-override-7"><span class="char-style-override-9">“Konuşmayacaksın.” Kapıya doğru yönelen Roger’ı kolundan tuttu. “Sen karışma Roger!”</span></p>

    <p class="Normal para-style-override-7"><span class="char-style-override-9">“Dövüşecek değilim adamla,” dedi, Brianna’nın eline şefkat göstergesi sandığı, yavaş bir şaplak attı. “Ama konuşmam lazım.”</span></p>

    <p class="Normal para-style-override-7"><span class="char-style-override-9">“Hayır, değil.” Brianna kocasının koluna daha sıkı sarıldı, onu tekrar şöminenin yanına götürmeye çabaladı. “Durumu daha da beter edeceksin. Kendi hallerine b</span><span class="char-style-override-9" xml:lang="ar-SA">ırak</span><span class="char-style-override-9">.”</span></p>

    <p class="Normal para-style-override-7"><span class="char-style-override-9">“Bırakmam,” dedi Roger, artık rahatsız olmaya başladığı yüzünden belli oluyordu. “Nasıl daha kötü yapacakmışım durumu? Ne sanıyorsun sen beni?”</span></p>

    <p class="Normal para-style-override-7"><span class="char-style-override-9">Bree bu soruyu o anda yanıtlamak istemiyordu. Aidan’ın ameliyatı, sonrasındaki kavga ve o sırada Allan’ın hakaretinin verdiği duygu patlamasıyla, dikkatli konuşmak şöyle dursun, normal konuşmayı bile becerdiğine şaşıyordu.</span></p>

    <p class="Normal para-style-override-7"><span class="char-style-override-9">“Gitme,” diye tekrar etti, sesini alçak tutmaya ve sakinleşmeye çalışarak. “Herkes üzgün. En azından ortalığın durulmasını bekle. Hatta babam da gelsin, o zaman- ”</span></p>

    <p class="Normal para-style-override-7"><span class="char-style-override-9">“Gelsin ya, gelsin tabii, benden daha iyi yapıyor her şeyi, iyi biliyoruz,” dedi Roger, aşağılayıcı bir tonla. “Ama kızı ameliyathaneye getirirken başına bir şey gelmeyeceğine söz veren bendim. Gidiyorum.” Sonra da kolunu öyle bir hızla çekti ki Bree gömleğin koltuk altı dikişinin söküldüğünü hissetti.</span></p>

    <p class="Normal para-style-override-7"><span class="char-style-override-9">“İyi!” Bree de kolunu</span><span class="char-style-override-9" xml:lang="ar-SA"> bıraktı, sonra da</span><span class="char-style-override-9"> eline sert bir şaplak attı. “Git! Herkesin iyiliğini sen düşün, ailen hariç. Git! </span><span class="italik char-style-override-10">Git hadi!”</span></p>

    <p class="Normal para-style-override-7"><span class="char-style-override-9">“Ne?” Roger durdu, yüzünü buruşturdu, öfke ve şaşkınlık arası bir ifadeyle baktı.</span></p>

    <p class="Normal para-style-override-7"><span class="char-style-override-9">“Git dedim işte! Git!” Brianna ayağını yere vurdu ve rafın ucunda duran, </span><span class="italik char-style-override-10">dauco</span><span class="char-style-override-9"> tohumlarının bulunduğu kavanoz yere düşüp parçalandı. Çörekotuna benzeyen tohumlar dört bir yana saçıldı. “Al işte, senin yüzünden!”</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Benim</span><span class="char-style-override-9"> mi yü- ”</span></p>

    <p class="Normal para-style-override-7"><span class="char-style-override-9">“Boş ver! Takma kafana, boş ver. Çık dışarı... git.” Brianna ağlamamak için kendisini zor tutuyordu. Yanakları yanıyor, gözlerinin ateş saçtığını ve bu ateşle Roger’ı yakabileceğini düşünüyordu - bunu yapabilmeyi çok isterdi.</span></p>

    <p class="Normal para-style-override-7"><span class="char-style-override-9">Roger daireler çizerek volta atmaya başladı, tereddüt içindeydi; ya orada kalıp dargın karısının gönlünü alacaktı ya da bir şövalye gibi hemen koşup Malva Christie’yi kurtaracaktı. Kapıya doğru bir adım atmaya kalkışınca Bree süpürgesini eline aldı ve aptalca, çok tiz çığlıklar atarak ona doğru savurmaya başladı.</span></p>

    <p class="Normal para-style-override-7"><span class="char-style-override-9">Roger kafasını eğip ilk hamleden kurtuldu ama ikinci hamle kaburgalarına indi. Darbeyle neye uğradığını şa</span><span class="char-style-override-9" xml:lang="ar-SA">şırmasına rağmen üçüncü hamlede </span><span class="char-style-override-9">süpürgeyi havada yakalamayı başardı. Bree’nin elinden aldı ve dizinin üstünde ikiye böldü.</span></p>

    <p class="Normal para-style-override-7"><span class="char-style-override-9">Parçaları Bree’nin ayaklarının dibine fırlattıktan sonra sert ama sakin bir bakış attı.</span></p>

    <p class="Normal para-style-override-7"><span class="char-style-override-9">“Nedir senin derdin?”</span></p>

    <p class="Normal para-style-override-7"><span class="char-style-override-9">Bree omuzlarını dikleştirdi ve ona aynı bakışlarla karşılık verdi.</span></p>

    <p class="Normal para-style-override-7"><span class="char-style-override-9">“Ne dediysem o derdim. Eğer Amy McCallum’la ilişkiniz olduğu dedikodusunun </span><span class="char-style-override-9" xml:lang="ar-SA">çıkmasına neden olacak kadar çok vakit geçiriyorsan- </span><span class="char-style-override-9">”</span></p>

    <p class="Normal para-style-override-7"><span class="char-style-override-9">“Neyimiz, </span><span class="italik char-style-override-10">neyimiz?</span><span class="char-style-override-9">” Sesi öfkeyle değişti ama gözlerindeki bakışın bir parçası onu ele verdi.</span></p>

    <p class="Normal para-style-override-7"><span class="char-style-override-9">“Demek haberin vardı, ha?” Bree buna sadece daha fazla öfkelenmişti.</span></p>

    <p class="Normal para-style-override-7"><span class="char-style-override-9">“Doğru olduğunu düşünmüyorsun umarım Bree?” dedi, hiddet ve yalvarma arası incelikte bir sesle.</span></p>

    <p class="Normal para-style-override-7"><span class="char-style-override-9">“Doğru olmadığını biliyorum,” dedi Bree, kendi sesinin de Roger’ınki kadar ince ve çatallı çıkmasına da ayrıca kızarak. “Ama </span><span class="italik char-style-override-10">mesele</span><span class="char-style-override-9" xml:lang="ar-SA"> o değil</span><span class="char-style-override-9"> Roger!”</span></p>

    <p class="Normal para-style-override-7"><span class="char-style-override-9">“Mesele,” diye tekrar etti Roger.</span></p>

    <p class="Normal para-style-override-7"><span class="char-style-override-9">“Mesele,” dedi Brianna, “hep </span><span class="italik char-style-override-10">dışarıdasın.</span><span class="char-style-override-9"> Malva Christie, Amy McCallum, Marsali, Lizzie… gidip Ute McGillivray’e bile yardıma </span><span class="italik char-style-override-10">sen</span><span class="char-style-override-9"> gittin, Tanrı aşkına!”</span></p>

    <p class="Normal para-style-override-7"><span class="char-style-override-9">“Başka gidecek var mıydı?” diye sordu Roger sertçe. “Baban ya da kuzenin olabilir, evet ama onlar Kızılderililer’in yanındaydılar. Ben buradayım. Hep dışarıda falan değilim,” diye ekledi, sonradan düşünerek. “Her gece evdeyim, yalan mı?”</span></p>

    <p class="Normal para-style-override-7"><span class="char-style-override-9">Brianna gözlerini kapadı, yumruklarını sıktı, tırnaklarını avuçlarına batırdı.</span></p>

    <p class="Normal para-style-override-7"><span class="char-style-override-9">“Ben hariç her kadına yardım ediyorsun,” dedi gözlerini açarak. “Neden öyle?”</span></p>

    <p class="Normal para-style-override-7"><span class="char-style-override-9">Roger uzun ve tavizsiz bir </span><span class="char-style-override-9" xml:lang="ar-SA">şekilde baktı</span><span class="char-style-override-9">.</span></p>

    <p class="Normal para-style-override-7"><span class="char-style-override-9">“Belki bana ihtiyacın olmadığını düşünmüşümdür,” dedi, topuklarının üstünde döndü ve gitti.</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-10"> </span></p>
  </div>
</body>
</html>