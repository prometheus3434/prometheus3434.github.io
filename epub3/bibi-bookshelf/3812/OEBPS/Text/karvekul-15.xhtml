<html xmlns="http://www.w3.org/1999/xhtml">
<head>
  <title>karvekul-15</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-11"><span class="bold">10. Görev Çağırıyor</span></p>

    <p class="Normal para-style-override-9"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">Jamie, Bobby’yi Roger Mac’in yanına göndermişti ama bekleyemedi ve Claire’i çayıyla yalnız bırakıp oraya gitti.</span></p>

    <p class="Normal para-style-override-7"><span class="char-style-override-9">Dışarıdaki her şey çok güzel ve huzurlu görünüyordu. Yanında iki kuzu olan kahverengi bir koyun, ağılında tembel bir halde duruyordu. Çenesini mutlu bir edayla hareket ettirirken arkasındaki kuzular çekirge gibi öne arkaya sıçrıyorlardı. Claire’in bitki bahçesi yeşil yapraklar ve açan çiçeklerle doluydu.</span></p>

    <p class="Normal para-style-override-7"><span class="char-style-override-9">Kuyunun kapağı aralıktı; yerine yerleştirmek için eğildiğinde tahtaların eğrildiğini gördü. Kafasındaki angaryalar listesine bunu onarmayı da hemen ekledi. Yapmak üzere olduğu şey yerine, sonraki birkaç günü toprak kazarak, gübre taşıyarak ve çatı tamiratıyla geçirebilmeyi çok isterdi.</span></p>

    <p class="Normal para-style-override-7"><span class="char-style-override-9">Eski tuvaleti gömmeyi veya domuzları hadım etmeyi, Roger Mac’a gidip Kızılderililer ve devrimleri hakkında neler bildiğini sormaya tercih ederdi. Geleceği damadıyla konuşmak ona biraz korkutucu geliyordu, o yüzden daha önce bunu yapmamaya çabalamıştı.</span><span class="char-style-override-9"/></p>

    <p class="Normal para-style-override-7"><span class="char-style-override-9">Claire’in kendi zamanı hakkında söyledikleri kulağa genellikle fantastik gibi gelmişti. Biraz masalımsı bir havaya da sahipti anlatılanlar, bazen ürkütücü olsalar da hep ilginçtiler. Brianna ona genellikle önemsiz, evlerdeki makinelerle ilgili veya Ay’da yürüyen adamlarla alakalı çılgınca ve çok eğlenceli bilgiler verirdi. Ama bunlar endişelenmesine asla sebep olmazdı.</span></p>

    <p class="Normal para-style-override-7"><span class="char-style-override-9">Fakat Roger Mac’in konuşurken takındığı soğukkanlılık, ona eserlerini okuduğu tarihçilerin çalışmalarının rahatsız edici yönlerini hatırlatıyordu ve bu yüzden bu konuşmalarda kasvetli bir hava vardı. Roger Mac’le konuşmak, gelecekteki bütün berbat, ölümcül, tüyler ürpertici olayların yalnızca gerçekleşmekle kalmayıp, aynı zamanda kişisel sonuçlar da oluşturacağı izlenimi yaratıyordu.</span></p>

    <p class="Normal para-style-override-7"><span class="char-style-override-9">Bu kötümser bir falcıya fal baktırmaya benziyor, diye düşündü, sanki iyi şeyler duyabilmek için yeterli parayı vermemişsiniz gibi. Bu düşünce kafasında belli bir anının aniden canlanmasına neden oldu.</span></p>

    <p class="Normal para-style-override-7"><span class="char-style-override-9">Paris’te olduğu zamanlar. Arkadaşları ve diğer öğrencilerle birlikte, üniversite yakınındaki sidik kokulu tavernadaydı. Birisi elini okumaya yeltendiğinde biraz sarhoştu ve diğerleriyle birlikte falcı kadının dumanların arasından zorlukla görüldüğü yerine itilmişti.</span></p>

    <p class="Normal para-style-override-7"><span class="char-style-override-9">Fal baktırmaya aslında hiç niyeti yoktu; cebinde yalnızca birkaç peni vardı ve onları da böyle saçma bir şeye harcamak istemiyordu. Bunu sesli bir şekilde de ifade etmişti.</span></p>

    <p class="Normal para-style-override-7"><span class="char-style-override-9">Orada, karanlığın içinden kemikli bir pençe eline yapışmış ve uzun, pis tırnaklarını etine geçirmişti. Jamie şaşkınlıkla ciyaklamış, bütün arkadaşları ona gülmüştü. Kadın avucuna tükürdüğünde ise artık gülüşler yerini kahkahaya bırakmıştı.</span></p>

    <p class="Normal para-style-override-7"><span class="char-style-override-9">Falcı tükürüğü avuç içine özenle yayıp eğildiğinde, Jamie kadından gelen ter kokusunu alabilmeye, solgun, siyah şalının içine doğru uzanan kır saçların içinde kımıldanan bitleri görebilmeye başlamıştı. Kadın iyice elin içine gömüldükten sonra kirli tırnağıyla Jamie’yi gıdıklayarak avuç içindeki çizgileri takip etmişti. Jamie elini çekmeye çalışınca falcı kadın bileğini daha sıkı tutmuştu. Kadının elinden kurtulamıyor olması onu çok şaşırtmıştı</span></p>

    <p class="Normal para-style-override-7"><span class="italik char-style-override-10">“T’es un chat, noi,”</span><span class="char-style-override-9"> demişti kadın, kötücül bir ilgiyle. “Sen kedisin, sen. Küçük bir kırmızı kedi.”</span></p>

    <p class="Normal para-style-override-7"><span class="char-style-override-9">Debois -evet, adı buydu - diğerlerini eğlendirmek için bir anda miyavlamaya başlamıştı. Jamie tuzağa düşmemeye çalışmış, </span><span class="italik char-style-override-10">“Merci, madame,”</span><span class="char-style-override-9"> dedikten sonra elini tekrar çekmeye çabalamıştı.</span></p>

    <p class="Normal para-style-override-7"><span class="char-style-override-9">“Off,” diye tepki veren kadın, avuç içinde rastgele noktaları hızlı bir şekilde tırnaklamaya koyulmuş, sonra bir parmağı tutmuş ve kımıldatmaya başlamıştı. “Elinde bir dokuz var... ve ölüm,” diye eklemişti düşüncesizce. “Mezarında dinlenmeden önce dokuz defa öleceksin.”</span></p>

    <p class="Normal para-style-override-7"><span class="char-style-override-9">Ondan sonra da elini bırakmıştı. Öğrencilerden bir kısmı </span><span class="italik char-style-override-10">“Aou-la-las!”</span><span class="char-style-override-9"> demiş, diğerleri kahkahaya devam etmişlerdi.</span></p>

    <p class="Normal para-style-override-7"><span class="char-style-override-9">Jamie bir homurtu çıkardı ve bu anıyı ait olduğu yere, hafızasının derinlerine göndermeye çabaladı. Falcı kadın çok uzun bir süre aklında kalmıştı ve onunla tıpkı boğuk, bira kokulu tavernada yaptığı gibi yıllarca konuşmuştu.</span></p>

    <p class="Normal para-style-override-7"><span class="char-style-override-9">“Ölmek bazen can yakmaz, </span><span class="italik char-style-override-10">küçük kedicik,”</span><span class="char-style-override-9"> diye seslenmişti arkasından, dalga geçerek. “Ama çoğunlukla yakar.”</span></p>

    <p class="Normal para-style-override-7"><span class="char-style-override-9">“Yakmaz,” dedi Jamie ve durdu, kendi sesini duyduğunu fark etti. Bir dakika... Duyduğu ses kendisinin değildi, vaftiz babasınındı.</span></p>

    <p class="Normal para-style-override-7"><span class="italik char-style-override-10">“Korkma evlat. Hiç acıtmıyor, ölmek.”</span><span class="char-style-override-9"> Bir anda yanlış bir adım attı ve sendeledi, sonra kendini dengeledi. Dilinin altında hafif bir metal tadı vardı.</span></p>

    <p class="Normal para-style-override-7"><span class="char-style-override-9">Kalbi birdenbire, sanki kilometrelerce koşmuşçasına çarpmaya başladı. Kulübeyi görebildiği ve yarı yapraklı kestane ağacının üstündeki alakargaların ötüşünü duyabildiği kesindi. Ama aynı zamanda Murtagh’ı da görebiliyordu. Sert yüz hatları yumuşuyor, derin siyah gözleri onunkilerle buluşurken ara ara, sanki hem ona hem de onun çok arkasındaki bir şeye bakarmış gibi odaktan kayıyordu. Murtagh’ın vücudunun ağırlığını kollarında hissetti; adam yavaşça ölürken ağırlığı da artıyordu.</span></p>

    <p class="Normal para-style-override-7"><span class="char-style-override-9">Görü tıpkı geldiği gibi aniden kayboldu ve Jamie kendisini bir su birikintisinin yanında, yarısı çamura batmış tahtadan bir ördeğe bakarken buldu.</span></p>

    <p class="Normal para-style-override-7"><span class="char-style-override-9">İstavroz çıkardı, Murtagh’ın ruhu için birkaç söz söyledi ve ördeği yerden alıp üstündeki çamuru yerdeki su birikintisinde temizledi. Elleri titriyordu ve bu hiç şaşırtıcı değildi. Culloden’daki anıları azdı ve parça parçaydı - ama geri gelmeye başlıyorlardı.</span></p>

    <p class="Normal para-style-override-7"><span class="char-style-override-9">O ana kadar, bunun gibi şeyler yalnızca uykunun eşiğindeyken başına gelmişti. Murtagh’ı daha önce görmüş ve rüyalarında da görmeye devam etmişti.</span></p>

    <p class="Normal para-style-override-7"><span class="char-style-override-9">Claire’a bunlardan bahsetmemişti. Henüz değil.</span></p>

    <p class="Normal para-style-override-7"><span class="char-style-override-9">Kulübenin kapısını ittirerek açtı ama içeride kimse yoktu. Ocak sönüktü, çıkrık ve dokuma tezgâhı hareketsizdi. Brianna büyük ih</span><span class="char-style-override-9">timalle Fergus’un evindeydi, Marsali’yi ziyarete gitmişti. Peki Roger Mac neredeydi? Dışarı adım attı ve kulak kesildi.</span></p>

    <p class="Normal para-style-override-7"><span class="char-style-override-9">Kulübenin arkasındaki ormandan bir baltanın boğuk sesi hafifçe duyuldu. Sonra ses kesildi ve adamların sesi geldi, selam veriyorlardı. Yukarı çıkan patikaya, yeşermeye başlayan çimlerle kaplı, yeni ayak izlerinin bıraktığı siyah lekelerin göründüğü yola yöneldi.</span></p>

    <p class="Normal para-style-override-7"><span class="char-style-override-9">Eğer para verseydi, yaşlı kadın ona ne söylerdi acaba? Cimriliği yüzünden ondan öç mü almıştı? Yoksa aynı nedenden dolayı, doğruyu mu söylemişti?</span></p>

    <p class="Normal para-style-override-7"><span class="char-style-override-9">Roger Mac’le konuşmanın reddedilemeyecek özelliklerinden biri de Jamie’nin onun her zaman doğru söylediğinden emin olmasıydı.</span></p>

    <p class="Normal para-style-override-7"><span class="char-style-override-9">Ördeği bırakmayı unutmuştu. Ahşap şeyi pantolonuna silerek, filizlenmiş otların arasından geçti ve kaderin önüne getirecekleriyle yüzleşmek için yoluna devam etti.</span></p>

    <p class="Normal para-style-override-9"><span class="bold char-style-override-10"> </span></p>

    <p class="Normal para-style-override-8"><span class="bold char-style-override-10"> </span></p>
  </div>
</body>
</html>