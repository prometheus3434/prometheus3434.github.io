<html xmlns="http://www.w3.org/1999/xhtml">
<head>
  <title>karvekul-20</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-16"><span class="bold">15. Suda İdam</span></p>

    <p class="Normal para-style-override-9"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">Roger, River Run’da terasa çıktığında çok yorgun olmasına rağmen halinden memnundu. Üç haftalık ağır işten sonra, yeni sakinlerini Cross Creek ve Campbelton’ın anayol ve yan yollarından toplamış, bütün aile reisleriyle tanışmış, onlara seyahatleri için malzeme -yemek, örtü ve ayakkabı- vermiş ve hepsini bir araya toplayarak panik veya başıboşluk yapmalarını engellemişti. Sabah ilk iş Fraser Tepesi’ne doğru yol almaya başlayacaklardı.</span></p>

    <p class="Normal para-style-override-7"><span class="char-style-override-9">Terastan karşı tarafa, Jocasta Cameron Isles’ın ahırının arkasında kalan çayırlara memnuniyet içinde baktı. Yirmi iki aileye mensup yetmiş altı kişiye ek olarak dört katır, iki midilli, on dört köpek, üç domuz ve sayısız tavuk ve kedi, bu çayırdaki geçici kamplarında uyuyordu. Cebindeki köşesi kıvrık, kırışmış listede herkesin ismi vardı. Orada üstü çizili, önemini yitirmiş veya okunaksız birkaç liste daha vardı. Kendisini bir çeşit yürüyen İncil gibi hissediyordu. Bir içkiye nasıl da ihtiyacı vardı.</span></p>

    <p class="Normal para-style-override-7"><span class="char-style-override-9">Duncan Innes, Jocasta’nın kocası, günlük işlerini bitirmiş ve terasa gelmiş, güneş ışıklarını turuncu bir ışıltıyla yansıtan bir kristal sürahiyi yanına alıp oturmuştu.</span></p>

    <p class="Normal para-style-override-7"><span class="char-style-override-9">“Ne var ne yok dostum?” dedi Duncan, Roger’a hasır sandalyeye oturmasını işaret ederek. “İçer misin biraz?”</span></p>

    <p class="Normal para-style-override-7"><span class="char-style-override-9">“İçerim, sağ ol.”</span></p>

    <p class="Normal para-style-override-7"><span class="char-style-override-9">Roger, ağırlığını hissedince hafif çatırtılar çıkaran sandalyeye kendini bıraktı. Duncan’ın kendisine uzattığı bardağı aldı ve onunkine vurdu. “</span><span class="italik char-style-override-10">Slàinte.</span><span class="char-style-override-9">” </span></p>

    <p class="Normal para-style-override-7"><span class="char-style-override-9">Viski boğazını yaktı, öksürttü ama birden ayılttı ve boğazındaki rahatsızlık hissi yok oldu. Mutlu bir şekilde yudumlamaya devam etti.</span></p>

    <p class="Normal para-style-override-7"><span class="char-style-override-9">“Gitmeye hazırlar galiba, değil mi?” Duncan çayırdakileri başıyla işaret etti. Kamp ateşlerinin dumanları kehribar rengi alevlerin üstünde tütüyordu.</span></p>

    <p class="Normal para-style-override-7"><span class="char-style-override-9"> “Ne kadar olabilirlerse. Zavallı insanlar,” diye ekledi Roger, acırcasına.</span></p>

    <p class="Normal para-style-override-7"><span class="char-style-override-9">Duncan kalın kaşlarından birini kaldırdı.</span></p>

    <p class="Normal para-style-override-7"><span class="char-style-override-9">“Sudan çıkmış balık gibiler,” dedi Roger, teklif edildiği üzere bardağını yeniden doldurulması için uzatırken. “Kadınların ödü kopuyor. Erkekler de farklı değil ama onlar daha iyi saklıyorlar. Görsen, hepsini pancar tarlasında köle olarak çalıştıracağım sanki.”</span></p>

    <p class="Normal para-style-override-7"><span class="char-style-override-9">Duncan başını salladı. “Ya da Vatikan’a satıp Papa’nın ayakkabılarını temizleteceğini,” dedi alaycı bir tavırla. “Gemilere doluşmadan önce herhangi bir Katolik’i bile kokladıklarından şüpheliyim. Hallerine bakılırsa, pek de hevesli değiller sanırım. Ara sıra içki içtikleri oluyor mu, anlayabiliyor musun?”</span></p>

    <p class="Normal para-style-override-7"><span class="char-style-override-9">“Yalnızca ilaç niyetine ya da gerçekten tehlike altında olduklarında diye düşünüyorum.” Roger yavaş yavaş, tadına vararak içkisini yudumladı, gözlerini kapadı ve viskisinin boğazını ısıtmasının, göğsünde bir kedi gibi kıvrılmasının keyfini çıkardı. “Hiram’la tanıştın mı? Bu insanların lideri olan Hiram Crombie?”</span></p>

    <p class="Normal para-style-override-7"><span class="char-style-override-9">“Ufak, meymenetsiz, rahatsız tipli herif mi? Tanıştım.” Duncan sırıttı, uzun bıyıklarının kenarı yükseldi. “Yemekte bize katılacak. Bir tane daha iç.”</span></p>

    <p class="Normal para-style-override-7"><span class="char-style-override-9">“İçeyim, sağ ol,” dedi Roger, bardağını uzatarak. “Keyiflerine pek düşkün insanlar oldukları söylenemez. Hâlâ iliklerine kadar Kovenanter</span><span class="char-style-override-18">5</span><span class="char-style-override-9"> oldukları sanılabilir. Alınlarında ne yazıyorsa...”</span></p>

    <p class="dip" xml:lang="en-GB">5 İskoçya’da, ortak bir eylem amacıyla kurulmuş birlik. En ünlüsü 1638’de kurulmuştur ve böylece Presbiteryen İskoçya, ülkeye Anglikanizmi kabul ettirmek amacıyla I. Charles’a karşı koydu. Zaferle sonuçlanan bu direniş, İngiltere’de 1641 bunalımına ve ilk devrime neden oldu. (E.N.)</p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-7"><span class="char-style-override-9">Duncan kaba bir şekilde güldü.</span></p>

    <p class="Normal para-style-override-7"><span class="char-style-override-9">“Eh, büyükbabamın zamanındaki gibi değil işler,” dedi doğrulup sürahiye uzanırken. “Şükürler olsun ki.” Suratını buruşturdu ve </span><span class="char-style-override-9">gözlerini devirdi.</span></p>

    <p class="Normal para-style-override-7"><span class="char-style-override-9">“Büyükbaban Kovenanterdi yani, öyle mi?”</span></p>

    <p class="Normal para-style-override-7"><span class="char-style-override-9">“Sorma.” Kafasını iki yana sallayan Duncan, önce kendi bardağını, sonra da Roger’ınkini neredeyse ağzına kadar doldurdu. “Vahşi piçin tekiymiş. Öyle olmak için nedeni de varmış tabii. Kız kardeşinin canını suda almışlar, anlarsın ya.”</span></p>

    <p class="Normal para-style-override-7"><span class="char-style-override-9">“Nasıl- Tanrım.” Bir anda sorduğu için pişman oldu Roger ama merakı utancını yendi. “Yani boğarak mı idam etmişler?”</span></p>

    <p class="Normal para-style-override-7"><span class="char-style-override-9">Duncan gözlerini bardağından ayırmadan kafasını salladı. İçkisinden büyük bir yudum aldı ve ağzında bir süre tuttuktan sonra yuttu.</span></p>

    <p class="Normal para-style-override-7"><span class="char-style-override-9">“Margaret,” dedi. “Adı Margaret’mış. On sekiz yaşındaymış. Babasıyla erkek kardeşi Dunbar’daki savaştan sonra kaçıp tepelerde saklanmışlar. Birlikler ikisini soruşturduğunda, Margaret nerede olduklarını söylememiş, yanında da bir İncil varmış. Onu ikna etmeye çalışmışlar ama başaramamışlar - ailemin o tarafındaki kadınlarla konuşmaya çalışmakla duvara konuşmak arasında fark yoktur,” dedi kafasını iki yana sallayarak. “Boyun eğmezler. Onu köylerinden başka bir yaşlı, Kovenanter kadınla birlikte sahile kadar sürüklemişler ve soyup direklere bağlamışlar. Direkler gelgit çizgisinin sınırındaymış. Sonra birlik geri çekilmiş ve beklemeye başlamış.”</span></p>

    <p class="Normal para-style-override-7"><span class="char-style-override-9">İçkisinden bir yudum daha aldı, bu sefer ağzında bekletmedi.</span></p>

    <p class="Normal para-style-override-7"><span class="char-style-override-9">“Sular önce yaşlı kadını altına almış; onu suya daha yakına bağlamışlar - yaşlı kadının öldüğünü görünce Margaret’ın konuşacağını düşünmüşler herhalde.” Bir homurtu çıkardı, kafasını iki yana salladı. “Ama hiç de öyle olmamış. Dalga yükselmiş, sular üstüne çullanmış. Margaret öksürmüş, nefesi kesilmiş, saçları açılıp yüzüne yosun gibi dağılmış.”</span></p>

    <p class="Normal para-style-override-7"><span class="char-style-override-9">Bardağını havaya kaldırdı. “Annem bu olayı görmüş,” dedi. “O gün yedi yaşındaymış ama hatırlıyor. İlk dalgadan sonra üç nefeslik bir boşluk varmış, sonra ikinci dalga gelmiş. Sonra tekrar... üç nefes... bir dalga daha. Dalgalarla savrulan saçları dışında bir şey görmek mümkün değilmiş.”</span></p>

    <p class="Normal para-style-override-7"><span class="char-style-override-9">Bardağını iki parmak civarı daha kaldırdı; Roger isteksiz de olsa bu kadeh kaldırmaya eşlik etti. “İsa aşkına,” dedi Duncan.</span></p>

    <p class="Normal para-style-override-7"><span class="char-style-override-9">Viski boğazını yakarak aşağı indikten sonra Roger durdu, derin bir nefes aldı ve Tanrıya bu hava için şükretti. Üç nefes. Ciğerlerinde o anda Islay viskisini, denizin iyodunu ve yosunları çok güçlü bir şekilde hissetti.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Tanrı ruhuna huzur versin,” dedi, sesi çatallanarak.</span></p>

    <p class="Normal para-style-override-7"><span class="char-style-override-9">Duncan başını salladı ve tekrar sürahiye uzandı.</span></p>

    <p class="Normal para-style-override-7"><span class="char-style-override-9">“Bana sorarsan hak etmiş de,” dedi ve kafasıyla çayırdakileri göstererek, “şunlar öyle düşünmezler tabii; Tanrı Margaret’ın ruhunu kurtarmış da İngilizler’e lanet göndermiş... Öyle inanıyorlar, itiraz kabul etmiyorlar.”</span></p>

    <p class="Normal para-style-override-7"><span class="char-style-override-9">Gün ışığı azalıyor, ahırın ardındaki çayırdaki ateşler daha da parlak görünmeye başlıyordu. Duman kokusu Roger’a evinin sıcaklığını hatırlattı ama aynı zamanda boğazını daha da yaktı.</span></p>

    <p class="Normal para-style-override-7"><span class="char-style-override-9">“O olayda uğrunda ölmeye değecek bir şey olduğuna asla inanmadım,” dedi Duncan ve sırıttı - ki bu nadir yaptığı bir şeydi. “Ama büyükbabam, benim lanetlendiğim için böyle düşündüğümü söylerdi. </span><span class="italik char-style-override-10">‘Tanrı’nın hikmetiyle, onun sonsuz haşmeti için, bazı insan ve meleklere sonsuz yaşam bahşedilmiş, ötekilere ise sonsuz ölüm buyrulmuştur.’</span><span class="char-style-override-9"> Ne zaman biri Margaret’tan bahsetse bunu derdi.”</span></p>

    <p class="Normal para-style-override-7"><span class="char-style-override-9">Roger başını salladı ve metnin Westminister Bildirisi’nden alındığını fark etti. Ne zamandı o? 1646 mı 1647 mi? Duncan’ın büyükbabasından bir ya da iki nesil önceye denk geliyordu.</span></p>

    <p class="Normal para-style-override-7"><span class="char-style-override-9">“Kız kardeşinin ölümünün Tanrı’nın takdiri olduğunu kabul etmek, bir sorumluluğu olduğunu düşünmekten daha kolay gelmiş olmalı,” dedi Roger anlayışla. “Sen buna inanmıyorsun yani, ha? Yazgıya yani?”</span></p>

    <p class="Normal para-style-override-7"><span class="char-style-override-9">Bunu içten bir merakla sordu. Onun zamanındaki Presbiteryenler hâlâ yazgı doktrinini kabul ediyorlardı ama biraz daha yumuşamışlardı; insanların alın yazılarının lanetli olması, hayatta her şeyin önceden kurgulanması gibi görüşler artık çok sert değildi. Kendisi böyle mi düşünüyordu? Tanrı bilir.</span></p>

    <p class="Normal para-style-override-7"><span class="char-style-override-9">Duncan omuzlarını kaldırdı. Sağ omzu biraz daha fazla kalkınca bir anlığına yamuk gibi göründü. “Tanrı bilir,” dedi ve kahkaha attı. Kafasını iki yana salladı ve bardağını tekrar kafasına dikti.</span></p>

    <p class="Normal para-style-override-7"><span class="char-style-override-9">“Yok, sanmam. Ama Hiram Crombie’nin karşısında bunu söylemem tabii - Christie’nin de. Duncan çenesiyle çayırı gösterdi. İki karanlık siluet eve doğru geliyorlardı. Arch Bug’ın uzun, kambur silueti kolayca ayırt edilebiliyordu, tıpkı Tom Christie’nin kısa, tıknaz vücudu gibi. Roger adamın karanlıkta Tom Christie’yle tartışırken siluetinin bile kavgacı halini fazlasıyla belli ettiğini düşündü.</span></p>

    <p class="Normal para-style-override-7"><span class="char-style-override-9">“Ardsmuir’de bazen çılgınca kavgalar çıkardı,” dedi Duncan, siluetleri izlerken. “Katolikler lanetlendikleri ifadesini yanlış anladılar. Christie ve onun gibiler de bunu öyle aktarırken zevkten dört köşe oldular.” Kahkahasını bastırmaya çalışırken omuzları titredi ve Roger, Duncan’ın terasa gelmeden önce ne kadar içmiş olduğunu merak etti. Yaşlı adamı ilk defa bu kadar neşeli görüyordu.</span></p>

    <p class="Normal para-style-override-7"><span class="char-style-override-9">“Mac Dubh sonunda bunu durdurdu, hepimizi Mason yaparak,” dedi ve eğilip bir bardak daha doldurdu. “Ama ondan önce birkaç adam az kalsın öldürülüyordu.” Sürahiyi Roger’a doğru, sorarcasına kaldırdı.</span></p>

    <p class="Normal para-style-override-7"><span class="char-style-override-9">Yakında Hiram Crombie ve Tom Christie’yle yemeğe oturacağını düşününce, Roger teklifi kabul etti.</span></p>

    <p class="Normal para-style-override-7"><span class="char-style-override-9">Hâlâ yüzü gülen Duncan ona doğru eğilip bardağını doldururken, güneşin son ışıkları adamın yıpranmış yüzünde parladı. Roger adamın bıyığının altında zorlukla görünen üst dudağında beyaz bir çizgi olduğunu fark etti ve Duncan’ın bıyıklarını neden bu kadar uzun bıraktığını anladı.</span></p>

    <p class="Normal para-style-override-7"><span class="char-style-override-9">İkisi de kaderin onlara getirdikleri karşısında serseme dönmüş, Katoliklere akıl almaz biçimde bağlı yaşayan Protestanlardı. İçtikleri viski ve aralarındaki bu tuhaf bağ olmasa bunu söylemezdi ama ikisi de hayatın şanssızlıklarıyla uzun süre boğuştuktan sonra bir şekilde ailelerinin başı olmuş, başka adamlara önderlik eden kişilerdi.</span></p>

    <p class="Normal para-style-override-7"><span class="char-style-override-9">“Duncan,” dedi ve kendi dudağına hafifçe dokundu. “Ne oldu oraya?”</span></p>

    <p class="Normal para-style-override-7"><span class="char-style-override-9">“Ha, o mu?” Duncan şaşkınlıkla kendi dudağına dokundu. “Kaza değil, yarık dudakla doğmuşum. En azından bana öyle dediler. Ben hatırlamıyorum tabii ama bir haftalıkken düzeltmişler.”</span></p>

    <p class="Normal para-style-override-7"><span class="char-style-override-9">Şaşırma sırası Roger’daydı.</span></p>

    <p class="Normal para-style-override-7"><span class="char-style-override-9">“Kim düzeltmiş?”</span></p>

    <p class="Normal para-style-override-7"><span class="char-style-override-9">Duncan tek omzunu silkti.</span></p>

    <p class="Normal para-style-override-7"><span class="char-style-override-9">“Gezgin bir şifacı demişti annem. Beni emziremediği için beni kaybetmeyi beklemeye başlamış, öyle diyordu. Teyzelerimle birlikte, sırayla ağzıma bir bez parçasından süt damlatmaya çalışmışlar. Ama o adan kasabaya geldiğinde minik bir iskelete benziyormuşum.”</span></p>

    <p class="Normal para-style-override-7"><span class="char-style-override-9">Parmaklarının tersiyle kırlaşmış, kalın bıyıklarını düzeltti.</span></p>

    <p class="Normal para-style-override-7"><span class="char-style-override-9">“Babam bu şifacı adama altı tane ringa balığı, bir de pipo vermiş. Adam dudağımı dikmiş, anneme de yaraya sürmesi için bir merhem vermiş. Öyle işte...” Tekrar omuz silkti ve çarpık bir gülüş takındı.</span></p>

    <p class="Normal para-style-override-7"><span class="char-style-override-9">“Belki de yaşamak alın yazımdı. Büyükbabam Tanrı’nın beni özellikle seçtiğini söylerdi - ne için olduğunu da Tanrı bilir tabii.”</span></p>

    <p class="Normal para-style-override-7"><span class="char-style-override-9">Roger bir nebze rahatsızlık hissetti ama viskiye dayandırdı.</span></p>

    <p class="Normal para-style-override-7"><span class="char-style-override-9">Yarık dudak dikebilen bir İskoç? Bir yudum daha alırken fark ettirmeden Duncan’ın yüzünü inceledi. Bıyığın altındaki yara, ancak görmek isteyen gözlerce görülebilen bir ayrıntıydı ve burun deliğine kadar çıkmıyordu. O halde daha önceden okuduğu berbat vakalardan değil, daha basit bir yarık olmalıydı. Claire’in kara kaplı defterinde, o berbat yüzlerin anlatıldığı sayfalara dehşet içinde bakmıştı. Doktor Rawlings hem üst dudağı, hem de yüzünün ortasında büyük boşluklar olan bir bebekten bahsetmişti.</span></p>

    <p class="Normal para-style-override-7"><span class="char-style-override-9">Neyse ki bir resim çizilmemişti ama Rawlings’in tanımlamasıyla zihninde ortaya çıkan görüntü fazlasıyla yeterliydi. Gözlerini kapadı, derin bir nefes aldı ve viskinin aromasını ciğerlerine çekti.</span></p>

    <p class="Normal para-style-override-7"><span class="char-style-override-9">Mümkün müydü? Belki. Artık ameliyatlar yapılmaya başlanmıştı, kanlı, vahşi ve acı dolu olsalar da. Campbelton’lı bir eczacı olan Murray McLeod’un, üstünden geçen bir koyun tarafından yaralanan bir adamın yanağını ustaca diktiğine tanık olmuştu. Bir bebeğin ağzını dikmek çok da zor olmasa gerekti?</span></p>

    <p class="Normal para-style-override-7"><span class="char-style-override-9">Jemmy’nin bir çiçek kadar narin dudağının iğne iplikle delik deşik edildiğini düşününce içi titredi.</span></p>

    <p class="Normal para-style-override-7"><span class="char-style-override-9">“Üşüdün galiba dostum. İçeri girelim mi?” Duncan ayaklanır gibi oldu ama Roger bir el hareketiyle onu yerine oturttu.</span></p>

    <p class="Normal para-style-override-7"><span class="char-style-override-9">“Gerek yok, bir an bir ürperti hissettim yalnızca.” Gülümsedi ve olmayan akşam esintisinin etkisini azaltmak için bir yudum daha aldı. Yine de kollarındaki tüylerin hafifçe kalktığını hissetti. </span><span class="italik char-style-override-10">Bizim gibi biri daha olabilir mi?</span></p>

    <p class="Normal para-style-override-7"><span class="char-style-override-9">Eskiden öyle biri olduğunu biliyordu. Kendisinden birkaç kuşak önceki büyükannesi Geillis de bunlardan biriydi. Claire’in dişlerinde gümüş dolgular bulduğu kafatasına sahip olan adam da bir başkasıydı. Ama Duncan, yarım yüzyıl önce, uzak bir İskoçya köyünde başka bir tanesiyle tanışmış mıydı?</span></p>

    <p class="Normal para-style-override-7"><span class="char-style-override-9">Birden kendini kaybedecek gibi oldu. </span><span class="italik char-style-override-10">Bu ne sıklıkla oluyor? Başlarına ne geliyor?</span></p>

    <p class="Normal para-style-override-7"><span class="char-style-override-9">Duncan’la birlikte sürahinin dibini göremeden arka taraftan gelen ayak seslerini ve ipekli kumaşın hışırtısını duydu.</span></p>

    <p class="Normal para-style-override-7"><span class="char-style-override-9">“Bayan Cameron.” Hemen ayağa kalktı, dünya hafifçe döndü. Ev sahibesinin elini zarifçe tuttu ve reverans yaptı.</span></p>

    <p class="Normal para-style-override-7"><span class="char-style-override-9">Yaşlı kadın uzun eliyle yüzüne dokundu ve her zamanki gibi yüz hatlarını yoklayarak kim olduğunu anladı.</span></p>

    <p class="Normal para-style-override-7"><span class="char-style-override-9">“Hah, Jo, gelmişsin. Oğlanla yolculuğunuz güzel miydi?” Duncan ayağa kalkmaya çalışınca viskinin etkisi ve tek kolu onu zorladı ama Jocasta’nın kâhyası Ulysses tam zamanında karanlığın içinden çıkageldi ve hasır sandalyeyi hanımının altına koydu. Roger kadının sandalyenin yerinde olup olmadığını kontrol etme gereği duymadığını, orada olacağını bildiğini fark etti.</span></p>

    <p class="Normal para-style-override-7"><span class="char-style-override-9">Roger kâhyayı dikkatle inceledi ve Jocasta’nın onu geri alabilmek için kime rüşvet vermiş olabileceğini düşündü. Jocasta’nın mülkünde, bir İngiliz askerinin ölümüyle suçlanan -büyük ihtimalle bunu yapmış olan- Ulysses koloniden kaçmak zorunda kalmıştı. Ama Yüzbaşı Wolff’un kaybı donanma için çok büyük bir kayıp olarak görülmemişti; Ulysses ise Jocasta Cameron için vazgeçilmez biriydi. Altın her şeyi mümkün kılamazdı ama Roger henüz Jocasta Cameron’ın para, politik nüfuz veya hileyle elde edemediği bir şey görmemişti.</span></p>

    <p class="Normal para-style-override-7"><span class="char-style-override-9">“Ah, evet,” diye yanıt verdi kadın kocasına, gülümsedi ve elini ona uzattı. “Onu herkese göstermek çok güzeldi kocacığım! Yaşlı Bayan Forbes ve kızıyla çok güzel bir öğle yemeği yedik, küçük oğlan da şahane bir şarkı söyleyip hepsini etkiledi. Bayan Ogilve ve Montgomery kızları da Forbeslar’ın evindeydi. Kızarmış elmayla servis edilmiş ahududu soslu kuzu pirzola yedik ve- ah, siz misiniz Bay Christie? Gelin, bize katılın!” Kadın sesini biraz yükseltti ve kafasını kaldırarak Roger’ın omzunun üstünden karanlığın içine doğru baktı.</span></p>

    <p class="Normal para-style-override-7"><span class="char-style-override-9">“Bayan Cameron. Hizmetinizdeyim hanımefendi.” Christie terasa girdi ve karşısındaki kadının kör olmasına aldırış etmeksizin tam bir reverans yaptı. Arkasından Arch Bug geldi, Jocasta’nın elini tutup aynı hareketi yaptı ve selam verme anlamına gelen bir mırıltı çıkardı.</span></p>

    <p class="Normal para-style-override-7"><span class="char-style-override-9">Sandalyeler geldi, viskiler koyuldu, iştah açıcı yemekler sanki sihirle yaratılmış gibi aniden belirdi, mumlar yakıldı - ortam bir anda bir partiye dönüştü. Uzaklardan bir müzik sesi geliyordu; küçük bir düdük, yöresel bir ezgi çalıyordu.</span></p>

    <p class="Normal para-style-override-7"><span class="char-style-override-9">Roger anın tadını çıkardı. Bir geceliğine bile olsa rahatlamak, sorumluluk veya endişe hissetmemek hoşuna gitti. Herkes bir arada, güvende, tok ve sonraki günkü yolculuk için hazırdı.</span></p>

    <p class="Normal para-style-override-7"><span class="char-style-override-9">Sohbeti bizzat devam ettirmesine bile gerek kalmamıştı; Tom Christie ve Jocasta, Edinburgh’taki edebi hayat ve daha önce hiç duymadığı bir kitap hakkında ateşli bir tartışma içindelerdi. Duncan ara sıra, lafa kısaca girse de her an sandalyede kendini koyuverip uyuyacakmış gibi görünüyordu. Yaşlı Arch ise- o neredeydi? İşte, tekrar çayıra inmiş, birisine söylemesi gereken şey son dakikada ak</span><span class="char-style-override-9">lına gelmiş olmalıydı.</span></p>

    <p class="Normal para-style-override-7"><span class="char-style-override-9">Jamie Fraser’ın yanına Tom Christie ve Arch Bug’ın vererek ne kadar öngörülü bir iş yaptığını düşünüp içinden şükretti. İkisi birçok kez pot kırmasını engellemiş, binlerce gerekli detayı halletmiş ve yeni sakinlerin gidecekleri son durak olan, onlar için bilinmez topraklar hakkındaki endişelerini gidermişlerdi.</span></p>

    <p class="Normal para-style-override-7"><span class="char-style-override-9">Uzaktaki kamp ateşi ve yakında yiyeceklerin yemeğin evini anımsatan havasını mutlulukla içine çekti ve geç de olsa, küçük ama en çok önemsediği şey bir anda aklına geldi.</span></p>

    <p class="Normal para-style-override-7"><span class="char-style-override-9">İzin isteyerek içeriye, eve girdi ve Jem’i ana mutfakta, tahta bir kanepenin kenarında otururken buldu. Oğlan elindeki tereyağlı, akçaağaç şuruplu ekmek tatlısını keyifle yemekle meşguldü.</span></p>

    <p class="Normal para-style-override-7"><span class="char-style-override-9">“Akşam yemeğin bu değil, biliyorsun değil mi?” dedi Roger oğlunun yanına otururken.</span></p>

    <p class="Normal para-style-override-7"><span class="char-style-override-9">“Hı-hı. İster misin baba?” Jem ucundan şurup damlayan kaşığını ters şekilde kaldırınca Roger kaşıktakiler düşmeden önce son anda ağzını götürmeyi başardı. Nefisti; tatlılığı da yumuşaklığı da enfesti.</span></p>

    <p class="Normal para-style-override-7"><span class="char-style-override-9">“Mmm,” dedi yutarken. “Annenle büyükannene söylemeyelim, olur mu? Et ve sebzeler hakkında tuhaf bir takıntıları var.”</span></p>

    <p class="Normal para-style-override-7"><span class="char-style-override-9">Jem anlarcasına başını salladı ve bir kaşık daha teklif etti. Baba-oğul, kâseyi sessizce bitirdiklerinde Jem babasının kucağına oturdu, yapış yapış olmuş yüzünü babasının göğsüne dayadı ve huzurla uykuya daldı.</span></p>

    <p class="Normal para-style-override-7"><span class="char-style-override-9">Hizmetçiler etraflarında telaş içinde çalışırlarken ara sıra durup gülümsüyorlardı. Kafasından artık yerinden kalkması gerektiğini geçirdi. Çünkü ördek ve kuzu rostolarıyla dolu tabaklar, dolgun ve dumanı tüten pilav kâseleri ve sirkeyle süslenmiş kocaman salatalar gözünün önünden geçip götürüldüklerinde akşam yemeğinin servis edilmek üzere olduğunu anlamıştı.</span></p>

    <p class="Normal para-style-override-7"><span class="char-style-override-9">Viski ile ekmek tatlısının ağırlığı ve uyumakta olan oğlunun sıcak vücudundan ayrılmak zorunda kalacak olması yüzünden oyalandı, ağırdan aldı.</span></p>

    <p class="Normal para-style-override-7"><span class="char-style-override-9">“Bay Roger? Oğlunuzu ben alayım mı?” dedi yumuşak bir ses. Roger, Jem’in üstünde ekmek tatlısından parçalar olan saçlarının arasından baktı ve Jocasta’nın uşağı Phaedre’nin başında dikildiğini, oğlanı almak için ellerini açmış olduğunu gördü.</span></p>

    <p class="Normal para-style-override-7"><span class="char-style-override-9">“Onu yıkar, yatağına yatırırım efendim,” dedi kadın. Yuvarlak yüzü, Jem’e bakarken en az sesi kadar yumuşaktı.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Tabii, evet, teşekkür ederim.” Roger doğruldu, Jem’i tuttu ve dikkatlice ayağa kalktı. “Zahmet etme, ben taşıyayım.”</span></p>

    <p class="Normal para-style-override-7"><span class="char-style-override-9">Mutfaktan yukarı çıkan dar merdivenlerde köleyi izlerken, tamamen estetik bir anlayışla kadının asil duruşuna hayran kaldı. Kaç yaşında, diye merak etti. Yirmi, yirmi iki? Jocasta evlenmesine izin verir mi acaba? Hayranları olmalı, orası kesin. Ama bu kadının da Jocasta için ne kadar değerli olduğunu biliyordu - uşağını yanından pek nadir ayırırdı.</span></p>

    <p class="Normal para-style-override-7"><span class="char-style-override-9">Merdivenin bittiği yerde kadın durdu, döndü ve Jem’i almak için kollarını açtı; Roger kucağındaki yükü isteksizce ama biraz da rahatlayarak bıraktı. Alt kat çok sıcaktı ve Jem’in kafasını koyduğu yer ter içinde kalmıştı.</span></p>

    <p class="Normal para-style-override-7"><span class="char-style-override-9">“Bay Roger?” Pheadre’nin sesi Roger’ı durdurdu. Jem’in omzunun üstünden bakan kadının beyaz baş örtüsünün altındaki gözleri tereddüt doluydu.</span></p>

    <p class="Normal para-style-override-7"><span class="char-style-override-9">“Evet?”</span></p>

    <p class="Normal para-style-override-7"><span class="char-style-override-9">Merdivenlerden yukarı çıkan ayak seslerini duyunca Roger yana çekildi; koltuk altında bir tabakla basamakları koşar adım çıkan, balıkların kızartıldığı yaz mutfağına yetişmeye çalıştığı belli olan Oscar ona çarpmaktan son anda kurtuldu. Oscar yanından geçerken Roger’a gülümsedi, Pheadre’ye ise öpücük attı. Kadın bu harekete dudaklarını kapatarak karşılık verdi.</span></p>

    <p class="Normal para-style-override-7"><span class="char-style-override-9">Pheadre’nin hafif bir kafa hareketiyle Roger onu takip etti, mutfağın karmaşasından sıyrıldı. Kadın ahıra açılan kapının yanında durdu, duyulmayacaklarından emin olmak için etraflarını dikkatle inceledi.</span></p>

    <p class="Normal para-style-override-7"><span class="char-style-override-9">“Belki de bir şey söylememeliyim efendim, belki önemli değildir. Ama yine de söylemem gerektiğini düşünüyorum.”</span></p>

    <p class="Normal para-style-override-7"><span class="char-style-override-9">Roger kafasını salladı, alnına düşmüş terli saçları arkaya attı. Kapı açıktı ve şükürler olsun ki hafif bir esinti geliyordu.</span></p>

    <p class="Normal para-style-override-7"><span class="char-style-override-9">“Bu sabah kasabadaydık efendim, Bay Benjamin’in deposundaydık. Nehrin orada, biliyor musunuz orayı?”</span></p>

    <p class="Normal para-style-override-7"><span class="char-style-override-9">Roger tekrar başını salladı; kadın dudaklarını ıslattı.</span></p>

    <p class="Normal para-style-override-7"><span class="char-style-override-9">“Hanımefendim oranın sahibi Bay Benjamin’le konuşurken Efendi Jem rahat durmadı ve etrafta koşuşturdu. Başına bir şey gelmesin diye onu takip ederken içeri giren adamı gördüm.”</span></p>

    <p class="Normal para-style-override-7"><span class="char-style-override-9">“Hangi adamı?”</span></p>

    <p class="Normal para-style-override-7"><span class="char-style-override-9">Kafasını iki yana salladı, kara gözlerinden ciddiyet akıyordu.</span></p>

    <p class="Normal para-style-override-7"><span class="char-style-override-9">“Bilmiyorum efendim. Büyük bir adamdı, sizin gibi uzun boyluydu. Saçları açık renkti, peruk da değildi. Ama centilmen biriydi.” Böyle diyerek adamın iyi giyimli olduğunu kastettiği açıktı.</span></p>

    <p class="Normal para-style-override-7"><span class="char-style-override-9">“Ee?”</span></p>

    <p class="Normal para-style-override-7"><span class="char-style-override-9">“Etrafa baktı, Bay Benjamin’in hanımefendimle konuştuğunu gördü ve kenara kaydı; sanki oraya geldiğini kimsenin fark etmemesini ister gibiydi. Sonra Efendi Jem’i görünce yüzü sertleşti.”</span></p>

    <p class="Normal para-style-override-7"><span class="char-style-override-9">Kadın anısını canlandırınca Jem’i daha sıkı tuttu.</span></p>

    <p class="Normal para-style-override-7"><span class="char-style-override-9">“O bakışı hiç sevmedim efendim, gerçekten. Jemmy’ye doğru yürüdüğünü görünce hemen oraya gidip küçük beyi kucağıma aldım, şimdi yaptığım gibi. Adam önce şaşırdı, sonra komik bir şey varmış gibi baktı; Jem’e gülümsedi ve babasının kim olduğunu sordu.”</span></p>

    <p class="Normal para-style-override-7"><span class="char-style-override-9">Kadın gülümsedi ve Jem’in sırtını okşadı.</span></p>

    <p class="Normal para-style-override-7"><span class="char-style-override-9">“Ona kasabada herkes bunu sorar, efendim. O da her zaman babasının Roger MacKenzie olduğunu söyler, bu adam sorunca da öyle yaptı. Adam kahkaha attı ve Jem’in saçlarını karıştırdı - herkes bunu yapıyor efendim, çocuğun saçları çok güzel. Sonra da, ‘Demek öyle, sert adam, demek öyle...’ dedi.”</span></p>

    <p class="Normal para-style-override-7"><span class="char-style-override-9">Pheadre doğuştan taklit yeteneğine sahipti. Adamın İrlandalı aksanını başarıyla aktarınca Roger’ın üstündeki ter onu üşütmeye başladı.</span></p>

    <p class="Normal para-style-override-7"><span class="char-style-override-9">“Sonra?” diye sordu hemen. “Ne yaptı?” Bilinçsizce uşağın omzunun üstünden, açık kapıdan dışarıya baktı ve tehlike olup olmadığını kontrol etti.</span></p>

    <p class="Normal para-style-override-7"><span class="char-style-override-9">Pheadre omuzlarını eğdi, hafifçe titredi.</span></p>

    <p class="Normal para-style-override-7"><span class="char-style-override-9">“Bir şey </span><span class="italik char-style-override-10">yapmadı</span><span class="char-style-override-9"> efendim. Ama Jem’e yakından baktı, sonra bana baktı ve gözlerimin içine bakarak gülümsedi. O gülüşü hiç sevmedim efendim, hem de hiç.” Kafasını iki yana salladı. “Sonra arkamdan Bay Benjamin’in sesini duydum, adamın onu görmek isteyip istemediğini sordu. Adam da bunu duyunca topuklarının üstünde dönüp kapıdan dışarı çıktı. Hemen.”</span></p>

    <p class="Normal para-style-override-7"><span class="char-style-override-9">“Anladım.” Ekmek tatlısı Roger’ın karnında bir demir gibi oturuyordu. “Hanımefendine bu adam hakkında bir şey söyledin mi?”</span></p>

    <p class="Normal para-style-override-7"><span class="char-style-override-9">Pheadre sert bir duruşla başını iki yana salladı.</span></p>

    <p class="Normal para-style-override-7"><span class="char-style-override-9">“Hayır efendim. Dediğim gibi, bir şey yapmadı adam. Ama içime dert oldu, eve gelip üzerinde düşündüm efendim, en iyisi fırsat bulunca size söyleyeyim dedim.”</span></p>

    <p class="Normal para-style-override-7"><span class="char-style-override-9">“İyi yaptın,” dedi Roger. “Teşekkür ederim Pheadre.” Jem’i kadının kucağından alıp sarılma güdüsüne güçlükle karşı koyabildi. “Acaba Jem’i yatırdığında yanında biraz kalır mısın? Ben gelene kadar. Hanımefendine benim isteğimi yerine getirdiğini söylerim.”</span></p>

    <p class="Normal para-style-override-7"><span class="char-style-override-9">Kadının kara gözleri Roger’ınkilerle buluştuğunda anlayış gösterdiğini belli etti ve Pheadre başını salladı.</span></p>

    <p class="Normal para-style-override-7"><span class="char-style-override-9">“Evet efendim. Onu güvende tutarım.” Reverans yaptı ve Jem’in kulağına yumuşak, melodik bir şey mırıldanarak oğlanın Roger’la paylaştığı odaya girdi.</span></p>

    <p class="Normal para-style-override-7"><span class="char-style-override-9">Roger soluklandı. Hemen ahırdan bir at alıp Cross Creek’e sürmek, karanlıkta her yeri arayıp, bütün evlere girip Stephen Bonnet’yi bulmak yönündeki isteğini bastırmak için uğraşıyordu.</span></p>

    <p class="Normal para-style-override-7"><span class="char-style-override-9">“Tabii,” dedi kendi kendine. “Sonra?” Farkına varmadan yumruğunu sıktı, ne yapılacağını çok iyi biliyordu, her ne kadar onu yaparsa başına nelerin geleceğini bilse de.</span></p>

    <p class="Normal para-style-override-7"><span class="char-style-override-9">İçindeki öfke ve çaresizliği, şakaklarını zonklatan viskinin verdiği uyuşuklukla bastırdı. Sonra, ani bir hareketle açık kapıdan dışarı çıkıp, zifiri karanlık gecenin içine girdi. Evin bu tarafından çayırı görmek imkânsızdı ama havada yine de kamp ateşinin kokusu ve uzaklardan gelen ezgi hissedilebiliyordu.</span></p>

    <p class="Normal para-style-override-7"><span class="char-style-override-9">Bonnet’nin bir gün tekrar geleceğini biliyordu. Aşağıda, çimlerin yan tarafında Hector Cameron’ın mozolesi gecenin içinde beyaz bir leke gibi duruyordu. İçinde, mezarda da Hector’un karısı Jocasta’yı bekleyen hazine saklıydı. Jacobite altınından yapılma bu hazine, River Run’ın uzun süredir saklanan sırrıydı.</span></p>

    <p class="Normal para-style-override-7"><span class="char-style-override-9">Bonnet altının varlığından haberdardı ve çiftlikte olduğundan şüpheleniyordu. Daha önce bir kez ulaşmayı denemiş, başaramamıştı. Dikkatli biri değildi ama ısrarcı olduğu kesindi.</span></p>

    <p class="Normal para-style-override-7"><span class="char-style-override-9">Roger, içindeki dürtünün karısına tecavüz eden, ailesini tehdit eden adamı yakalayıp öldürmek istediğini hissetti. Ama sorumluluğu altında yetmiş altı kişi vardı -yo, yetmiş yedi. İçindeki intikam arzusu sorumluluk duygusuyla savaştı ve hiç istemeyerek boyun eğdi.</span></p>

    <p class="Normal para-style-override-7"><span class="char-style-override-9">Yavaşça, derin bir nefes aldı, boynundaki halat yarasının acısı depreşti. Hayır. Buradan gitmeli, yeni sakinleri sağ salim evlerine ulaştırmalıydı. Onları Arch ve Tom’la gönderip, Bonnet’yi aramak için burada kalma düşüncesi çok çekiciydi - ama bu iş onundu; görevini şahsi ve fazlasıyla zaman alacak bir arayış için tehlikeye atamazdı.</span></p>

    <p class="Normal para-style-override-7"><span class="char-style-override-9">Ayrıca, Jem’i de korumasız bırakamazdı.</span></p>

    <p class="Normal para-style-override-7"><span class="char-style-override-9">Ama Duncan’ı haberdar etmeliydi; River Run’ın korunması için gerekli adımların atılması konusunda Duncan güvenilir biriydi. Cross Creek’teki yetkililere haber gönderebilir, soruşturabilirdi.</span></p>

    <p class="Normal para-style-override-7"><span class="char-style-override-9">Böylece, sabah olunca Roger da Jem’i kendi eyerinin önünde, kutsal dağların her bir santiminden geçerken gözünün önünde tutarak geri götürebilirdi.</span></p>

    <p class="Normal para-style-override-7"><span class="char-style-override-9">“Senin baban kim?” diye mırıldandı ve ani bir öfke dalgası damarlarını pompaladı. “Benim, seni şerefsiz, </span><span class="italik char-style-override-10">benim!”</span></p>

    <p class="Normal para-style-override-12"><span class="bold char-style-override-22"> </span></p>
  </div>
</body>
</html>