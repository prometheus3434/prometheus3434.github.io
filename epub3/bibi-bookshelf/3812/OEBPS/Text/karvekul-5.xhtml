<html xmlns="http://www.w3.org/1999/xhtml">
<head>
  <title>karvekul-5</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-2"><span class="bold">1. Bölünen Bir Konuşma</span></p>

    <p class="Normal para-style-override-7"><span class="bold char-style-override-10"> </span></p>

    <p class="Normal para-style-override-7"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">Onları önce köpek sezdi. O karanlıkta, Ian Murray kasığının yanında Rollo’nun kafasının yükseldiğini, kulaklarının dikeldiğini görmekten çok hissetti. Bir elini köpeğin boynuna koydu ve oradaki tüylerin gerginlikle dikleştiğini hissetti.</span></p>

    <p class="Normal para-style-override-7"><span class="char-style-override-9">Birbirleriyle oldukça uyumlu olduklarından, bilinçli bir şekilde düşünmedi bile. “Adamlar.” Öteki elini de bıçağına götürüp hareketsiz kaldı. Dinledi.</span></p>

    <p class="Normal para-style-override-7"><span class="char-style-override-9">Orman sessizdi. Şafağa saatler vardı ve hava bir kilisedeki kadar sakindi, yerdeki sis tıpkı tütsü dumanı gibi yavaşça yükseliyordu. Dinlenmek için yere devrilmiş, devasa bir lale ağacının gövdesinin üstüne yatmıştı. Tespih böceklerinin verdiği rahatsızlığı toprağın rutubetine tercih etmişti. Elini köpeğin üstünde tuttu, bekledi.</span></p>

    <p class="Normal para-style-override-7"><span class="char-style-override-9">Rollo hırlıyordu. Hayvanın çıkardığı boğuk, sürekli sesi Ian zar zor duyuyor ama kolaylıkla hissedebiliyordu. Köpeğin ses tellerinin oluşturduğu titreşim kolundan yukarı çıkıyor, vücudundaki bütün sinirleri harekete geçiriyordu. Hiç uyumamıştı -artık geceleri nadiren uyuyordu- sessizce durup gökyüzüne bakmış ve Tanrı’yla her zamanki anlaşmasına kafa yormuştu. Sessizlik Rollo’nun hareketliliğiyle bozulmuştu. Ian yavaşça doğruldu ve bacaklarını çürük kütüğün yanlarından sarkıttı, kalbi artık daha hızlı çarpıyordu.</span></p>

    <p class="Normal para-style-override-7"><span class="char-style-override-9">Rollo’nun dikkatli hali değişmedi ama kocaman kafası görülmeyen bir şeyi takip ederek hareket etti. Ay ışığından mahrum bir geceydi; Ian ağaçların belli belirsiz siluetlerini ve gecenin hareketli gölgelerini görebiliyordu ama görünürde başka bir şey yoktu.</span></p>

    <p class="Normal para-style-override-7"><span class="char-style-override-9">Sonra onları duydu. Yürüme sesleri. Pek yakından gelmiyordu ama gitgide yaklaşıyordu. Ayağa kalktı ve ağaç reçinesiyle dolu siyah bir göledi andıran zemine ayak bastı. Dilini şaklatır şaklatmaz Rollo hırlamayı bıraktı ve tıpkı kurt babası gibi sessizce onu takip etti.</span></p>

    <p class="Normal para-style-override-7"><span class="char-style-override-9">Ian’ın dinlendiği yer bir av yolunu görüyordu ancak yolda yürüyen adamlar avlanmıyorlardı.</span></p>

    <p class="Normal para-style-override-7"><span class="italik char-style-override-10">Beyaz adamlar.</span><span class="char-style-override-9"> İşte bu garipti, hem de fazlasıyla. Onları göremiyordu ama gerek de yoktu; çıkardıkları sesler bunu apaçık belli ediyordu. Seyahat halindeki yerliler sessiz hareket etmezlerdi, Ian’ın yanlarında yaşadığı İskoçyalılar’ın çoğu ise ormanlık alanlarda hayalet kadar sessizce dolanabiliyorlardı - hislerinden herhangi şüphe duymuyordu. Metal onları ele veriyordu. Atların koşumlarının şıngırtısını, düğmelerin birbirlerine çarpış seslerini, kemer tokalarını ve silah namlularını duyabiliyordu.</span></p>

    <p class="Normal para-style-override-7"><span class="char-style-override-9" xml:lang="ar-SA">Çok kalabalıklar</span><span class="italik char-style-override-10">.</span><span class="char-style-override-9"> Çok yaklaşmışlardı, kokularını alabiliyordu. Gözleri kapalı bir şekilde biraz ileriye doğru eğildi, ona ipucu verebilecek kokuları daha iyi alabilmeye çalıştı.</span></p>

    <p class="Normal para-style-override-7"><span class="char-style-override-9">Hayvan postları taşıyorlardı; Rollo’yu muhtemelen uyarmış olan kurumuş kan ve soğuk kürk kokusunu alabiliyordu artık. Ama gelenler büyük ihtimalle avcı değillerdi, sayıca çok fazlalardı. Avcılar bir-iki kişilik gruplar halinde gezerlerdi.</span></p>

    <p class="Normal para-style-override-7"><span class="char-style-override-9">Fakir ve kirli adamlar. Avcılıkla ilgileri yok. Bu mevsimde avlananlara rastlamak kolaydı fakat bu adamlar açlık kokuyorlardı. Ayrıca kötü bir içkinin kokusu da üstlerine sinmişti.</span></p>

    <p class="Normal para-style-override-7"><span class="char-style-override-9">İyice yaklaşmışlardı, onun olduğu yere neredeyse üç metre kadar yakınlardı. Rollo hafif bir homurtu çıkardı ve Ian elini bir kez daha köpeğin boynuna koydu ama adamların çıkardığı sesler köpeğin homurtusunu bastırmıştı. Ian geçen adamların sayısını duyduğu ayak seslerinden, mataraların ve mermi kutularının tıkırtılarından, acıdan ve yorgunluklarından dolayı çıkardıkları iniltilerden anlamaya çalıştı.</span></p>

    <p class="Normal para-style-override-7"><span class="char-style-override-9">Yirmi üç adam olduğuna karar verdi, yanlarında bir de yük katırı vardı - hatta iki tane. Dolu eyer sepetlerinin ve aksi nefes alışverişlerinin gürültüsü çok belirgindi. Bu sesler ancak yaptığı işten şikâyet eden katırlardan gelirdi.</span></p>

    <p class="Normal para-style-override-7"><span class="char-style-override-9">Adamlar onların orada olduklarını asla anlayamazlardı ama havadaki tuhaf bir esinti Rollo’nun kokusunu katırlara taşıdı. Kulakları sağır edici bir anırtı geceyi yardı ve önündeki orman çarpışma ve korku dolu bağırışların oluşturduğu bir karmaşayla çalkalandı. Tüfekler ardında patladığında Ian koşmaya başlamıştı bile.</span></p>

    <p class="Normal para-style-override-7"><span class="italik char-style-override-10">“A Dhia!”</span><span class="italik char-style-override-11">1</span><span class="char-style-override-9"> Bir şey kafasına çarptı ve paldır küldür yere düştü. Öldürülmüş müydü?</span></p>

    <p class="dip" xml:lang="en-GB">1Gal. Aman Tanrım! (Ç.N.)</p>

    <p class="Basic-Paragraph" xml:lang="en-GB"><span class="char-style-override-12"> </span></p>

    <p class="Normal para-style-override-7"><span class="char-style-override-9">Hayır. Rollo endişeli bir şekilde burnunu kulağına soktu. Kafasının içinde bir kovan dolusu arı vızıldıyormuş gibi bir ses vardı, gözlerinin önünde parlak ışık huzmeleri gördü.</span></p>

    <p class="Normal para-style-override-7"><span class="italik char-style-override-10">“Koş! Kaç!”</span><span class="char-style-override-9"> dedi nefes nefese, köpeği ittirerek. “Git buradan! Haydi!” Köpek tereddüt etti, boğazının derinlerinden bir sızlanma sesi yükseldi. Göremiyordu ama o büyük gövdesiyle saldırmaya karar verip döndüğünü, tekrar vazgeçtiğini hissetti.</span></p>

    <p class="Normal para-style-override-7"><span class="italik char-style-override-10">“Kaç!”</span><span class="char-style-override-9"> Elleri ve dizleri üzerinde doğrulmayı başardı ve köpek sonunda emre itaat edip eğitildiği üzere koşmaya başladı.</span></p>

    <p class="Normal para-style-override-7"><span class="char-style-override-9">Ayağa kalkmayı başarabilse bile kaçabilmesi için zaman yoktu. Yüzüstü düştü, elleri ve ayakları ölü yapraklarla dolu toprağa saplandı. Var gücüyle hareket etmeye çalıştı, daha da derine gizlendi.</span></p>

    <p class="Normal para-style-override-7"><span class="char-style-override-9">Kürek kemiklerinin arasına bir ayak indi, darbenin etkisiyle çıkan ses yaprakların arasında etkisini yitirdi. Adamlar o kadar çok ses çıkarıyorlardı ki duymaları mümkün değildi. Sırtına basan her kimse farkına varmamıştı. Adam panikle üstünde koşarken onun çürük bir kütük olduğundan şüphe duymamıştı.</span></p>

    <p class="Normal para-style-override-7"><span class="char-style-override-9">Tüfek sesleri kesildi. Bağrışmalarsa devam etti ve Ian buna anlam veremedi. Soğuk toprak yanaklarını kaplamıştı, ölü yaprakların kokusu burnundaydı; dümdüz, yüzüstü yattığını biliyordu ama sanki çok sarhoşmuş ve dünya onun etrafında yavaşça dönüyormuş gibi hissediyordu. Başı artık aldığı darbenin ilk acısını atlatmıştı ve fazla acımıyordu fakat kafasını kaldırabileceğini sanmıyordu.</span></p>

    <p class="Normal para-style-override-7"><span class="char-style-override-9">Aklına oracıkta ölürse kimsenin bilmeyeceği düşüncesi geldi. Annesinin merak edeceğini, ona ne olduğunu sürekli düşüneceğini fark etti.</span></p>

    <p class="Normal para-style-override-7"><span class="char-style-override-9">Sesler zayıfladı ve daha düzenli bir hal aldı. Hâlâ feryat eden birisi vardı ama emir verir gibi bir vurguya sahipti. Gidiyorlardı. Yavaşça aklına geldi: onlara seslenebilirdi. Eğer beyaz olduğunu görürlerse ona yardım edebilirlerdi. Etmeyebilirlerdi de.</span></p>

    <p class="Normal para-style-override-7"><span class="char-style-override-9">Sessiz kaldı. Ölüyor olabilirdi ya da olmayabilirdi. Ölüyorsa ona yardım etmeleri olanaksızdı. Ölmüyorsa da yardıma ihtiyacı yoktu.</span></p>

    <p class="Normal para-style-override-7"><span class="italik char-style-override-10">Eh, bunu ben istedim, değil mi?</span><span class="char-style-override-9"> diye düşündü, Tanrı’yla olan konuşmasına devam ederek. Sanki lale ağacının gövdesinin üstüne yatıp tepesindeki cennetin derinliklerine bakıyormuşçasına sakindi. </span><span class="italik char-style-override-10">Bir işaret, demiştim. Fakat elini bu kadar çabuk tutacağını pek tahmin etmemiştim.</span></p>

    <p class="Normal para-style-override-7"><span class="italik char-style-override-10"> </span></p>

    <p class="Normal para-style-override-8"><span class="bold char-style-override-10"> </span></p>
  </div>
</body>
</html>