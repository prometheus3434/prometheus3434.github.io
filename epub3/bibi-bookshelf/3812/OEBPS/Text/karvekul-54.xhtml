<html xmlns="http://www.w3.org/1999/xhtml">
<head>
  <title>karvekul-54</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-46"><span class="bold">45. Kandaki Leke</span></p>

    <p class="Normal para-style-override-9"><span class="bolditalik char-style-override-10"> </span></p>

    <p class="Normal para-style-override-9"><span class="bolditalik char-style-override-10">Haziran 1774</span></p>

    <p class="Normal para-style-override-7"><span class="bolditalik char-style-override-10"> </span></p>

    <p class="Normal para-style-override-7"><span class="char-style-override-9">Topuklarımın üstünde durarak gerindim, yorgun ama mutluydum. Sırtım ağrıyordu, dizlerim menteşeler gibi gıcırdıyordu, tırnaklarımın içi toprak doluydu, alnıma ve yanaklarıma tel tel dökülen saçlarım perişan haldeydi - ama taze fasulye, soğan, turp ve şalgam ekilmiş, lahanalar yabani otlardan arındırılıp toplanmış, bir düzine büyükçe fıstık fidanı kökleriyle sökülmüş ve çevredeki aç sincapların tehlikesinden uzak şekilde kurumaları için bahçe çitlerinin üstüne bırakılmıştı.</span></p>

    <p class="Normal para-style-override-7"><span class="char-style-override-9">Gözlerimi kaldırıp güneşe baktım; hâlâ kestane ağaçlarının üstündeydi. O halde yemekten önce bir-iki iş daha halledebilecek zamanım vardı. Ayağa kalktım ve küçük krallığıma göz gezdirdim, kalan vaktimi nerede geçirirsem daha iyi olacağını düşünmeye başladım. Bahçenin bir köşesini tamamen ele geçirmelerinden korktuğum yaban sümbülleriyle melisaları mı sökmeliydim? Ahırın arkasındaki yığından bir sepet gübre mi getirmeliydim? Hayır, bunlar erkek işiydi.</span></p>

    <p class="Normal para-style-override-7"><span class="char-style-override-9">Şifalı otlar? Fransız lavantası ağaçlarım diz boyuna gelmişti; civanperçemleri de iyice açmıştı, şemsiye gibi duran dantelimsi yaprakları beyaz ve pembe karışımı bir şölen sunuyordu. Kaşınan burnumun altını parmağımla kaşıdım, civanperçemlerini kesmek için ayın doğru döngüsünde olup olmadığımı hesap etmeye çalıştım. Lavanta ve biberiyenin sabah kesilmesi gerektiğini biliyordum, çünkü uçucu yağlar güneşle birlikte o zaman yükseliyorlardı; günün sonraki saatlerinde alırsam o etkileri kalmıyordu.</span></p>

    <p class="Normal para-style-override-7"><span class="char-style-override-9">O halde naneyle uğraşacaktım. Çite dayamış olduğum çapaya uzandığımda aralıktan bana bakan bir yüz gördüm, hemen çekildim; yüreğim ağzıma gelmişti.</span></p>

    <p class="Normal para-style-override-7"><span class="char-style-override-9">“Aaaa!” Ziyaretçim de benim kadar korkmuştu, o da geri sıçradı. “Afedersiniz hanımefendi. Sizi korkutmak istememiştim.”</span></p>

    <p class="Normal para-style-override-7"><span class="char-style-override-9">Gündüzsefasının sarkan dallarının arasından bakan Manfred McGillivray’di. Günün erken saatlerinde gelmiş, Jamie için kanvasa sarılı birkaç tüfek getirmişti.</span></p>

    <p class="Normal para-style-override-7"><span class="char-style-override-9">“Zararı yok.” Elimden düşürdüğüm çapayı almak için eğildim. “Lizzie’ye mi bakmıştın? O şu anda- ”</span></p>

    <p class="Normal para-style-override-7"><span class="char-style-override-9">“Yoo, hayır hanımefendi. Ben, şimdi- konuşabilir miyiz acaba hanımefendi?” diye sordu birden. “Yani, yalnız.”</span></p>

    <p class="Normal para-style-override-7"><span class="char-style-override-9">“Tabii. Gel, ben çapalarken konuşursun.”</span></p>

    <p class="Normal para-style-override-7"><span class="char-style-override-9">Kafasını salladı ve kapıdan içeri girdi. Benden ne istiyor olabilirdi? Üstündeki palto da botları da toz içindeydi ve pantolonu da ütüsüzdü. O halde uzun süre at binmiş olmalıydı, ailesinin yaşadığı yerden daha uzak bir mesafeden geliyordu herhalde - henüz eve de girmemişti, çünkü Bayan Bug’ın onun tozlarını zorla silkeleyeceği kesindi.</span></p>

    <p class="Normal para-style-override-7"><span class="char-style-override-9">“Nereden geliyorsun?” diye sordum, ona su kabımı uzatarak. Kana kana içti, sonra ağzını kibarca koluna sildi.</span></p>

    <p class="Normal para-style-override-7"><span class="char-style-override-9">“Sağ olun hanımefendi. Hillsboro’ya gittim, çünkü... ee... Bay Fraser için bir şeyler almam gerekiyordu.”</span></p>

    <p class="Normal para-style-override-7"><span class="char-style-override-9">“Öyle mi? Uzun bir yol gitmişsin,” dedim sadece.</span></p>

    <p class="Normal para-style-override-7"><span class="char-style-override-9">Yüzünde son derece rahatsız bir ifade belirdi. Yakışıklı, bronz tenli, koyu kıvırcık saçlı bir delikanlıydı. Ama o anda tam bir suçlu gibi, uğursuz bir hırsız gibi omzunun üstünden eve doğru baktı, sanki birinin gelip onu bıçaklamasından korkuyor gibiydi.</span></p>

    <p class="Normal para-style-override-7"><span class="char-style-override-9">“Ben... ıı... şey hanımefendi, o iş biraz da sizinle konuşmak istediğim şeyle ilgili.”</span></p>

    <p class="Normal para-style-override-7"><span class="char-style-override-9">“Yaa? Ee...?” El hareketimle rahatlamasını, çekinmesi gereken bir şey olmadığını ifade ettim sonra da çapalamaya başladım. Bana sormak istediği şeyin ne olduğu konusunda bir-iki şeyden şüphelenmeye başlamıştım ama konunun Hillsboro ile nasıl bir ilgisi olabileceğini hâlâ tahmin edemiyordum.</span></p>

    <p class="Normal para-style-override-7"><span class="char-style-override-9">“Ee... şöyle... Bayan Lizzie’yle ilgili,” diye başladı, ellerini arkasında bağlayarak.</span></p>

    <p class="Normal para-style-override-7"><span class="char-style-override-9">“Evet?” dedim cesaretlendirmek için, şüphelerimin doğrultusunda başlamış olmasının verdiği güvenle. Bahçenin batı tarafına, arıların </span><span class="italik char-style-override-10">dauco</span><span class="char-style-override-9"> bitkilerinin üstünde neşeyle vızıldadığı yere baktım. Eh, en azından on sekizinci yüzyılın kondomlarından iyiydi.</span></p>

    <p class="Normal para-style-override-7"><span class="char-style-override-9">“Onunla evlenemem,” dedi bir anda.</span></p>

    <p class="Normal para-style-override-7"><span class="char-style-override-9">“Ne?” Çapalamayı bir anda kestim, doğruldum ve gözlerimi ona diktim. Dudaklarını var gücüyle sıkmıştı; o anda fark ettim ki bir dakika önce rahatsız bir ifadeyle saklamaya çalıştığı şey, aslında içinde tuttuğu derin mutsuzlukmuş.</span></p>

    <p class="Normal para-style-override-7"><span class="char-style-override-9">“Gel, otur şöyle.” Jamie’nin benim için inşa edip, bahçenin kuzeyindeki sakız ağacının gölgesinin altına yerleştirdiği küçük tahta </span><span class="char-style-override-9">banka oturttum.</span></p>

    <p class="Normal para-style-override-7"><span class="char-style-override-9">Oturdu, kafasını eğdi, ellerini dizlerinin arasına sıkıştırdı. Ben de geniş kenarlı yaz şapkamı çıkardım, yüzümü önlüğüme sildim, yüzüme düşmüş saç tellerimi topladım. Alaçam ve balsam ağaçlarının yaydığı temiz havayı ciğerlerime çektim.</span></p>

    <p class="Normal para-style-override-7"><span class="char-style-override-9">“Ne oldu?” diye sordum nazikçe, oğlanın nasıl başlayacağını bilmediğini fark etmiştim. “Onu sevmediğinden mi korkuyorsun?”</span></p>

    <p class="Normal para-style-override-7"><span class="char-style-override-9">Bana korku dolu bir bakış attı, sonra dizlerini izlemeye devam etti.</span></p>

    <p class="Normal para-style-override-7"><span class="char-style-override-9">“Hayır, hanımefendi. Yani- sevmiyorum, evet ama konu bu değil.”</span></p>

    <p class="Normal para-style-override-7"><span class="char-style-override-9">“Değil mi?”</span></p>

    <p class="Normal para-style-override-7"><span class="char-style-override-9">“Hayır. Yani- birbirimizi sevebileceğimiz şekilde yetiştirildiğimize eminim, annem de öyle diyor. Ondan hiç hoşlanmıyor da değilim elbet,” diye ekledi hemen, sanki ayıp etmiş gibi. “Babam onun küçük, şirin bir kız olduğunu söyler; kız kardeşlerim de onu çok seviyorlar.”</span></p>

    <p class="Normal para-style-override-7"><span class="char-style-override-9">Bir yorum belirtmeyen, küçük bir ses çıkardım. Bu ikiliyle ilgili daha önceden şüphelenmeye başlamıştım zaten, duyduklarım da şüphelerimi haklı çıkarıyordu.</span></p>

    <p class="Normal para-style-override-7"><span class="char-style-override-9">“Acaba... başka biri mi var?” diye sordum kibarca.</span></p>

    <p class="Normal para-style-override-7"><span class="char-style-override-9">Manfred kafasını yavaşça iki yana salladı.</span></p>

    <p class="Normal para-style-override-7"><span class="char-style-override-9">“Hayır, hanımefendi,” dedi kısık sesle.</span></p>

    <p class="Normal para-style-override-7"><span class="char-style-override-9">“Emin misin?”</span></p>

    <p class="Normal para-style-override-7"><span class="char-style-override-9">“Evet, hanımefendi.” Derin bir nefes aldı. “Yani... vardı. Ama artık yok.”</span></p>

    <p class="Normal para-style-override-7"><span class="char-style-override-9">Kafam karışmıştı. Eğer bu diğer kızdan vazgeçmek zorunda kaldıysa -annesinin korkusundan ya da başka bir sebepten- o halde onu Lizzie’yle evlenmekten alıkoyan neydi?</span></p>

    <p class="Normal para-style-override-7"><span class="char-style-override-9">“Şu öbür kız, Hillsboro’dan olabilir mi acaba?” Mesele biraz netleşmeye başlıyordu. Toplantı sırasında bu genç adam ve ailesiyle ilk tanışmamızda, kız kardeşleri konu Manfred’in Hillsboro ziyaretlerinden açıldığında birbirlerine bilmiş bakışlar atmışlardı. Ute bilmiyorduysa bile, o ikisinin bundan haberi vardı.</span></p>

    <p class="Normal para-style-override-7"><span class="char-style-override-9">“Evet. O yüzden Hillsboro’ya gittim, yani, gitmem gerekiyordu, çünkü... ee... Myra’yı görmeliydim... ona Bayan Wemyss’le evleneceğimi, o yüzden artık görüşemeyeceğimizi söylemek istemiştim.”</span></p>

    <p class="Normal para-style-override-7"><span class="char-style-override-9">“Myra.” Kızın adını da öğrenmiş olmuştum. Arkama yaslandım, ayağımı yavaş yavaş yere vurmaya başladım. “</span><span class="italik char-style-override-10">Söylemek istemiştin</span><span class="char-style-override-9">, yani konuşamadınız mı?”</span><span class="char-style-override-9"/></p>

    <p class="Normal para-style-override-7"><span class="char-style-override-9">Kafasını iki yana salladı. O anda, gözünden inen bir damla yaşın </span><span class="char-style-override-9">ev yapımı pantolonunun kumaşına düştüğünü gördüm.</span></p>

    <p class="Normal para-style-override-7"><span class="char-style-override-9">“Hayır, hanımefendi,” dedi yarı boğuk bir sesle. “Konuşamadık. Ölmüş.”</span></p>

    <p class="Normal para-style-override-7"><span class="char-style-override-9">“Tanrım,” dedim yumuşak sesle. “Ah, çok üzüldüm.” Gözyaşları dizlerinin üstüne düşüyor, kumaşı lekeliyordu. Oğlanın omuzları titremeye başladı ama hâlâ ses çıkarmıyordu.</span></p>

    <p class="Normal para-style-override-7"><span class="char-style-override-9">Uzanıp delikanlıya sımsıkı sarıldım, göğsüme bastırdım. Saçları yumuşak ve canlıydı, boynuma değen teni yanıyordu. Bu kedere bir çare bulamamak çok üzücüydü; karşımdaki yalnızca sarılarak avutulmak için çok büyüktü ve kelimelerde teselli bulmak için de muhtemelen çok gençti. O anda yapabileceğim bir şey maalesef yoktu.</span></p>

    <p class="Normal para-style-override-7"><span class="char-style-override-9">Ama oğlan kollarını belime doladı ve gözyaşları tükendikten sonra bile birkaç dakika boyunca bana sarılmayı sürdürdü. Ses çıkarmadım, onun sırtını sıvazladım, bir yandan da sarmaşıklarla kaplı çitin arasından başka biri bana bakıyor mu diye kontrol ettim.</span></p>

    <p class="Normal para-style-override-7"><span class="char-style-override-9">Sonunda iç geçirip beni bıraktı ve doğruldu. Bir mendil aradım ama bulamadım, o yüzden yüzünü silmesi için önlüğümü ona doğru kaldırdım.</span></p>

    <p class="Normal para-style-override-7"><span class="char-style-override-9">“Hemen evlenmek zorunda değilsin,” dedim, kendine gelmeye başladığında. “Kendine biraz zaman tanımanda hiçbir sakınca yok. Yasını tut. O sırada biz de düğünü ertelemek için bir bahane üretiriz; ben Jamie’yle konuşurum- ”</span></p>

    <p class="Normal para-style-override-7"><span class="char-style-override-9">Ama Manfred kafasını iki yana sallamaya başladı. Gözlerindeki yaşların yerini üzgün bir kararlılık almıştı.</span></p>

    <p class="Normal para-style-override-7"><span class="char-style-override-9">“Hayır, hanımefendi,” dedi, kısık ama emin bir sesle. “Yapamam.”</span></p>

    <p class="Normal para-style-override-7"><span class="char-style-override-9">“Neden?”</span></p>

    <p class="Normal para-style-override-7"><span class="char-style-override-9">“Myra bir fahişeydi efendim. Frengiden öldü.”</span></p>

    <p class="Normal para-style-override-7"><span class="char-style-override-9">O an gözlerini kaldırdı ve bana baktı. Kederin arkasında, uçsuz bucaksız bir korku vardı.</span></p>

    <p class="Normal para-style-override-7"><span class="char-style-override-9">“Sanıyorum hastalık bende de var.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">“Emin misin?” diye sordu Jamie, törpülediği toynağı elinden bırakırken. Sonra da inanamaz gözlerle Manfred’e baktı.</span></p>

    <p class="Normal para-style-override-7"><span class="char-style-override-9">“Ben eminim,” dedim nahoş bir sesle. Manfred’i bana şüphesini doğrulayacak kanıtı göstermeye zorlamıştım -hatta mikroskobik olarak incelemek için lezyondan örnek bile almıştım- sonra da oğlanı pantolonunu çekmesine bile fırsat tanımadan, doğrudan Jamie’nin yanına götürmüştüm.</span><span class="char-style-override-9"/></p>

    <p class="Normal para-style-override-7"><span class="char-style-override-9">Jamie gözlerini hiç ayırmadan Manfred’e baktı, ne demesi gerektiğini düşündü. Hem itirafı, hem de muayene yüzünden yüzü mosmor haldeki Manfred, bu yılanlara has bakışlardan kaçmak için gözlerini indirmiş, az önce hilal şeklindeki ucu kırpılmış olan kara toynağa bakıyordu.</span></p>

    <p class="Normal para-style-override-7"><span class="char-style-override-9">“Çok üzgünüm efendim,” diye mırıldandı. “Ben- öyle olsun ist-”</span></p>

    <p class="Normal para-style-override-7"><span class="char-style-override-9">“Kimse istemez ki,” dedi Jamie. Derin bir nefes aldı ve oldukça derin bir homurtu çıkarıp Manfred’in bir kaplumbağa gibi kafasını omuzlarının içine gömmeye çalışmasına neden oldu.</span></p>

    <p class="Normal para-style-override-7"><span class="char-style-override-9">“Ama bugün doğru olanı yaptı,” dedim, durumun olabilecek en olumlu özelliğini vurgulayarak. “Doğruyu söyledi yani.”</span></p>

    <p class="Normal para-style-override-7"><span class="char-style-override-9">Jamie homurdandı.</span></p>

    <p class="Normal para-style-override-7"><span class="char-style-override-9">“Ee, şimdi Lizzie’yle olamayacak tabii, değil mi? Fahişeyle birlikte olmasından daha kötüsü varsa o da bu.”</span></p>

    <p class="Normal para-style-override-7"><span class="char-style-override-9">“Ama her erkek bu konuda konuşamazdı, sadece başlarına bir şey gelmemesini ummakla yetinirdi.”</span></p>

    <p class="Normal para-style-override-7"><span class="char-style-override-9">“Orası öyle.” Jamie gözlerini kısarak Manfred’e baktı, delikanlı hakkında bir yargıya varmaya çalışıyordu.</span></p>

    <p class="Normal para-style-override-7"><span class="char-style-override-9">Ayakları konusunda hassas olan ve o anda kötü bir ruh hali içindeki Gideon, toynağını sertçe yere, Jamie’nin ayağının hemen yanına vurdu.</span></p>

    <p class="Normal para-style-override-7"><span class="char-style-override-9">“Pekâlâ.” Jamie delikanlıya dik dik bakmayı bırakıp Gideon’un dizginlerini yakaladı. “Oğlanla birlikte eve git Sassenach. Buradaki işimi bitireyim, sonra da Joseph’i getireyim de ne yapabileceğimizi düşünelim.”</span></p>

    <p class="Normal para-style-override-7"><span class="char-style-override-9">“Tamam.” Duraksadım, Manfred’in önünde konuşup konuşmamak konusunda ikilemde kaldım. Çocuğa, aldığım örnekleri mikroskop altında adamakıllı incelemeden, patavatsızca umut vermek istemiyordum.</span></p>

    <p class="Normal para-style-override-7"><span class="char-style-override-9">Frenginin spiroketleri son derece özgündü ama onları benimki gibi bir optik mikroskopta tespit edebilmek için ihtiyacım olan boya elimde yoktu. Hem, ev yapımı penisilinimin enfeksiyonu ortadan kaldıracağını düşünsem de kanın içinde yok oluşlarına bizzat tanık olmadığım sürece, bundan emin olmanın bir yolu yoktu.</span></p>

    <p class="Normal para-style-override-7"><span class="char-style-override-9">O yüzden kendimi tuttum ve, “Yeterince penisilinim var, aklında olsun,” demekle yetindim.</span></p>

    <p class="Normal para-style-override-7"><span class="char-style-override-9">“Biliyorum Sassenach.” Jamie şeytani bakışlarını Manfred’den bana çevirdi. Onun da hayatını iki kez penisilinle kurtarmıştım ama bu esnada fena acı çekmişti. Jamie İskoçlar’a has, gitmemize izin verdiğini belirten bir homurtu çıkardıktan sonra eğildi, tekrar Gideon’ın toynağını eline aldı.</span></p>

    <p class="Normal para-style-override-7"><span class="char-style-override-9">Manfred travma sonrası ne yapacağını şaşırmış haldeki hastalara benziyordu, eve giderken ağzını bıçak açmadı. Ameliyathane kapısında duraksadı, gözleri önce mikroskoba sonra alet kutusuna gitti. Penisilinimi sakladığım fanusları da tespit etmesi uzun sürmedi.</span></p>

    <p class="Normal para-style-override-7"><span class="char-style-override-9">“İçeri gel,” dedim ama eşikten içeri girmesi için kolundan çekmem gerekti. O anda fark ettim ki Manfred daha önce bu odaya girmemişti; evimiz onlarınkinden neredeyse on kilometre uzaktaydı ve </span><span class="italik char-style-override-10">Frau</span><span class="char-style-override-9"> McGillivray de evdeki küçük hastalıklarla başa çıkabilecek beceriye sahipti.</span></p>

    <p class="Normal para-style-override-7"><span class="char-style-override-9">Manfred’e yardımseverlik göstermek o anda o kadar da içimden gelmiyordu ama ona bir tabure uzattım, kahve isteyip istemediğini sordum. Sert bir içkinin ona daha iyi gelebileceğini biliyordum, çünkü çok geçmeden Jamie ve Joseph Wemyss tarafından ifadesi alınacaktı fakat kendi iyiliğim için onu ayık tutmanın daha iyi olduğunu düşündüm.</span></p>

    <p class="Normal para-style-override-7"><span class="char-style-override-9">“Hayır hanımefendi,” dedi, bembeyaz yüzünün altındaki ademelması hareket etti. “Yani, sağ olun ama istemem.”</span></p>

    <p class="Normal para-style-override-7"><span class="char-style-override-9">O an dehşete düşmüş bir çocuk gibi görünüyordu.</span></p>

    <p class="Normal para-style-override-7"><span class="char-style-override-9">“O halde kolunu sıyır lütfen. Biraz kan alacağım, canın çok yanmaz. Ee... Şu genç kızla nasıl tanıştın bakalım, neydi adı, Myra mı?”</span></p>

    <p class="Normal para-style-override-7"><span class="char-style-override-9">“Evet hanımefendi.” Kızın adını duyunca yine gözleri yaşardı. Zavallıcık onu gerçekten seviyor olmalıydı - en azından sevdiğini sanıyordu.</span></p>

    <p class="Normal para-style-override-7"><span class="char-style-override-9">Myra’yla Hillsboro’daki bir tavernada tanışmış. Dediğine göre çok kibar birine benziyormuş, çok da güzelmiş. Kendisine bir kadeh cin ısmarlamasını istediğinde Manfred karşı koyamamış.</span></p>

    <p class="Normal para-style-override-7"><span class="char-style-override-9">“Sonra, bir süre birlikte içtik, bana güldü, sonra...” Olayların ondan sonraki akışını nasıl kelimelere dökeceği konusunda sıkıntı çekmeye başladı ama kızın yatağında uyandığını söyledi. Daha sonra da Hillsboro’ya gitmek için pek çok bahanesi çıkmış.</span></p>

    <p class="Normal para-style-override-7"><span class="char-style-override-9">“Bu ilişkiniz ne kadar sürdü?” diye sordum ilgiyle. Kan almak için müsait bir şırınga bulamayınca, dirseğinin iç tarafındaki damarı neşterle delip akan kanı da küçük bir şişeye doldurmuştum.</span></p>

    <p class="Normal para-style-override-7"><span class="char-style-override-9">İlişki iki yıldan fazla sürmüştü.</span></p>

    <p class="Normal para-style-override-7"><span class="char-style-override-9">“Onunla evlenemeyeceğimi iyi biliyordum,” dedi dürüstçe. “Annem asla...” Sözü yarım kaldı, sanki hayatını tehlikeye atabilecek </span><span class="char-style-override-9">yırtıcı bir hayvanın sesini duymuş gibi gözleri ardına kadar açıldı. </span><span class="italik char-style-override-10">“Gruss Gott!”</span><span class="char-style-override-9"> dedi bir anda. </span><span class="italik char-style-override-10">“Mein Mutter!”</span></p>

    <p class="Normal para-style-override-7"><span class="char-style-override-9">İşin o kısmını ben de hayli merak etmekteydim. Ute McGillivray, gururu ve neşe kaynağı olan biricik oğlunun kötü şöhretli bir hastalığa kapıldığını ve bizzat inşa etmeye çalıştığı evliliğin bu yüzden gerçekleşmesinin tehlikeye girdiğini, bütün taşranın ağzına dedikodu malzemesi olacaklarını duymaktan hiç hoşlanmayacaktı. Hastalığın ölümcül bir yanı olması bu kadın için ikinci planda kalacaktı.</span></p>

    <p class="Normal para-style-override-7"><span class="char-style-override-9">“Öldürecek beni!” dedi Manfred, taburesinden kayarak inip gömleğinin kolunu indirirken.</span></p>

    <p class="Normal para-style-override-7"><span class="char-style-override-9">“Sanmıyorum,” dedim, “ama galiba- ”</span></p>

    <p class="Normal para-style-override-7"><span class="char-style-override-9">O tedirginlikle dolu anda arka kapı açıldı, mutfaktan sesler geldi. Manfred buz kesti, kafasını kaldırdı. Sonra gürültülü ayak sesleri koridorda ilerleyerek ameliyathane kapısına yaklaştığında hemen odanın karşı tarafına koştu, bacağını pencere pervazının öte yanına attı ve bir geyik gibi ormana doğru koşmaya başladı.</span></p>

    <p class="Normal para-style-override-7"><span class="char-style-override-9">“Gel buraya seni eşek!” diye bağırdım pencereden.</span></p>

    <p class="Normal para-style-override-7"><span class="char-style-override-9">“Hangi eşeğe bağırıyorsun yenge?” Arkamı döndüğümde ayak seslerinin Ian’dan geldiğini öğrenmiş oldum. Bu kadar gürültülü olmasının nedeni de gözlerimin önündeydi: Ian’ın kollarında Lizzie Wemyss vardı.</span></p>

    <p class="Normal para-style-override-7"><span class="char-style-override-9">“Lizzie! Ne oldu? Yatır onu hemen masaya.” Ne olduğunu anlamam saniyelerimi aldı: sıtma ateşi geri dönmüştü. Kız son derece bitkindi ve ateşten titremeye devam ediyordu. Kaslarının istemsiz hareketi zavallının jöle gibi titremesine neden oluyordu.</span></p>

    <p class="Normal para-style-override-7"><span class="char-style-override-9">“Mandırada buldum onu,” dedi Ian, kızı nazikçe masaya yatırırken. “Sağır olan Beardsley içeriden öyle bir çıktı ki sanki şeytandan kaçıyordu. Beni gördü, hemen içeri soktu. Kızcağız yerde yatıyordu, yayık yanında devrilmişti.”</span></p>

    <p class="Normal para-style-override-7"><span class="char-style-override-9">Bu çok endişe vericiydi - uzun zamandır nöbet geçirmiyordu ama ikinci kez, yardım çağırmasına bile izin vermeyecek kadar ani bir nöbet geçirmişti.</span></p>

    <p class="Normal para-style-override-7"><span class="char-style-override-9">“Dolabın en üst rafı,” dedim Ian’a, Lizzie’yi telaşla yan çevirip sırtının bağlarını açarken. “O mavimsi kavanoz- hayır, büyük olan.”</span></p>

    <p class="Normal para-style-override-7"><span class="char-style-override-9">Ian sorgulamadan kavanozu aldı, bana uzatmadan önce kapağını açtı.</span></p>

    <p class="Normal para-style-override-7"><span class="char-style-override-9">“İsa aşkına yenge, ne bu?” Merhemin kokusunu alır almaz yüzünü buruşturdu.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Çobanpüskülü, kınakına kabuğu ve kaz yağı karışımı, bir-iki şey daha var içinde gerçi. Biraz eline alıp kızın ayaklarını ov.”</span></p>

    <p class="Normal para-style-override-7"><span class="char-style-override-9">Sersemlemiş halde kavanozun içindeki mor-gri karışımdan biraz aldı ve dediğimi yaptı, Lizzie’nin ellerinin arasında neredeyse kaybolacak kadar küçük, çıplak ayaklarına ilacı sürdü.</span></p>

    <p class="Normal para-style-override-7"><span class="char-style-override-9">“Sence iyi olacak mı yenge?” Kızın yüzüne baktı, üzgündü. Hali her göreni üzerdi - beyaza çalan bir sarı renkteki yüzü boncuk boncuk ter içindeydi.</span></p>

    <p class="Normal para-style-override-7"><span class="char-style-override-9">“Öyle sanıyorum. Gözlerini kapat Ian.” Kızın kıyafetlerini çıkarmıştım, şimdi de sıra iç gömleğine ve korseye gelmişti. Korseyi çıkarmadan önce kızın üstüne eski bir battaniye örttüm.</span></p>

    <p class="Normal para-style-override-7"><span class="char-style-override-9">Ian dediğim gibi gözlerini kapamıştı ama merhemi kızın ayağına sürmeye devam ediyordu. Odaklanmayla çatılmış olan kaşları, bir anlığına Jamie’yi andırdı.</span></p>

    <p class="Normal para-style-override-7"><span class="char-style-override-9">Kavanozu kendime doğru çektim, bir tutam merhem aldım ve elimi battaniyenin altına atıp kızın koltukaltındaki ince deriye sürmeye başladım, sonra biraz da sırtına ve karnına sürdüm. Karaciğerinin sınırlarını elimle hissedebiliyordum, kaburgalarının altında kasılmıştı. Şiş haldeki organın hassaslık seviyesini, oraya hafifçe dokunmamla kızın yüzünün kasılmasından anlayabiliyordum.</span></p>

    <p class="Normal para-style-override-7"><span class="char-style-override-9">“Gözlerimi açabilir miyim artık?”</span></p>

    <p class="Normal para-style-override-7"><span class="char-style-override-9">“Ha- tabii, aç. Bacaklarına da sür Ian.” Kavanozu tekrar ona doğru iterken kapı pervazında bir hareketlilik gözüme çarptı. Beardsley ikizlerinden biri orada durmuş, kara gözlerini Lizzie’ye dikmişti. Bu Kezzie olmalıydı; Ian “sağır olanın” kız için yardım istediğini söylemişti.</span></p>

    <p class="Normal para-style-override-7"><span class="char-style-override-9">“İyi olacak,” dedim ona, sesimi yükselterek. Oğlan başını salladı, sonra da Ian’a hınç dolu bir bakış atıp kayboldu.</span></p>

    <p class="Normal para-style-override-7"><span class="char-style-override-9">“Sen kime bağırıyordun Claire Yenge?” Ian gözlerini kaldırıp bana baktı, bunu hem Lizzie’ye saygısından hem de soruyu bana yönelttiği için yapmıştı; merhemi artık kızın dizinin üst kısmına sürtmeye başlamıştı fakat bunu yaparken örtü de Ian’ın isteği dışında aralanıyordu.</span></p>

    <p class="Normal para-style-override-7"><span class="char-style-override-9">“Kim- ah, Manfred McGillivray’di o,” dedim birden hatırlayarak. “Kahretsin! Kan!” Bir anda sıçradım, elimi önlüğüme sildim. Şükürler olsun ki kanı koyduğum küçük şişenin tıpasını takmıştım; kan örneği hâlâ sıvıydı. Ne var ki bu çok sürmeyecekti.</span></p>

    <p class="Normal para-style-override-7"><span class="char-style-override-9">“Elleriyle kollarını da ovar mısın Ian? Şu işi hemen halletmem lazım.”</span></p>

    <p class="Normal para-style-override-7"><span class="char-style-override-9">Ian dediğimi yaparken ben de kanı birkaç lamın üstüne damlatmaya başladım. Spiroketlerin üstünde nasıl bir boya işe yarayabilir</span><span class="char-style-override-9">di? Bilememiştim; hepsini deneyecektim.</span></p>

    <p class="Normal para-style-override-7"><span class="char-style-override-9">Dolaptan boya şişelerini indirirken konuyu genel hatlarıyla Ian’a anlattım, sonra solüsyonları hazırladım ve lamları suya koydum.</span></p>

    <p class="Normal para-style-override-7"><span class="char-style-override-9">“Frengi, ha? Zavallı kafayı yemek üzeredir.” Lizzie’nin merhemle parlayan kolunu örtünün altına koydu ve battaniyeyi nazikçe kızın üstüne örttü.</span></p>

    <p class="Normal para-style-override-7"><span class="char-style-override-9">Bu şefkat gösterisi beni bir anlığına şaşırttı ama sonra hatırladım: Ian da birkaç yıl önce, Geillis Duncan tarafından kaçırılışının ardından frengiye yakalanmıştı. Hastalığa sahip olduğundan tam olarak emin olamamıştım ama elimdeki son yirminci yüzyıl penisilinini, ne olur ne olmaz diye onun üstünde kullanmıştım.</span></p>

    <p class="Normal para-style-override-7"><span class="char-style-override-9">“Ama onu iyileştirebileceğini söylemedin mi yenge?”</span></p>

    <p class="Normal para-style-override-7"><span class="char-style-override-9">“Fırsatım olmadı. Dürüst olmak gerekirse, tam olarak emin de değilim.” Bir tabureye oturdum ve Lizzie’nin elini elime aldım, nabzını ölçtüm.</span></p>

    <p class="Normal para-style-override-7"><span class="char-style-override-9">“Yaa...” Kaşlarını kaldırdı. “Bana iyileştiğimi söylemiştin.”</span></p>

    <p class="Normal para-style-override-7"><span class="char-style-override-9">“Sen iyileştin,” dedim hemen. “Tabii o hastalığa yakalandıysan.” Sert bir bakış attım. “Oranda bir yara görmedin hiç, değil mi? Ya da başka bir yerinde?”</span></p>

    <p class="Normal para-style-override-7"><span class="char-style-override-9">Kafasını iki yana salladı, ses çıkarmadı ama kemikli yanakları hafifçe kızardı.</span></p>

    <p class="Normal para-style-override-7"><span class="char-style-override-9">“Güzel. Sana verdiğim penisilin- onu başka bir yerden... mazide kalan bir yerden getirmiştim. Çok temizdi, hem de güçlüydü. Bu penisilini kullanırkense asla emin olamıyorum” -tezgâhtaki fanusun içindekini işaret ettim- “yeterince etkili olur mu, miktarı doğru mu...” Elimin tersini burnumun altına sürdüm; çobanpüskülü merheminin ciğerlere işleyen bir kokusu vardı.</span></p>

    <p class="Normal para-style-override-7"><span class="char-style-override-9">“Her zaman işe yaramıyor.” Penisilin tedavime cevap alamadığım birden çok hastam olmuştu - her ne kadar o vakalarda başka bir yöntemle başarılı olmuş olsam da. Birkaç sefer de ikinci tedavi seansına gerek duyulmaksızın, hasta kendiliğinden iyileşmişti. Başka bir vakada da iki farklı penisilin karışımı kullanmama rağmen, hastayı yine de kaybetmiştim.</span></p>

    <p class="Normal para-style-override-7"><span class="char-style-override-9">Gözleri Lizzie’nin yüzünde olan Ian yavaşça kafasını salladı. O ilk ter tanecikleri kurumuştu; kız sessizce uyuyordu artık, göğsünün normal hareketiyle battaniyeyi indirip kaldırıyordu.</span></p>

    <p class="Normal para-style-override-7"><span class="char-style-override-9">“Eğer emin değilsen, o zaman... kızla evlenmesine de izin vermezsin herhalde, değil mi?”</span><span class="char-style-override-9"/></p>

    <p class="Normal para-style-override-7"><span class="char-style-override-9">“Bilmiyorum. Jamie de Bay Wemyss’le konuşup onun fikrini </span><span class="char-style-override-9">alacak.”</span></p>

    <p class="Normal para-style-override-7"><span class="char-style-override-9">Ayağa kalktım ve pembemsi sıvıyla dolu kapların içinde duran lamlardan birini aldım, damlaları silkeledim, altlarını sildim ve mikroskobun altına yerleştirdim.</span></p>

    <p class="Normal para-style-override-7"><span class="char-style-override-9">“Ne için bakıyorsun yenge?”</span></p>

    <p class="Normal para-style-override-7"><span class="char-style-override-9">“Spiroket denen şeyler için. O mikroplar frengiye neden olurlar.”</span></p>

    <p class="Normal para-style-override-7"><span class="char-style-override-9">“Hıı, anladım.” Durumun tüm ciddiyetine rağmen, sesindeki şüpheciliği duyunca gülümsedim. Ona daha önce bazı mikroorganizmalar göstermiştim ama tıpkı Jamie gibi -tıpkı geri kalan herkes gibi- görülemeyecek kadar küçük o şeylerin bu kadar büyük zarar verebileceğine o da inanamamıştı. Anlattıklarımı gönülden kabul etmiş gibi görünen tek kişi Malva Christie’ydi, o da bana olan sonsuz güveninden olmalıydı. Ona ne desem inanıyordu; aslında, yıllarca bir sürü İskoç’un bana şüphe içinde attıkları bakışlardan sonra kızın bu hali oldukça rahatlatıcıydı.</span></p>

    <p class="Normal para-style-override-7"><span class="char-style-override-9">“Sence eve mi gitti? Manfred yani?”</span></p>

    <p class="Normal para-style-override-7"><span class="char-style-override-9">“Bilmiyorum.” Neredeyse dinlemeden cevap vermiştim, çünkü o sırada lamın konumunu değiştirerek doğru pozisyona oturtmaya çalışıyordum. Kırmızı kan hücrelerini seçebiliyordum ama ölümcül spiraller görünürde değildi. Elbette bu hiç olmadıkları anlamına da gelmiyordu; belki de kullandığım boya bu iş için etkisizdi.</span></p>

    <p class="Normal para-style-override-7"><span class="char-style-override-9">Lizzie kımıldandı, bir inilti çıkardı, göz kapakları titreşti ve açıldı.</span></p>

    <p class="Normal para-style-override-7"><span class="char-style-override-9">“Merhaba,” dedi Ian yumuşakça, kıza gülümseyerek. “Daha iyi misin?”</span></p>

    <p class="Normal para-style-override-7"><span class="char-style-override-9">“İyi miyim?” dedi kız bitkince. Ağzının kenarları hafifçe oynadı, ellerinden biri örtünün altından çıktı ve boşluğu yokladı. Ian elini tutup okşadı.</span></p>

    <p class="Normal para-style-override-7"><span class="char-style-override-9">“Manfred,” dedi gözleri yarı açık kız, kafasını hareket ettirip. “Burada mı?”</span></p>

    <p class="Normal para-style-override-7"><span class="char-style-override-9">“Iıı... hayır,” dedim, Ian’a şaşkın bir bakış atarak. Konuştuklarımızın ne kadarını duymuş olabilirdi? “Hayır ama buradaydı. Ama- gitti.”</span></p>

    <p class="Normal para-style-override-7"><span class="char-style-override-9">“Yaa.” Kız ilgisini yitirdi, gözlerini kapadı. Hâlâ elini okşamakta olan Ian ona baktı. Oğlanın yüzünde içten bir şefkat vardı - belki biraz da endişe.</span></p>

    <p class="Normal para-style-override-7"><span class="char-style-override-9">“Onu acaba yatağına mı taşısam?” diye sordu yumuşak bir tonla, kız sanki uyuyormuş da onu uyandırmak istemiyormuş gibi. “Sonra aramaya giderim?” Kafasıyla açık pencereyi gösterdi, tek kaşını kaldırdı.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Büyük incelik edersin Ian.” Duraksadım, göz göze geldiğimizde ela gözlerinin endişeyle, geçmişten yadigâr ızdırabın anısıyla dolu olduğunu gördüm. “İyi olacak,” dedim, olabildiğince emin bir tonla konuşmaya çalışarak.</span></p>

    <p class="Normal para-style-override-7"><span class="char-style-override-9">“Evet, olacak elbet,” dedi o da netlikle, sonra da hafifçe diz çöküp kızı kaldırdı, battaniyeyle onu bebek gibi sardı. “Söylemek bana düşerse tabii.”</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-10"> </span></p>
  </div>
</body>
</html>