<html xmlns="http://www.w3.org/1999/xhtml">
<head>
  <title>karvekul-33</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-27"><span class="bold">26. Geleceğe Bir Bakış</span></p>

    <p class="Normal para-style-override-9"><span class="bolditalik char-style-override-10"> </span></p>

    <p class="Normal para-style-override-9"><span class="bolditalik char-style-override-10">9 Ekim 1773</span></p>

    <p class="Normal para-style-override-9"><span class="bolditalik char-style-override-10"> </span></p>

    <p class="Normal para-style-override-7"><span class="char-style-override-9">Roger eyer çantalarını yere, çukurun yanına bıraktı ve göz attı.</span></p>

    <p class="Normal para-style-override-7"><span class="char-style-override-9">“Jem nerede?” dedi.</span></p>

    <p class="Normal para-style-override-7"><span class="char-style-override-9">Çamur içindeki karısı kafasını kaldırıp ona baktı ve yüzüne terle yapışan saçlarını arkaya attı.</span></p>

    <p class="Normal para-style-override-7"><span class="char-style-override-9">“Sana da merhaba. Yolculuk nasıldı?”</span></p>

    <p class="Normal para-style-override-7"><span class="char-style-override-9">“Pek hoş değildi,” dedi Roger. “Jem nerede?”</span></p>

    <p class="Normal para-style-override-7"><span class="char-style-override-9">Bree kaşlarını kaldırdı ve küreğini çamura sapladı. Kendisini yukarı çekmesi için elini Roger’a uzattı.</span></p>

    <p class="Normal para-style-override-7"><span class="char-style-override-9">“Marsali’de. Germain’le birlikte Vınnn oynuyorlar ya da en azından ben bıraktıklarımda öyle yapıyorlardı.”</span></p>

    <p class="Normal para-style-override-7"><span class="char-style-override-9">İki haftadır göğüs kafesinde taşıdığı endişe kasılması yavaş yavaş gevşemeye başlıyordu. Başını salladı, boğazındaki ani düğümlenme konuşmasına engel oldu. Uzandı ve karısını kendine doğru çekti; çamurlu kıyafetlerine ve paniklemesine rağmen onu kendine sıkıca bastırdı.</span></p>

    <p class="Normal para-style-override-7"><span class="char-style-override-9">Sımsıkı sarıldı, kendi kalbinin atışını kulaklarında hissetti ve karısı kendini onun kollarından yavaş yavaş kurtarana kadar bırakamadı. Bree ellerini kocasının omzunda bıraktı, kafasını yana yatırdı ve tek kaşını kaldırdı.</span></p>

    <p class="Normal para-style-override-7"><span class="char-style-override-9">“Evet, ben de seni özledim,” dedi. “Ne oldu, sorun ne?”</span></p>

    <p class="Normal para-style-override-7"><span class="char-style-override-9">“Çok kötü.” Yangın, küçük kızın ölümü - yolculuk sırasında bunlar bir rüyaymış gibi gelmeye başlamıştı. At sürmenin, yürüyüşlerin, sürekli esen rüzgârın monotonluğu sırasında, ayakkabıların çamurdaki, kumlardaki, çakılların ve çam iğnelerinin üstündeki seslerinin verdiği gereksiz dinginlikle o korkunç sahneler sessiz bir filme dönüşmüştü.</span></p>

    <p class="Normal para-style-override-7"><span class="char-style-override-9">Artık evindeydi, doğanın içinde oradan oraya savrulmuyordu. Kalbi ellerinde duran küçük kızın hatırası artık o andaki kadar gerçekti.</span></p>

    <p class="Normal para-style-override-7"><span class="char-style-override-9">“İçeri gel hemen.” Brianna ona dikkatle bakıyordu, endişelenmişti. “Sıcak bir şey lazım sana Roger.”</span></p>

    <p class="Normal para-style-override-7"><span class="char-style-override-9">“İyiyim,” dedi Roger fakat karısını takip etti.</span></p>

    <p class="Normal para-style-override-7"><span class="char-style-override-9">Karısı çaydanlığı ocağa koyarken kafası ellerinde masaya oturdu, pürüzlü masa yüzeyinin üstündeki yemek lekeleri ve yanık izlerine bakarak olan biteni anlattı.</span></p>

    <p class="Normal para-style-override-7"><span class="char-style-override-9">“Sürekli bir yol olduğunu düşündüm... bir çare. Ama yoktu. Elimi… elimi onun yüzüne götürdüğümde bile olayın gerçek olduğuna inanamıyordum. Ama aynı zamanda- ” O anda doğruldu, avuçlarının içine baktı. Aynı zamanda hayatının en net hatırası olmuştu. Düşünmeye bile dayanmıyordu fakat en küçük ayrıntıyı bile asla unutamayacaktı. Boğazı tekrar düğümlendi.</span></p>

    <p class="Normal para-style-override-7"><span class="char-style-override-9">Brianna kocasının yüzünü okumaya çalışırken elini boğazındaki yaraya götürdüğünü fark etti.</span></p>

    <p class="Normal para-style-override-7"><span class="char-style-override-9">“Nefes alabiliyor musun?” diye sordu telaşla. Roger kafasını iki yana salladı. Bir şekilde nefes alabiliyordu ama sanki devasa bir el boğazını sıkıyor, gırtlağıyla nefes borusunu haşat ediyor gibi hissediyordu.</span></p>

    <p class="Normal para-style-override-7"><span class="char-style-override-9">Elinin bir hareketiyle iyi olduğunu işaret etti, içten içe şüphe etmesine rağmen. Bree ona arkadan yaklaşıp Roger’ın elini boğazından çekip ona sarıldı.</span></p>

    <p class="Normal para-style-override-7"><span class="char-style-override-9">“Geçecek,” dedi sessizce. “Nefes al. Düşünme. Sadece nefes al.”</span></p>

    <p class="Normal para-style-override-7"><span class="char-style-override-9">Karısının parmakları soğuktu, elleri toprak kokuyordu. Roger’ın gözleri dolmuştu. Odayı, ocağı, mumu, dokuma tezgâhını görebilmek, nerede olduğundan iyice emin olabilmek için gözlerini kırpıştırdı. Sıcak bir gözyaşı damlası yanağından aşağı indi.</span></p>

    <p class="Normal para-style-override-7"><span class="char-style-override-9">Karısına bir şeyi olmadığını, ağlamadığını söylemek istedi. Fakat Bree daha sıkı sarıldı, tek eliyle göğsüne bastırdı, diğer elinin soğuk parmaklarıyla yarayı okşamaya devam etti. Roger onun yumuşak göğüslerini sırtında hissedebiliyordu. Bree telaşlı ya da çok konsantre olduğu zaman çıkardığı mırıltıyı çıkarıyordu; Roger bunu işitmiyor, daha çok hissediyordu.</span></p>

    <p class="Normal para-style-override-7"><span class="char-style-override-9">Spazm sonunda geçmeye başladı, boğulma hissi geçti ve göğsünde inanamadığı bir rahatlama hissi duydu. Bree de bunu hissetti ve kollarını gevşetti.</span></p>

    <p class="Normal para-style-override-7"><span class="char-style-override-9">“Sen... ne kazıyordun?” diye sordu küçük bir çabayla. Karısına döndü ve daha fazla çaba sarf ederek gülümsedi. “Bir su... aygırı için... mangal çukuru mu?”</span></p>

    <p class="Normal para-style-override-7"><span class="char-style-override-9">Gülümsemeye benzeyen bir ifade Bree’nin yüzünde belirdi ama gözlerinden hâlâ endişe vardı.</span></p>

    <p class="Normal para-style-override-7"><span class="char-style-override-9">“Hayır,” dedi. “Dağsıçanı fırını</span><span class="char-style-override-18">9</span><span class="char-style-override-9">.”</span></p>

    <p class="dip" xml:lang="en-GB"><span class="char-style-override-19">9 Çömlek fırınına benzeyen bir tür fırın. (E.N.)</span><span class="char-style-override-20"/></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-7"><span class="char-style-override-9">Bir an için dağsıçanlarını öldürmek için fazla büyük bir delik olduğunu söylemek istedi ama hiç hali yoktu.</span></p>

    <p class="Normal para-style-override-7"><span class="char-style-override-9">“Yaa,” dedi Roger onun yerine.</span></p>

    <p class="Normal para-style-override-7"><span class="char-style-override-9">Yaban sümbülü çayıyla dolu sıcak fincanı aldı ve yüzüne yaklaştırdı, buharın burnunu ısıtmasına, yanaklarındaki soğukluğu çözmesine izin verdi.</span></p>

    <p class="Normal para-style-override-7"><span class="char-style-override-9">Brianna bir fincan da kendine koydu ve Roger’ın karşısına oturdu.</span></p>

    <p class="Normal para-style-override-7"><span class="char-style-override-9">“Nihayet gelebildiğine çok sevindim,” dedi yumuşak bir sesle.</span></p>

    <p class="Normal para-style-override-7"><span class="char-style-override-9">“Evet. Ben de.” Bir yudum aldı; çay hâlâ kaynar haldeydi. “Fırın demek...” Kadına O’Brianlar’dan bahsetmişti; bahsetmek zorundaydı ama o konu hakkında konuşmak istemiyordu. O an değil. Bree bunu hissetti ve üstüne gitmedi.</span></p>

    <p class="Normal para-style-override-7"><span class="char-style-override-9">“Hı-hı. Su için.” Roger kafası karışık bir ifadeye bürünmüş olmalıydı, çünkü Brianna’nın gülüşü daha da yayıldı. “Sana toprakla da işim olduğunu söylemiştim, değil mi? Hem, bu senin fikrindi.”</span></p>

    <p class="Normal para-style-override-7"><span class="char-style-override-9">“Öyle miydi?” Şu an Roger’ı hiçbir şey şaşırtmazdı ama suyla ilgili parlak fikirler ürettiğini hiç hatırlamıyordu.</span></p>

    <p class="Normal para-style-override-7"><span class="char-style-override-9">Evlere su getirmenin önündeki en büyük sorun taşımadaydı. Etrafta bolca su olduğu inkâr edilemezdi; tepelerin altındaki derelerden akan, şelalelerde çağlayan, nehirlerden taşan sular fazlasıyla yeterliydi. Ama istenilen yere akıtmak için gerekli boruların imalatına ihtiyaç vardı.</span></p>

    <p class="Normal para-style-override-7"><span class="char-style-override-9">“Bay Wemyss kız arkadaşı </span><span class="italik char-style-override-10">Fraulein</span><span class="char-style-override-9"> Berrisch’le konuşmuş -</span><span class="italik char-style-override-10">Frau</span><span class="char-style-override-9"> Ute sayesinde tanıştılar- ne yaptığımı anlatmış, kadın da Salem’deki erkekler korosunun da aynı iş üzerinde çalıştıklarını söylemiş, o yüzden- ”</span></p>

    <p class="Normal para-style-override-7"><span class="char-style-override-9">“Koro mu?” Bir yudum daha aldı, içilebilir haldeydi. “Koronun ne alakası- ”</span></p>

    <p class="Normal para-style-override-7"><span class="char-style-override-9">“Adları öyleymiş sadece. Bekâr erkekler korosu, bekâr kadınlar korosu, evli erkekler korosu... Şarkı söylemiyorlarmış, hepsinin toplum için yaptıkları kendi işleri varmış. Her neyse, kasabaya su getirmeye çalışıyorlarmış ama sorunları bizimkiyle aynıymış: boru imalatı için yeterli metalleri yokmuş.</span></p>

    <p class="Normal para-style-override-7"><span class="char-style-override-9">“Ama hatırlıyorsundur, bana Salem’de yapılan çömlekten bahsetmiştin. Onlar kütükle boru yapmaya kalkışmışlar ama bu çok zor ve fazla zaman alıyor. Çünkü kütüğü ortadan delsen de kütükleri bağlamak için yine metal bağlantıya ihtiyaç var. Bir süre sonra vazgeçmişler. Sonra senin fikrini akıl etmişler: neden borular pişirilmiş kilden yapılmasın?”</span></p>

    <p class="Normal para-style-override-7"><span class="char-style-override-9">Brianna anlatırken neşe içindeydi. Soğuktan kızarmış burnu normal rengine dönmüştü ama bu kez yanakları kızarmıştı ve gözleri hevesle parıldıyordu. Konuşurken sürekli ellerini oynatıyordu ve Roger karısının bunu annesinden kaptığını düşündü, gülümsedi.</span></p>

    <p class="Normal para-style-override-7"><span class="char-style-override-9">“...çocukları annemle Bayan Bug’a bıraktık ve Marsali’yle Salem’e gittik- ”</span></p>

    <p class="Normal para-style-override-7"><span class="char-style-override-9">“Marsali mi? Ata binemiyordur herhalde, değil mi?” Marsali hamileliğinin son aşamalarındaydı; Roger onun etrafındayken rahatsız oluyordu, çünkü kadın her an doğurabilecekmiş gibiydi.</span></p>

    <p class="Normal para-style-override-7"><span class="char-style-override-9">“Doğurmasına daha bir ay var. Atla gitmedik, yük arabasına bindik. Peynir ve örtülerine karşılık bal, elma şarabı, geyik eti verdik - yeni çaydanlığımı gördün mü?” Gururla çaydanlığı gösterdi. Bodur, kiremit rengi, ortasında sarı şekiller olan bir kaptı. Roger’ın gördüğü en çirkin nesnelerden biriydi ama ona bakınca birden eve gelmiş olmanın sevinciyle gözlerine yaşlar doldu.</span></p>

    <p class="Normal para-style-override-7"><span class="char-style-override-9">“Beğenmedin mi?” dedi Bree, kaşlarını hafifçe çatarak.</span></p>

    <p class="Normal para-style-override-7"><span class="char-style-override-9">“Hayır, çok güzelmiş,” dedi Roger boğuk bir sesle. Mendiline sümkürdü, hislerini belli etmemeye çabaladı. “Bayıldım. Ne diyordun... Marsali?”</span></p>

    <p class="Normal para-style-override-7"><span class="char-style-override-9">“Su boruları diyordum. Ama- Marsali’yle ilgili de bir şey var.” Bree kaşlarını biraz daha çattı. “Fergus pek iyi davranmıyor.”</span></p>

    <p class="Normal para-style-override-7"><span class="char-style-override-9">“Yaa? Ne yapıyormuş? Bayan Crombie’yle çılgınca bir ilişki mi yaşıyormuş yoksa?”</span></p>

    <p class="Normal para-style-override-7"><span class="char-style-override-9">Karısı bu soruya bitkin bir bakışla karşılık verdi ama uzatmadı.</span></p>

    <p class="Normal para-style-override-7"><span class="char-style-override-9">“Bir kere uzun bir süre ortadan kayboldu, çocukları Marsali’nin başına bıraktı ve bütün işler de kadının üstüne kaldı.”</span></p>

    <p class="Normal para-style-override-7"><span class="char-style-override-9">“Bu dönem için oldukça anlaşılır bir şey,” dedi Roger hemen. “Birçok erkek yapıyor bunu. Baban da yapıyor. </span><span class="italik char-style-override-10">Ben</span><span class="char-style-override-9"> de yapıyorum, fark etmiş miydin?”</span></p>

    <p class="Normal para-style-override-7"><span class="char-style-override-9">“Tabii ki,” dedi Bree, biraz kötücül bir bakış atarak. “Ama kastettiğim şu ki ağır işlerin çoğunu erkekler yapar. Saban sürmek, fidan dikmek gibi. Ev işlerini de karılarına bırakırlar. Temizlik, yemek, çamaşır, dokuma, hepsi işte. Ama Marsali bunların hepsini yapıyor, üstüne çocuklara bakıyor ve birahanede çalışıyor. Fergus eve geldiği zamanlarda somurtuyormuş ve çok içiyormuş.”</span></p>

    <p class="Normal para-style-override-7"><span class="char-style-override-9">Bunlar Roger’a üç tane fazla yaramaz çocuğun babası ve hamileliğinin sonlarında olan bir kadının kocası olan bir adam için gayet normal gibi gelmişti fakat bunu dışarı vurmadı.</span></p>

    <p class="Normal para-style-override-7"><span class="char-style-override-9">“Fergus’un tembellik ettiğini fark etmemiştim,” dedi yalnızca. Kaşları hâlâ çatık olan Bree kafasını iki yana salladı, kupasına biraz daha çay doldurdu.</span></p>

    <p class="Normal para-style-override-7"><span class="char-style-override-9">“Hayır, tembel denemez. Tek elle zorlanıyor; ağır işlerin bazılarını kaldıramıyor ama Marsali o işleri yaparken yemeğe, çocukların bakımına da yardım etmiyor. Saban işine Ian da yardım ediyor fakat... Sürekli gidiyor, günlerce yalnız bırakıyor -bazen küçük işler yapıyor, yolculuk yapanlara tercümanlık yapıyor- ancak çoğu zaman, çekip gidiyor yalnızca. Bir de...” Bree tereddüt etti, devam etmek için kocasının gözlerinden teyit almak istedi.</span></p>

    <p class="Normal para-style-override-7"><span class="char-style-override-9">“Bir de?” dedi Roger kibarca. Çay işe yarıyordu, boğazındaki acı neredeyse tamamen geçmişti.</span></p>

    <p class="Normal para-style-override-7"><span class="char-style-override-9">Bree masaya baktı, meşenin üstünde parmağıyla şekiller çizdi.</span></p>

    <p class="Normal para-style-override-7"><span class="char-style-override-9">“Marsali öyle bir şey demedi ama... sanırım Fergus onu dövüyor da.”</span></p>

    <p class="Normal para-style-override-7"><span class="char-style-override-9">Roger kalbinin o an sıkıştığını hissetti. Papaz Efendi ile yaşarken çok şey görmüştü. Dışarıya mutlu, saygıdeğer görünen ailelere mensup, mor gözlerini, kırık burunlarını ve zedelenmiş dirseklerini bir kenara bırakarak kendi “sakarlıklarıyla” alay eden bir sürü kadın. Ailelerinin geçimini sağlarlarken içki şişeleriyle kendinden geçen bir sürü adam.</span></p>

    <p class="Normal para-style-override-7"><span class="char-style-override-9">“Lanet olsun,” dedi ve kendini aniden bitkin hissetti. Baş ağrısının başladığını hissetti, elini alnına götürdü.</span></p>

    <p class="Normal para-style-override-7"><span class="char-style-override-9">“Neden öyle düşünüyorsun?” dedi net bir sesle. “Yara, bere gördün mü?”</span></p>

    <p class="Normal para-style-override-7"><span class="char-style-override-9">Bree üzgün bir yüzle başını salladı. Gözleri hâlâ masaya bakıyordu ama parmağı artık hareket etmiyordu.</span></p>

    <p class="Normal para-style-override-7"><span class="char-style-override-9">“Kolunda.” Eliyle kolunun ön tarafındaki bir yeri gösterdi. “Kolun etrafını saran izler, sanki parmak izleri gibi. Arabadan bal peteğini almaya çalışırken giysisinin kolu açıldı, o zaman gördüm.”</span></p>

    <p class="Normal para-style-override-7"><span class="char-style-override-9">Roger başını salladı, o anda kupasında çaydan daha sert bir şey olmasını istedi.</span></p>

    <p class="Normal para-style-override-7"><span class="char-style-override-9">“Konuşayım mı onunla, ne dersin?”</span></p>

    <p class="Normal para-style-override-7"><span class="char-style-override-9">Karısı o anda kafasını kaldırdı ve ona baktı, gözlerinde endişe vardı.</span></p>

    <p class="Normal para-style-override-7"><span class="char-style-override-9">“Çoğu erkek bunu teklif bile etmezdi, biliyorsun değil mi?”</span></p>

    <p class="Normal para-style-override-7"><span class="char-style-override-9">“Eh, hoş olmayacağı kesin,” dedi hemen. “Ama böyle bir şeyin sürmesine izin vermek, kendi kendine geçeceğine inanmak da doğru olmaz. Birinin </span><span class="italik char-style-override-10">bir şey </span><span class="char-style-override-9">demesi gerek.”</span></p>

    <p class="Normal para-style-override-7"><span class="char-style-override-9">Ne denmesi gerektiğini Tanrı bilirdi ve nasıl denmesi gerektiğini de elbette. Teklifinden hemen pişman olmuştu, ne </span><span class="italik char-style-override-10">diyebileceğini </span><span class="char-style-override-9">bilemiyordu. </span><span class="italik char-style-override-10">“Ee, Fergus, karını dövüyormuşsun, ha? Yapma, ne gerek var?”</span></p>

    <p class="Normal para-style-override-7"><span class="char-style-override-9">Fincanında kalan çayı içti ve viski almak için ayağa kalktı.</span></p>

    <p class="Normal para-style-override-7"><span class="char-style-override-9">“Kalmadı,” dedi Brianna, onun düşüncelerini okuyarak. “Bay Wemyss biraz üşütmüştü de.”</span></p>

    <p class="Normal para-style-override-7"><span class="char-style-override-9">Roger iç geçirerek şişeyi yerine bıraktı. Brianna koluna şefkatle dokundu.</span></p>

    <p class="Normal para-style-override-7"><span class="char-style-override-9">“Yemek için büyük eve davetliyiz. Erken gidebiliriz.” İşte bu neşe veren bir öneriydi. Jamie’nin orada her daim saklı tuttuğu bir şişe malt viskisi olurdu.</span></p>

    <p class="Normal para-style-override-7"><span class="char-style-override-9">“Evet, olur.” Karısının pelerinini eline aldı, onun omuzlarından arkaya attı. “Sence şu Fergus işini babanla konuşmalı mıyım? Yoksa kendim mi halledeyim?” Birden Jamie’nin meseleyi üstlenip onu dışarıda tutabileceğini düşünüp umutlanmıştı.</span></p>

    <p class="Normal para-style-override-7"><span class="char-style-override-9">Brianna da bundan korkuyor gibiydi; yarı ıslak saçlarını savurarak kafasını iki yana salladı.</span></p>

    <p class="Normal para-style-override-7"><span class="char-style-override-9">“Hayır! Babam boynunu kırar adamın. Fergus’un ölüsü de Marsali’nin işine yaramaz.”</span></p>

    <p class="Normal para-style-override-7"><span class="char-style-override-9">“Hmm.” Kaçınılmaz cevabı kabul etti ve karısına kapıyı açtı. Büyük beyaz ev yukarılarında parıldıyordu. Arkasında kocaman, kırmızı ladin olan sessiz ev öğleden sonra güneşiyle aydınlanıyordu ve Roger </span><span class="italik char-style-override-10">yine</span><span class="char-style-override-9"> o ağacın evin koruması gibi göründüğünü düşündü. İçinde bulunduğu hassas ruhsal durumu düşününce de bunun rahatlatıcı bir hayal olduğuna karar verdi.</span></p>

    <p class="Normal para-style-override-7"><span class="char-style-override-9">Karısı yeni çukura yeterince hayran kalmasını sağlamak ve dağsıçanı fırınının tam olarak nasıl çalışacağını anlatmak için yolu biraz uzattı. Detayların neredeyse hiçbirini dinlemedi ama meselenin çukurun içini çok sıcak yapmak olduğunu kavradı. Brianna’nın konuşmasını da ayrıca çok rahatlatıcı buldu.</span></p>

    <p class="Normal para-style-override-7"><span class="char-style-override-9">“... tuğlalarsa baca için,” diyordu Bree, o anda fazla geniş bir mezardan başka bir şeye benzemeyen iki buçuk metrelik çukurun uzak ucunu göstererek. Ama şimdiye kadar oldukça başarılı ve titiz çalıştığı yadsınamazdı; çukurun köşeleri ve kenarları adeta özel bir alet yardımıyla yapılmış gibiydi. Bunu karısına söyledi ve Bree gülümsedi, öne gelmiş kızıl saçlarından bir tutamı kulağının ardına yerleştirdi.</span></p>

    <p class="Normal para-style-override-7"><span class="char-style-override-9">“Çok daha derin olması lazım,” dedi, “belki doksan santim daha kazılmalı. Şansıma, buralardaki toprak kazılmaya uygun; yumuşak ve kolay dağılmıyor. Kar yağmadan önce bitirmeyi umuyorum ama bilemiyorum.” Burnunun altını kaşıdı, deliğe şüpheci bir bakış attı. “Seninle Jem’e kışlık gömlekleriniz için biraz daha yün ayarlamam lazım ve haftaya yetişmesi gerekiyor, yani...”</span></p>

    <p class="Normal para-style-override-7"><span class="char-style-override-9">“Ben kazarım, merak etme.”</span></p>

    <p class="Normal para-style-override-7"><span class="char-style-override-9">Bree parmaklarının ucunda yükselip kulağının hemen altından öpünce Roger güldü, kendini iyi hissetmeye başladı.</span></p>

    <p class="Normal para-style-override-7"><span class="char-style-override-9">“Bu kış için değil,” dedi Brianna, koluna girerek, “ama eninde sonunda… acaba fırının sıcaklığını bir şekilde kulübenin altına yöneltebilir miyim diyorum. Roma hipokostu diye bir şey duymuş muydun?”</span></p>

    <p class="Normal para-style-override-7"><span class="char-style-override-9">“Duymuştum.” Roger evinin alt tarafına baktı, doğal taşlardan oluşan temelin üstüne kütükten duvarlar konularak oluşturulmuş evi inceledi. İlkel bir dağ kulübesinin içini merkezi ısıtmayla ısıtma fikri onu güldürmek üzereydi ama karısının ciddi olduğundan da neredeyse emindi. “Nasıl yapmayı düşünüyorsun? Temeldeki taşların arasından sıcak hava boruları mı geçireceksin?”</span></p>

    <p class="Normal para-style-override-7"><span class="char-style-override-9">“Evet. Boru inşa etme işini kotaracağımdan umutluyum, göreceğiz tabii. Ne diyorsun?”</span></p>

    <p class="Normal para-style-override-7"><span class="char-style-override-9">Duyduğu projenin alanına, oradan da gözlerini yavaş yavaş kaldırarak büyük eve baktı. Bu uzaklıktan bile temelin bitişiğindeki toprak birikintisi görülebiliyordu ki bu da beyaz domuzun çukur açma kabiliyetini vurguluyordu.</span></p>

    <p class="Normal para-style-override-7"><span class="char-style-override-9">“Evin altına öyle güzel bir yuva yaparsan, bu namussuz domuz artık bize musallat olur. Benden söylemesi. Binbaşı MacDonald’a ne yaptığını da gördün hem.”</span></p>

    <p class="Normal para-style-override-7"><span class="char-style-override-9">“Adamı gerçekten hiç sevmiyor,” dedi Bree hemen. “Neden acaba?”</span></p>

    <p class="Normal para-style-override-7"><span class="char-style-override-9">“Annene sor, o da pek hazzetmiyor.”</span></p>

    <p class="Normal para-style-override-7"><span class="char-style-override-9">“O başka ama- ” Brianna birden durdu, dudaklarını kapadı ve büyük eve bakarak kalakaldı. Ameliyathane penceresinin içinde bir gölge hareket etti, içeride biri vardı. “Bak ne diyeceğim: sen babamı bul, onunla bir iki kadeh bir şeyler için ve ben de o sırada anneme Marsali’yle Fergus’u anlatayım. Belki aklına daha iyi bir fikir gelir.”</span></p>

    <p class="Normal para-style-override-13"><span class="char-style-override-9">“Beden sağlığıyla ilgisi var mıdır bilmem,” dedi kocası, “ama Germain’e eter vermesi iyi bir başlangıç olabilir.”</span><span class="char-style-override-9"/></p>
  </div>
</body>
</html>