<html xmlns="http://www.w3.org/1999/xhtml">
<head>
  <title>karvekul-19</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-15"><span class="bold">14.</span> <span class="bold">Karkuşu Halkı</span></p>

    <p class="Normal para-style-override-9"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">“Silah,” dedi Sabah Şakıyan Kuş. “Kralınıza söyleyin, silah istiyoruz.”</span></p>

    <p class="Normal para-style-override-7"><span class="char-style-override-9">Jamie, “Kim istemiyor ki?” demek için içinde yükselen dürtüyü bir anlığına bastırabildi fakat sonra dayanamadı. Şef önce şaşkınlıkla, sonra hafif bir sırıtmayla karşılık verdi.</span></p>

    <p class="Normal para-style-override-7"><span class="char-style-override-9">“Doğru.” Sabah Şakıyan Kuş kısa boylu, vücudu fıçı gibi olan, konumu için yaşı genç bir adamdı. Ancak kurnazdı ve nezaketi zekâsını gizleyemiyordu. “Hepsi böyle diyor, bütün köy şefleri, ha? Tabii derler. Siz onlara ne diyorsunuz?”</span></p>

    <p class="Normal para-style-override-7"><span class="char-style-override-9">“Yapabileceklerimi.” Jamie tek omzunu kaldırdı ve biraz sonra da düşmesine izin verdi. “Takas eşyaları kesindir; bıçaklar oldukça mümkün, ateşli silahlar da olabilir ama söz veremem.”</span><span class="char-style-override-9"/></p>

    <p class="Normal para-style-override-7"><span class="char-style-override-9">Cherokee dilinin biraz farklı bir lehçesini kullanıyorlardı ve Jamie kullandığı kelimelerde olasılık anlamını doğru bir şekilde verebildiğini umuyordu. Normalde dillerinde avlanma ve ticaret gibi günlük konularda konuşurken başarılıydı ama o gün orada konuştukları asla günlük konular değildi. Onları dikkatle dinleyen Ian’a bir bakış attı, söylediklerinde bir sorun olmadığını belli eden bir yüz ifadesi gördü. Ian, Fraser Tepesi’nin yakınlarındaki köyleri sık sık ziyaret eder, köylerdeki genç adamlarla birlikte avlanırdı; Tsalagi diline anadili olan Galce’ye geçtiği kadar rahat geçebiliyordu.</span></p>

    <p class="Normal para-style-override-7"><span class="char-style-override-9">“O halde, pekâlâ.” Sabah Şakıyan Kuş kendisini daha rahat bir oturuş pozisyonuna geçirdi. Jamie’nin ona hediye olarak verdiği kurşun kalay alaşımı çanta kucağında parıldıyordu, ateşin ışığı da şefin geniş ve sevimli yüzünü aydınlatıyordu. “Kralınıza silahlardan bahsedin, neden istediğimizi de söyleyin, ha?”</span></p>

    <p class="Normal para-style-override-7"><span class="char-style-override-9">“Demek bunu söylememi istiyorsun... Yani kendi halkını öldürmen için silah istediğini söyleyeyim, öyle mi?” diye sordu Jamie duygusuzca. Beyaz göçmenlerin Antlaşma Hattı’nın ötesine, Cherokee topraklarına saldırmaları hassas bir noktaydı ve direkt olarak bunu ima etmesi riskliydi. Bunun yerine şefin silaha ihtiyaç duyacağı başka durumlardan bahsetmek daha güvenliydi: yağmalara karşı kendilerini savunmaları veya kendi yağmaları için.</span></p>

    <p class="Normal para-style-override-7"><span class="char-style-override-9">Şef omuz silkerek cevapladı.</span></p>

    <p class="Normal para-style-override-7"><span class="char-style-override-9">“İstersek onları silahsız da öldürürüz.” Tek kaşını hafifçe kaldıran Sabah Şakıyan kuş, dudaklarını kapadı ve Jamie’nin bu iddiaya vereceği yanıtı bekledi.</span></p>

    <p class="Normal para-style-override-7"><span class="char-style-override-9">Şefin kendisini şaşırtmayı beklediğini düşünen Jamie, kafa sallamakla yetindi.</span></p>

    <p class="Normal para-style-override-7"><span class="char-style-override-9">“Tabii öldürebilirsiniz. Fakat bunu yapmayacak kadar bilgesiniz.”</span></p>

    <p class="Normal para-style-override-7"><span class="char-style-override-9">“Henüz değilim.” Şefin dudakları görkemli bir gülüşle kıvrıldı. “Krala söyleyin, henüz değil.”</span></p>

    <p class="Normal para-style-override-7"><span class="char-style-override-9">“Majesteleri sizin arkadaşlığınıza sahip olduğunu duymaktan mutlu olacaktır.”</span></p>

    <p class="Normal para-style-override-7"><span class="char-style-override-9">Sabah Şakıyan Kuş bunu duyunca kahkahaya boğuldu, öne arkaya sallanmaya başladı; yanında oturan kardeşi Sakin Su da dişlerini göstererek sırıttı.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Sevdim seni Ayı Öldüren,” dedi toparlanarak. “Eğlenceli adamsın.”</span></p>

    <p class="Normal para-style-override-7"><span class="char-style-override-9">“Olabiliyorum,” dedi Jamie, İngilizce. “Biraz zaman tanırsanız.”</span></p>

    <p class="Normal para-style-override-7"><span class="char-style-override-9">Ian eğlendiğini belli eden bir homurtu çıkardı. Şef ona sert bir bakış attı, sonra gözlerini çevirip boğazını temizledi. Jamie yeğenine kaşını kaldırarak baktı. Ian da nazik bir gülümsemeyle karşılık verdi.</span></p>

    <p class="Normal para-style-override-7"><span class="char-style-override-9">Sakin Su, Ian’ı dikkatle izliyordu. Cherokeeler ikisini de saygı duyarak karşılamışlardı fakat Jamie daha ilk dakikada Ian’a karşı farklı bir tavırları olduğunu anlamıştı. Cherokeeler, Ian’ı bir Mohavk olarak görmüşlerdi ve bu onları dikkatli olmaya itmişti. Jamie de içten içe, Ian’ın bir parçasının Snaketown’dan hiç geri dönmediğini ve asla da dönmeyeceğini düşünüyordu.</span></p>

    <p class="Normal para-style-override-7"><span class="char-style-override-9">Şef Jamie’ye bir soru sorması için fırsat tanıdı.</span></p>

    <p class="Normal para-style-override-7"><span class="char-style-override-9">“Topraklarınıza gelip yerleşmek isteyen beyazlardan çok çektiniz,” dedi, başını saygıyla indirerek. “Bu insanları bilgece davranarak öldürmüyorsunuz. Ama herkes bu kadar bilge değil, öyle değil mi?”</span></p>

    <p class="Normal para-style-override-7"><span class="char-style-override-9">Sabah Şakıyan Kuş’un gözleri hemen kısıldı.</span></p>

    <p class="Normal para-style-override-7"><span class="char-style-override-9">“Ne demek istiyorsun Ayı Öldüren?”</span></p>

    <p class="Normal para-style-override-7"><span class="char-style-override-9">“Tsisqua’daki yangını duydum.” Gözlerini şefinkinden ayırmıyor ve herhangi bir suçlama imasında bulunmamaya özen gösteriyordu. “Kral evlerin yakıldığını, erkek ve kadınların öldürüldüğünü duyuyor. Bundan da hoşnut değil.”</span></p>

    <p class="Normal para-style-override-7"><span class="char-style-override-9">Dudakları kapalı duran şef, bir homurtu çıkardı. Bununla birlikte, ilginç bir şekilde, bu hikâyeleri kendisinin duymadığını söylemedi.</span></p>

    <p class="Normal para-style-override-7"><span class="char-style-override-9">“Bu haberleri duymaktan artık sıkıldık. Kral insanlarını korumak için askerlerini gönderebilir. Öyle yaparsa da kendi gönderdiği silahların onda doğrultulmasını istemez,” dedi Jamie vurgulu bir şekilde.</span></p>

    <p class="Normal para-style-override-7"><span class="char-style-override-9">“Ne yapalım o halde?” diye heyecanla araya girdi Sakin Su. “Antlaşma Hattı’nı geçecekler, evler yapacak, tarlalar ekecek ve kontrolü ellerine alacaklar, öyle mi? Eğer sizin kralınız, insanlarını vatanlarında tutamıyorsa, kendi vatanımızı savunmamıza nasıl karşı çıkabilir?”</span></p>

    <p class="Normal para-style-override-7"><span class="char-style-override-9">Şef elini kaldırarak, ona dönmeden, kardeşine susmasını işaret etti ve Sakin Su gücenerek de olsa sustu.</span></p>

    <p class="Normal para-style-override-7"><span class="char-style-override-9">“Ee, Ayı Öldüren, bunları da anlatacak mısın ona?”</span></p>

    <p class="Normal para-style-override-7"><span class="char-style-override-9">Jamie kafasını usulca eğdi.</span></p>

    <p class="Normal para-style-override-7"><span class="char-style-override-9">“Bu benim görevim. Sizinle kral adına konuşuyorum ve sizin sözlerinizi de kendisine aktaracağım.”</span><span class="char-style-override-9"/></p>

    <p class="Normal para-style-override-7"><span class="char-style-override-9">Şef düşünceli bir şekilde kafa salladı, sonra bir el hareketiyle bira ve ekmek getirilmesini istedi ve konuşmalar hemen tartışmasız konulara kaydı. O gece bir daha iş konuşulmayacaktı.</span></p>

    <p class="Normal para-style-override-4"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Tsisqua’nın evinden çıkıp küçük misafir evine geçtiklerinde saat geç olmuştu. Jemmy ayın tepeye çıktığı saati çoktan geçtiklerini düşünmüştü ama tepede görünen bir ay yoktu; gökyüzü kalın bulut</span><span class="char-style-override-9">larla kaplıydı ve esen rüzgâr yağmurun geleceğini haber veriyordu.</span></p>

    <p class="Normal para-style-override-7"><span class="char-style-override-9">“Tanrım,” dedi Ian esneyerek. “Kıçım uyumuş bile.”</span></p>

    <p class="Normal para-style-override-7"><span class="char-style-override-9">Jamie de esnedi, sonra gözlerini kırpıştırdı ve güldü. “Eh, peki. Uyandırmaya kalkma, kalanın da ona katılabilir.”</span></p>

    <p class="Normal para-style-override-7"><span class="char-style-override-9">Ian dudaklarıyla komik bir ses çıkardı.</span></p>

    <p class="Normal para-style-override-7"><span class="char-style-override-9">“Şef komik olduğunu söylediyse de Jamie Dayı, ona pek katılamayacağım. Kibarlık ediyor işte, anladın mı?”</span></p>

    <p class="Normal para-style-override-7"><span class="char-style-override-9">Jamie bunu duymazdan geldi ve kendilerine oraya kadar eşlik eden kadına Tsalagi dilinde teşekkür etti. Kadın ona küçük bir sepet uzattı -içinde kuru elma ve mısır ekmeği olduğu kokudan anlaşılıyordu- sonra da onlara iyi geceler dileklerini iletip yumuşak ve huzursuz geceye karıştı.</span></p>

    <p class="Normal para-style-override-7"><span class="char-style-override-9">O kadar temiz, serin hava aldıktan sonra içine girdiği küçük baraka Jamie’ye havasız geldi. Kapı ağzında bir süre durdu, ağaçların arasından gelen, çam dallarının arasından görünmez, devasa bir yılan gibi kıvrılan rüzgârın hareketinin tadını çıkardı. Yüzüne bir parça nem vurunca, yağmur yağacağını çok iyi bildiği halde geceyi dışarıda geçirmeyecek olan adamlara has, derin bir memnuniyet duydu.</span></p>

    <p class="Normal para-style-override-7"><span class="char-style-override-9">“Yarın dedikodu yaparken etrafa sor bakalım Ian,” dedi tekrar içeri girince. “Kibarca de ki kulübeleri yakan her kimse kral bunu bilmekten mutluluk duyacaktır. Ödül olarak da birkaç silahı çok görmeyecektir. Eğer kendileri yapıyorlarsa söylemezler ama başka bir grupsa konuşabilirler.”</span></p>

    <p class="Normal para-style-override-7"><span class="char-style-override-9">Ian başını salladı, tekrar esnedi. Çember şeklindeki taşların ortasında küçük bir ateş yanıyordu, ateşin dumanı tepelerindeki çatıya çıkan bir bacanın içinde yükseliyordu. Ateşin ışığı odanın bir kenarında duran, kürk yığınından oluşan yatağı ve odanın ortasındaki kürk ve battaniyelerden oluşan yer yatağını parlatıyordu.</span></p>

    <p class="Normal para-style-override-7"><span class="char-style-override-9">“Yatak için yazı tura atalım Jamie Dayı,” dedi Ian ve elini belindeki kesenin içine attı, pürüzlü bir bozukluk çıkardı. “Hangisi?”</span></p>

    <p class="Normal para-style-override-7"><span class="char-style-override-9">“Yazı,” dedi Jamie, sepeti elinden bıraktı ve pantolonunu çözmeye başladı. Pantolonun sıcak kumaşı bacaklarından aşağı düşerken gömleğini çıkardı. Buruşuk ve kirli kumaşın altındaki teninin kirli kokusunu alabiliyordu; neyse ki bu köy son köydü. Bir, en fazla iki gece daha kalacak ve eve dönecekti.</span></p>

    <p class="Normal para-style-override-7"><span class="char-style-override-9">Ian yerdeki bozukluğu alırken küfretti.</span></p>

    <p class="Normal para-style-override-7"><span class="char-style-override-9">“Nasıl beceriyorsun? Her gece ‘yazı’ diyorsun, her gece yazı geliyor!”</span><span class="char-style-override-9"/></p>

    <p class="Normal para-style-override-7"><span class="char-style-override-9">“Para senin paran Ian. Benim suçum ne?” Jamie yüksekteki yatağa oturdu, iyice gerindi ve uzandı. “Geordie’nin burnuna bak.”</span></p>

    <p class="Normal para-style-override-7"><span class="char-style-override-9">Ian elindeki bozukluğu çevirdi ve ışığa tutup gözlerini kısarak baktı, tekrar küfretti. Paranın arkasında resmi bulunan Britanya Kralı III. George’un aristokratlara özgü, çıkıntılı burnunun üstünde, özellikle bakılmadığında görülemeyecek kadar ince bir balmumu tabakası vardı.</span></p>

    <p class="Normal para-style-override-7"><span class="char-style-override-9">“Bu nasıl buraya gelmiş?” dedi Ian ve şüpheci gözlerle dayısına baktı. Jamie gülmekle yetindi.</span></p>

    <p class="Normal para-style-override-7"><span class="char-style-override-9">“Küçük Jem’e bir bozukluğu nasıl çevirebileceğini gösterirken. Hani mumu devirince her yere damlamıştı ya?”</span></p>

    <p class="Normal para-style-override-7"><span class="char-style-override-9">“Haa.” Ian bir an elindeki bozukluğa bakakaldı, sonra kafasını iki yana salladı, balmumunu başparmağıyla kazıdı ve parayı kenara koydu.</span></p>

    <p class="Normal para-style-override-7"><span class="char-style-override-9">“İyi geceler Jamie Dayı,” dedi yerdeki kürk yığınlarının arasına iç geçirerek uzanırken.</span></p>

    <p class="Normal para-style-override-7"><span class="char-style-override-9">“İyi geceler Ian.”</span></p>

    <p class="Normal para-style-override-7"><span class="char-style-override-9">Yorgunluğunu o ana dek görmezden gelmişti. O an sıcak katmanların arasında kendini saldığında bu halinin ne kadar uzun süredir var olduğunu anladı.</span></p>

    <p class="Normal para-style-override-7"><span class="char-style-override-9">Aklına birden MacDonald’ın ne kadar sevineceği geldi. Jamie yalnızca Antlaşma Hattı’nın ötesindeki ilk iki Cherokee köyünü ziyaret etmeyi, oralarda yeni unvanını açıklamayı, viski ve tütün -tütünü son anda, Cross Creek’te yaptığı alışverişte büyük bir fıçı tütün alan Tom Christie’den ödünç almıştı- gibi mütevazı hediyeler dağıtmayı ve sonbaharda daha uzaktaki Cherokee köylerini ziyaret için sefere çıktığında daha fazla mal dağıtabileceğini haber vermeyi planlamıştı.</span></p>

    <p class="Normal para-style-override-7"><span class="char-style-override-9">Ancak iki köyde de büyük içtenlikle karşılanmıştı - ikinci köy olan Pigtown’da birçok yabancı vardı; bunlar eş arayan genç erkeklerdi. Kendilerine Karkuşu adını veren, başka bir Cherokee kabilesinden gelen bu adamların evleri dağların daha üst kısımlarında kalıyordu.</span></p>

    <p class="Normal para-style-override-7"><span class="char-style-override-9">İçlerinden biri, Karkuşu kabilesinin şefi olan Sabah Şakıyan </span><span class="char-style-override-9">Kuş’un yeğeniydi. Bu genç adam Jamie’ye kendisi ve yanındakilerle köylerine gelmesi konusunda çok ısrarcı olmuştu. Yanında kendisi için sakladığı az bir miktar tütün ve viski bulunan Jamie, bu teklifi geri çevirmemişti ve Ian’la birlikte o köyde, Kral’ın temsilcileri olarak büyük saygıyla ağırlanmışlardı. Karkuşu halkı daha önce bir Kızılderili ajanı tarafından ziyaret edilmemişti ve bu şerefe nail olmaktan çok mutlu olmuşlardı - ayrıca, bunun kendilerine nasıl faydalar sağlayacağını sormakta da hiç gecikmemişlerdi.</span></p>

    <p class="Normal para-style-override-7"><span class="char-style-override-9">Jamie, şefin iş yapılabilecek bir adam olduğunu düşünmüştü - hem de birçok konuda.</span></p>

    <p class="Normal para-style-override-7"><span class="char-style-override-9">Bunu düşündüğünde aklına Roger Mac ve Fraser Tepesi’nin yeni sakinleri geldi. Son günlerde onlar hakkında endişelenecek fazla zaman bulamamıştı ama endişe edilecek bir şey olduğunu da sanmıyordu. Her ne kadar bozulmuş sesi adamın olduğundan daha az ciddiye alınmasına neden olabilecek bir özellik olsa da, Roger Mac fazlasıyla yetenekli biriydi. Ama yanında Tom Christie ve Arch Bug olunca...</span></p>

    <p class="Normal para-style-override-7"><span class="char-style-override-9">Gözlerini kapadı, vücudundaki yorgunluk kendini iyice hissettirdi, omuzlarındaki gerginlik azaldı.</span></p>

    <p class="Normal para-style-override-7"><span class="char-style-override-9">Belki bir gün daha ve sonra eve dönebilecekti. Soğuklar gelmeden önce bir-iki şey yetiştirebilirdi. Hayvanlar... Acaba o lanet, beyaz renkli, dişi domuzu kesmenin zamanı gelmiş miydi? Hayır... Yaratık çok verimliydi. Onunla çiftleşmeyi hangi erkek domuz göze alabiliyor? diye düşündü. Vahşi domuzlar... tütsülenmiş domuz pastırmaları, sosisler...</span></p>

    <p class="Normal para-style-override-7"><span class="char-style-override-9">Tam uykunun ilk katları arasında gezerken özel bölgesinde bir dokunuş hissetti. Hemen ayıldı ve dokunan eli sıkıca yakaladı. Tutan her kimse bir kıkırtı çıkardı.</span></p>

    <p class="Normal para-style-override-7"><span class="char-style-override-9">Avcundaki kadın eli kıpırdandı, öteki el ise ilkinin başaramadığını yapmaya koyuldu. Jamie’nin aklına ilk gelen, bu hanımın mutfakta çok iyi olması olasılığıydı; çünkü hayli iyi yoğuruyordu.</span></p>

    <p class="Normal para-style-override-7"><span class="char-style-override-9">Bu garip durum hakkında düşünceler birbirini izledi ve ikinci eli de tutmaya çalıştı. İkinci el onunla alay ederek kaçtı, dürtmeye ve gıdıklamaya başladı.</span></p>

    <p class="Normal para-style-override-7"><span class="char-style-override-9">Aklına Cherokee dilinde kibar bir itiraz cümlesi getirmeye çalıştı ama Galce ve İngilizce, duruma uygun olmayan bir şeyler mırıldanabilmekle yetindi.</span></p>

    <p class="Normal para-style-override-7"><span class="char-style-override-9">Birinci el bir yılan gibi tutuşundan kurtulmaya çalıştı. Bir anlığına, taktiksel bir amaçla eli bıraktı ve sonra eli bileğinden kavradı.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Ian,” diye umutsuzluk içinde fısıldadı. “Ian, orada mısın?” Yeğenini kulübenin karanlığında seçemiyordu, uyuyup uyumadığını da anlayamıyordu. İçeride pencere yoktu, tek ışık kaynağı sönmek üzere olan kömürlerdi.</span></p>

    <p class="Normal para-style-override-7"><span class="char-style-override-9">“Ian!”</span></p>

    <p class="Normal para-style-override-7"><span class="char-style-override-9">Yerdeki vücutların hareketinin sesini duydu ve Rollo hapşırdı.</span></p>

    <p class="Normal para-style-override-7"><span class="char-style-override-9">“Ne oldu dayı?” Galce konuşmuştu, Ian da aynı dilde yanıtlamıştı. Çocuk, sanki uykusundan az önce uyanmamış gibi sakince cevap </span><span class="char-style-override-9">vermişti.</span></p>

    <p class="Normal para-style-override-7"><span class="char-style-override-9">“Ian, yatağımda bir kadın var,” dedi yeğeninin sakin ses tonuyla uyuşmak için çabalayarak.</span></p>

    <p class="Normal para-style-override-7"><span class="char-style-override-9">“İki tane var Jamie Dayı!” Sesi pek mutlu geliyordu, lanet olsun! “İkincisi de yatağın ayak ucunda. Sırasını bekliyor.”</span></p>

    <p class="Normal para-style-override-7"><span class="char-style-override-9">Bunu duyunca bir anda siniri bozulan Jamie, az kalsın tuttuğu bileği elinden kaçırıyordu.</span></p>

    <p class="Normal para-style-override-7"><span class="char-style-override-9">“İki tane mi? Beni ne sanıyorlar?”</span></p>

    <p class="Normal para-style-override-7"><span class="char-style-override-9">Kız tekrar güldü, eğildi ve göğsünü ısırdı.</span></p>

    <p class="Normal para-style-override-7"><span class="char-style-override-9">“Tanrı aşkına!”</span></p>

    <p class="Normal para-style-override-7"><span class="char-style-override-9">“Ee, olabilir aslında dayı,” dedi Ian, gülüşünü bastırdığı çok belliydi. “Çünkü seni Kral kabul ettiler -sonuçta onu temsil ediyorsun- yani bunu tanrılarına hizmet, bir nevi Kral’a kadın göndermiş olmak için yapıyor olabilirler.”</span></p>

    <p class="Normal para-style-override-7"><span class="char-style-override-9">İkinci kadın ayaklarının üstündeki örtüyü açmıştı ve ayak tabanını tek parmağıyla okşuyordu. Jamie gıdıklandı; aslında bundan oldukça rahatsız olabilirdi ama o sırada onunla oyun oynayan birinci kadından erkekliğini saklamaya çalışmakla meşguldü.</span></p>

    <p class="Normal para-style-override-7"><span class="char-style-override-9">“Konuş şunlarla Ian,” dedi sıkılı dişlerinin arasından, boş eliyle kendisini ayartmaya çalışan kadını yakalamaya çalışırken. Bu arada bir el kulağını okşamaya başladı ve Jamie ayağını oynatarak ikinci kadının iyice cesaretlenen elini etkisiz hale getirmeye çalıştı.</span></p>

    <p class="Normal para-style-override-7"><span class="char-style-override-9">“Eee... Ne söylememi istiyorsun?” diye sordu Ian, İngilizce’ye geçerek. Sesi biraz titriyordu.</span></p>

    <p class="Normal para-style-override-7"><span class="char-style-override-9">“Onlara gururumu okşadıklarını, ama- ” Bu diplomatik sözlerini, ağzına giren, soğan ve bira kokulu bir dil kesti.</span></p>

    <p class="Normal para-style-override-7"><span class="char-style-override-9">Bu mücadelesinin ortasında Jamie, Ian’ın kendini kaybettiğini ve yerde yatan yeğeninin kıkırdamasını artık bastıramadığını fark etti. Kendi oğlunu öldürmek büyük günah, diye düşündü, acaba yeğenini öldürmek de mi çok kötüydü?</span></p>

    <p class="Normal para-style-override-7"><span class="char-style-override-9">“Hanımefendi!” dedi ağzını güçlükle uzaklaştırırken. Kadını omuzlarından tutup üstünden attı; şaşkınlıkla çığlık atan kadının çıplak bacakları havada uçuştu - Tanrım, çıplak mıydı?</span></p>

    <p class="Normal para-style-override-7"><span class="char-style-override-9">Öyleydi. İkisi de. Gözleri korların hafif ışıltısına alışınca kadının omuzlarını, göğüslerini ve yuvarlak hatlarını daha rahat seçebildi.</span></p>

    <p class="Normal para-style-override-7"><span class="char-style-override-9">Doğruldu ve vücudunu etrafındaki kürklerle iyice sardı.</span></p>

    <p class="Normal para-style-override-7"><span class="char-style-override-9">“Kesin, ikiniz de!” dedi sertçe, Cherokee dilinde. “Çok güzelsiniz ama sizinle yatamam.”</span></p>

    <p class="Normal para-style-override-7"><span class="char-style-override-9">“Yaa?” dedi bir tanesi şaşırarak.</span></p>

    <p class="Normal para-style-override-7"><span class="char-style-override-9">“Neden?” dedi öteki.</span></p>

    <p class="Normal para-style-override-7"><span class="char-style-override-9">“Eee... Çünkü bir yemin ettim,” dedi, zor durumdaki insanlara özel bir yaratıcılıkla. Aklına ne üzerine yemin ettiğine dair Cherokee dilinde bir kelime getirmeye çalıştı, bulamayınca Ian araya girdi ve takip edemeyeceği kadar çabuk bir şekilde Tsalagi dilinde konuştu.</span></p>

    <p class="Normal para-style-override-7"><span class="char-style-override-9"> “Ooo!” dedi kızlardan biri, etkilenerek. Jamie kızın oldukça endişelendiğini hissetti.</span></p>

    <p class="Normal para-style-override-7"><span class="char-style-override-9">“Tanrı aşkına, Ian ne söyledin?”</span></p>

    <p class="Normal para-style-override-7"><span class="char-style-override-9">“Büyük Ruh’un rüyanda sana göründüğünü söyledim dayı. Tsalagi’nin hepsine silah getirmeden önce kadınlarla yatmaman gerektiğini emrettiğini söyledim.”</span></p>

    <p class="Normal para-style-override-7"><span class="char-style-override-9">“Ne yapmadan önce, </span><span class="italik char-style-override-10">ne?”</span></p>

    <p class="Normal para-style-override-7"><span class="char-style-override-9">“Bu telaşla bu kadarını uydurabildim dayı,” dedi Ian kendini savunarak.</span></p>

    <p class="Normal para-style-override-7"><span class="char-style-override-9">Söylenen şey her ne kadar tüyler ürpertici olsa da Jamie etkili olduğunu kabul etti; iki kadın birbirlerine sarılmışlar, şaşkın seslerle birbirlerine fısıldıyorlardı ve onu rahatsız etmeyi kesmişlerdi.</span></p>

    <p class="Normal para-style-override-7"><span class="char-style-override-9">“Evet, tamam,” dedi isteksizce. “Daha kötüsü de olabilirdi.” Sonuçta, Kraliyet ailesi silah vermeye ikna edilse bile, buralarda çok fazla Tsalagi vardı.</span></p>

    <p class="Normal para-style-override-7"><span class="char-style-override-9">“Rica ederim Jamie Dayı.” Ian’ın kahkahası, sesinin geldiği yerden biraz aşağıda tıkandı ve bir homurtuya dönüşüp durdu.</span></p>

    <p class="Normal para-style-override-7"><span class="char-style-override-9">“Ne oldu?” dedi Jamie tersçe.</span></p>

    <p class="Normal para-style-override-7"><span class="char-style-override-9">“Kadınlardan biri hayal kırıklığına uğradığını söylüyor Jamie Dayı, çünkü erkekliğin güçlüymüş. Öteki daha felsefik yaklaşıyor. Senin çocuklarını doğurmaktan kurtulduklarını, çünkü kızıl saçlı çocukları olabileceğini söylüyor.” Ian’ın sesi titredi.</span></p>

    <p class="Normal para-style-override-7"><span class="char-style-override-9">“Kızıl saçın nesi var ki?”</span></p>

    <p class="Normal para-style-override-7"><span class="char-style-override-9">“Anlayamadım ama çocuğunun öyle bir saçla aykırı durmasını istemiyorlar sanki.”</span><span class="char-style-override-9"/></p>

    <p class="Normal para-style-override-7"><span class="char-style-override-9">“İyi, peki,” diye tersledi Jamie. “Sorun yok o zaman, evlerine gidebilirler, değil mi?”</span></p>

    <p class="Normal para-style-override-7"><span class="char-style-override-9">“Yağmur yağıyor Jamie Dayı,” dedi Ian. Rüzgâr, ani bastıran bir yağmur getirmişti ve şimdi yağış sağanağa dönüşmüştü. Damlalar çatıyı ritimle dövüyor, baca deliğinden korlara düşerek tıslamalar oluşturuyorlardı. “Bu havada onları göndermezsin, değil mi? Hem, onlarla yatamayacağını söylediğinde gitmeleri gerektiğini söylemedin.”</span></p>

    <p class="Normal para-style-override-7"><span class="char-style-override-9">Ian kadınlara dönüp sorgulayıcı bir havayla konuştu; kadınlar hevesle, emin bir tonda yanıtladılar. Jamie kadınların Ian’ı onayladığını düşündü. Küçük turna kuşlarına özgü bir asaletle yerlerinden kalkan kadınlar, kürklerle dolu yatağa tekrar girdiler ve Jamie’yi hayranlık belirten mırıltılar çıkararak -bu kez özel yerlerine dokunmadan- okşamaya başladılar. Onu örtülerin içine bastırdılar, iki tarafına yatıp sıcak, çıplak tenlerini ona yasladılar.</span></p>

    <p class="Normal para-style-override-7"><span class="char-style-override-9">Jamie ağzını açtı ama bildiği herhangi bir dilde söylenecek bir şeyi olmadığını fark edince kapattı.</span></p>

    <p class="Normal para-style-override-7"><span class="char-style-override-9">Sırt üstü yatıyordu, kasılmış halde duruyordu ve zor nefes alıyordu. Erkekliği talepkârca seğirdi, isteği yerine getirilmediği için bütün gece diri kalmaya niyetli gibiydi. Yerdeki kürklerin arasından kıkırtılar geldi, sonra hıçkırıklı homurtularla kesildi. Yeğeninin geri döndüğünden beri ilk defa gülüyor olabileceğini düşündü.</span></p>

    <p class="Normal para-style-override-7"><span class="char-style-override-9">Jamie cesaret için dua ederek yavaşça, derin bir nefes aldı ve gözlerini kapadı..</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-10"> </span></p>
  </div>
</body>
</html>