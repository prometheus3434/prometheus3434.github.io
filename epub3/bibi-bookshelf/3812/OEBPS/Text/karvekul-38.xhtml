<html xmlns="http://www.w3.org/1999/xhtml">
<head>
  <title>karvekul-38</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-32"><span class="bold">31. Uykuya Doğru</span></p>

    <p class="Normal para-style-override-7"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">Başka gelen olmadı. Karanlık çöktüğünde kendimi yavaş yavaş huzursuz hissetmeye başladım. Duyduğum her sesle irkiliyor, kestane ağaçlarının altındaki derin gölgelerin içine arayan gözlerle uzun uzun bakıyor, saklanan adamlar -ya da daha kötüsü- olup olmadığını kontrol ediyordum. Bir şeyler pişirmem gerektiğini düşündüm; Jamie’yle Ian herhalde yemek için eve geleceklerdi, değil mi? Belki de kulübeye inip Roger’la Bree’ye katılmalıydım.</span></p>

    <p class="Normal para-style-override-7"><span class="char-style-override-9">Ama benimle ilgili duyulacak kaygılar beni daha da rahatsız edecekti, ne kadar iyi niyetli olursa olsun. Ayrıca henüz aynaya bakma cesaretine erişememiştim ve görünüşümün Jemmy’yi korkutacağından çekiniyordum - çocuğun soracağı sorulara henüz cevap olacak bahaneler üretememiştim. Bana olanları da ona anlatmak istemiyordum. Jamie’nin Brianna’ya beni bir süre yalnız bırakmasını söylediğinden hemen hemen emindim ki bu iyi bir fikirdi. İyiymiş gibi yapacak halim dahi yoktu. Henüz değil.</span></p>

    <p class="Normal para-style-override-7"><span class="char-style-override-9">Mutfağın etrafında dolandım, bir şeyleri amaçsızca yerinden alıp tekrar bıraktım. Büfenin çekmecelerini açıp kapadım. Sonra ikinciyi tekrar açtım; Jamie tabancalarını orada saklıyordu.</span></p>

    <p class="Normal para-style-override-7"><span class="char-style-override-9">Tabancaların çoğu yerinde değildi. Geride yalnızca düzgün ateş etmeyen, kabzası yaldızlı olan tabanca, birkaç mermi ve düello silahları için üretilmiş küçük bir barutluk vardı.</span></p>

    <p class="Normal para-style-override-7"><span class="char-style-override-9">Ellerim hafifçe titriyordu, aldırmadım. Tabancayı doldurdum.</span></p>

    <p class="Normal para-style-override-7"><span class="char-style-override-9">Bir süre sonra arka kapı açıldığında masada oturmuş, önümde </span><span class="italik char-style-override-10">Don Kişot</span><span class="char-style-override-9">’un bir kopyasıyla elimdeki tabancayı kapıya doğrultmuş haldeydim.</span></p>

    <p class="Normal para-style-override-7"><span class="char-style-override-9">Ian bir an donakaldı.</span></p>

    <p class="Normal para-style-override-7"><span class="char-style-override-9">“O silahla o mesafeden kimseyi vuramazsın yenge,” dedi sonra ve içeri girdi.</span></p>

    <p class="Normal para-style-override-7"><span class="char-style-override-9">“Ama bunu bilemezler, değil mi?” Tabancayı dikkatle masaya bıraktım. Avuç içim terlemişti, parmaklarım acıyordu.</span></p>

    <p class="Normal para-style-override-7"><span class="char-style-override-9">Dediğimi anladı, başıyla beni onayladı ve oturdu.</span></p>

    <p class="Normal para-style-override-7"><span class="char-style-override-9">“Jamie nerede?” diye sordum.</span></p>

    <p class="Normal para-style-override-7"><span class="char-style-override-9">“Yıkanıyor. Sen iyi misin yenge?” Yumuşak, ela gözleri yüzümü normal ama bir o kadar da dikkatli bir şekilde süzdü.</span></p>

    <p class="Normal para-style-override-7"><span class="char-style-override-9">“Hayır ama idare ediyorum.” Bir an tereddüt ettikten sonra devam ettim. “Ee... peki Bay Brown? Bir şey söyledi mi?”</span></p>

    <p class="Normal para-style-override-7"><span class="char-style-override-9">Ian küçümseyici bir homurtu çıkardı.</span></p>

    <p class="Normal para-style-override-7"><span class="char-style-override-9">“Jamie Dayı belindeki kamayı tırnaklarını temizlemek için çıkarmıştı. Ama herif görür görmez altına pisledi. Dokunmadık adama, dert etme yenge.”</span></p>

    <p class="Normal para-style-override-7"><span class="char-style-override-9">O sırada Jamie içeriye girdi. Sinekkaydı tıraş olmuştu, değirmenin suyuyla yüzü serinlemiş ve temizlenmişti; şakaklarındaki saçlar nemliydi. Ama bitkinlikten yığılacakmış gibiydi; yüzündeki kırışıklıklar derinleşmiş, göz altı torbaları belirginleşmişti. Sonra gözünün altındaki torbalar gerilip yok olacak gibi oldu; beni önümdeki tabancayla görmüştü.</span></p>

    <p class="Normal para-style-override-7"><span class="char-style-override-9">“Sorun yok,” dedi yumuşakça, elini omzuma koyup yanıma otururken. “Evi her ihtimale karşı izleyen adamlar var. Birkaç gün için tehlike beklemiyorum ama.”</span></p>

    <p class="Normal para-style-override-7"><span class="char-style-override-9">İçimdeki nefesi uzun uzun verdim.</span></p>

    <p class="Normal para-style-override-7"><span class="char-style-override-9">“Bana bunu haber verebilirdin.”</span></p>

    <p class="Normal para-style-override-7"><span class="char-style-override-9">Bana şaşırmış bir ifadeyle baktı.</span></p>

    <p class="Normal para-style-override-7"><span class="char-style-override-9">“Bildiğini sanıyordum. Seni korumasız bırakacağımı düşünmedin herhalde Sassenach?”</span></p>

    <p class="Normal para-style-override-7"><span class="char-style-override-9">Kafamı iki yana salladım, konuşamadım. Adam gibi düşünecek halde olsaydım elbette başta endişelenmezdim. Fakat öğleden sonramın çoğunu sessiz ve gereksiz bir korku, endişe, kuruntu silsilesi içinde geçirmiştim bile.</span></p>

    <p class="Normal para-style-override-7"><span class="char-style-override-9">“Özür dilerim canım,” dedi ve geniş, soğuk elini benimkinin üstüne koydu. “Seni yalnız bırakmamalıydım. Ben sandım ki- ”</span></p>

    <p class="Normal para-style-override-7"><span class="char-style-override-9">Kafamı iki yana salladım, öteki elimi elinin üstüne koydum ve bastırdım.</span></p>

    <p class="Normal para-style-override-7"><span class="char-style-override-9">“Hayır, haklıydın. Yanımda hiç kimseye tahammül edemezdim. Belki Sanço Panza’ya...”</span></p>

    <p class="Normal para-style-override-7"><span class="char-style-override-9">Jamie </span><span class="italik char-style-override-10">Don Kişot</span><span class="char-style-override-9">’a baktı, sonra üstündeki kaşlar çatık olan gözlerini bana çevirdi. Kitap -benim bilmediğim- İspanyolca dilinde yazılmıştı.</span></p>

    <p class="Normal para-style-override-7"><span class="char-style-override-9">“Ama bazı kelimeler Fransızcaya çok benziyor, hikâye de yabancı değildi,” dedim. Derin bir nefes aldım, ateşin karşısında rahatlayabildiğim kadar rahatladım. Mum ışığının titreşmesiyle gölgeleri gotik bir edayla duvarda titreşen geniş, sert, sağlam adamların varlığı da içimi rahatlatmaya ayrıca yardımcı oluyordu elbette.</span></p>

    <p class="Normal para-style-override-7"><span class="char-style-override-9">“Yemek var mı yenge?” diye sordu Ian, yerinden kalkıp bakarak. Kendi iştahım yerinde değildi, hiçbir şeye odaklanamayacak kadar gergindim; bu yüzden ne bir şey yemiş, ne de hazırlayabilmiştim. Ama o evde her zaman yemek vardı ve yokluk çok uzun sürmedi; Jamie’yle Ian hemen ortalığı karıştırıp biraz soğuk keklik böreği kalıntısı, haşlanmış yumurtalar, pikalilli</span><span class="char-style-override-18">16</span><span class="bold char-style-override-21"> </span><span class="char-style-override-9">ve yarım ekmek buldular. Ekmeği dilimleyip çatalla ateşin üstünde ısıttılar, sonra dilimleri yağlayıp önüme koydular. İtiraz kabul edecek gibi de görünmüyorlardı.</span></p>

    <p class="dip" xml:lang="en-GB"><span class="char-style-override-19">16 </span><span class="char-style-override-19" xml:lang="ar-SA">İçinde birçok sebze olan, üstü hardalla kaplanan turşuya benzer yiyecek. (Ç.N.)</span><span class="char-style-override-20"/></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-7"><span class="char-style-override-9">Sıcak, yağlı kızarmış ekmek o kadar dayanılmazdı ki çenemin acısına rağmen mutlulukla ısırdım. Mideme yemek girince artık kendimi daha sakin hissetmeye başladım ve Lionel Brown’dan neler öğrenebildiklerini sormak aklıma gelebildi.</span></p>

    <p class="Normal para-style-override-7"><span class="char-style-override-9">“Her şeyi Hodgepile’ın üstüne yıktı,” dedi Jamie, bir dilim böreğin üstüne pikalilli sürerken. “Eh, tabii öyle yapacak.”</span></p>

    <p class="Normal para-style-override-7"><span class="char-style-override-9">“Sen o Arvin Hodgepile denen adamla tanışmadın,” dedim hafiften titreyerek. “Ee... konuşmadın yani.”</span></p>

    <p class="Normal para-style-override-7"><span class="char-style-override-9">Bana sert bir bakış attı ama konuyu uzatmadı ve olayların Lionel Brown’un gözünden anlatılışını Ian’a bıraktı.</span></p>

    <p class="Normal para-style-override-7"><span class="char-style-override-9">Her şey kardeşi Richard’la birlikte Güvenlik Komitesi’ni kurduklarında başlamış. Bunun halka hizmet için kurulduğu konusunda ısrarcı olmuş. Ian bunu anlatırken Jamie bir homurtu çıkardı ama lafı kesmedi.</span></p>

    <p class="Normal para-style-override-7"><span class="char-style-override-9">Brownsville’in erkek sakinlerinin çoğu komiteye katılmış - yakınlardaki çiftçilerin çoğu ise reddetmiş. Yine de işler ilk başta sorunsuz gitmiş. Komite birkaç tane küçük meseleyle ilgilenmiş, saldırı, hırsızlık ve benzeri konularda adaleti sağlamış. Karşılığında ödeme olarak belirledikleri bedel olan domuz ya da geyik ölüsünü de alabilselermiş pek bir sorun çıkmayacakmış.</span></p>

    <p class="Normal para-style-override-7"><span class="char-style-override-9">“Düzenleyiciler hakkında hâlâ galeyana gelmeye hazırlar,” diye açıkladı Ian. “Brownlar Düzenleyiciler’e katılmamışlar; kuzenleri şerif, mahkemenin yarısı da Brown ya da bir Brown’la evli olduğundan gerek de duymamışlar.” Başka bir söyleyişle, yozlaşma onların lehineymiş.</span></p>

    <p class="Normal para-style-override-7"><span class="char-style-override-9">Düzenleyiciler hakkındaki hisler taşralarda hâlâ sürüyormuş, her ne kadar hareketin önde gelenlerinden olan Hermon Husband ve James Hunter gibiler koloniyi terk etmiş olsalar da. Alamance’tan sonra Düzenleyiciler’in çoğu fikirlerini açıklama konusunda temkinli davranmaya başlamışlardı - ancak Brownsville yakınlarında yaşayan birçok Düzenleyici yanlısı aile, Brownlar’ın siyaset ve ticaretteki etkisi konusundaki endişelerini dile getirmekte çekince göstermemişlerdi.</span></p>

    <p class="Normal para-style-override-7"><span class="char-style-override-9">“Biri de Tige O’Brian mı?” diye sordum, yağlı ekmeğin karnımda katı, eriyemeyecek bir parça hale geldiğini hissederken. Jamie bana O’Brianlar’a ne olduğunu anlatmıştı ve geri döndüklerinde Roger’ın yüzünün ne halde olduğunu da görmüştüm.</span></p>

    <p class="Normal para-style-override-7"><span class="char-style-override-9">Jamie başını salladı, başını önündeki börekten kaldırmadı.</span></p>

    <p class="Normal para-style-override-7"><span class="char-style-override-9">“Geldik Arvin Hodgepile’a,” dedi ve ağzına büyük bir lokma attı. Cross Creek’teki depo yangınında ölmüş numarası yaparak Britanya ordusundan kurtulan Hodgepile, yaşamını sürdürmek için birçok berbat iş yapmaya başlamış. Denklerini bulması da çok uzun sürmeyerek, kendisi gibi adamlardan oluşan bir çete oluşturmuş.</span></p>

    <p class="Normal para-style-override-7"><span class="char-style-override-9">Bu çete işe basit şeylerle başlamış, önüne çıkanı soymuş, tavernaları basmış... Fakat böyle dikkat çeken hareketlerinin sonucunda çete üyeleri dağ eteklerinden kendilerini çekip daha yükseklere çıkmaya, eşkıya olmaya karar vermişler; o bölgelerde izole haldeki çiftlik ve evlere saldırmanın daha rahat olacağını düşünmüşler. Takip ve teşhis edilme korkusuyla artık insan öldürmek de işlerinin bir parçası olmuş.</span></p>

    <p class="Normal para-style-override-7"><span class="char-style-override-9">“Ya da çoğunun diyelim,” diye ekledi Ian mırıldanarak. Bir süre elindeki yarısı yenmiş yumurtaya baktı, sonra onu masaya koydu.</span></p>

    <p class="Normal para-style-override-7"><span class="char-style-override-9">Cross Creek’te ordudayken, Hodgepile nehir tüccarları ve kıyı kaçakçılarından bir sürü tanıdık edinmiş. Bunlardan bazıları kürk ticaretiyle ilgilenirken, diğerleri kar sağlayan herhangi bir malla uğraşırmış.</span></p>

    <p class="Normal para-style-override-7"><span class="char-style-override-9">“Sonra akıllarına gelmiş ki,” dedi Jamie ve derin bir nefes alarak devam etti, “kızlar, kadınlar ve genç oğlanlar, başka herhangi bir şeyden daha değerli - belki viski hariç.” Ağzının kenarı titreşti ama bu bir gülümseme değildi.</span></p>

    <p class="Normal para-style-override-7"><span class="char-style-override-9">“Bay Brown’umuz bunların hiçbiriyle ilgisi olmadığını iddia ediyor,” diye ekledi Ian, sesinde alaycılığı eksik etmeden. “Kardeşi ve onun komitesinin de.”</span></p>

    <p class="Normal para-style-override-7"><span class="char-style-override-9">“Peki Brownlar nasıl bu çeteyle ilişkilendi?” diye sordum. “Kaçırdıkları insanlara ne yaptılar?”</span></p>

    <p class="Normal para-style-override-7"><span class="char-style-override-9">“Aaron Beardsley’nin eski yerini hatırlıyorsun, değil mi?”</span></p>

    <p class="Normal para-style-override-7"><span class="char-style-override-9">“Hatırlıyorum,” dedim ve o domuz ahırına benzeyen yer aklıma gelince refleksle burnumu kıvırdım, sonra da bu hareketle canım yandığından hafifçe ciyaklayıp elimi burnumun üstüne kapattım.</span></p>

    <p class="Normal para-style-override-7"><span class="char-style-override-9">Jamie bana bir bakış attı, sonra ekmek kızartırken kullandığı çatalın üstüne bir dilim daha yerleştirdi.</span></p>

    <p class="Normal para-style-override-7"><span class="char-style-override-9">“İşte,” diye devam etti, tok olduğumu söylememe aldırış etmedi, “Brownlar, tabii ki küçük kızı evlat edindiklerinde orayı ellerine geçirmişler, temizlemişler, yeni mallarla doldurmuşlar ve bir ticaret noktası olarak kullanmaya başlamışlar.”</span></p>

    <p class="Normal para-style-override-7"><span class="char-style-override-9">Aaron Beardsley Kızılderililer ile ticaret yaparken, Cherokee ve Katavbalar oraya sık sık giderlerdi - her ne kadar iğrenç olursa olsun. Görünen o ki yeni sahiple de anlaşmışlar ve orayla iş yapmaya devam etmişlerdi. Bu herkesin kârına olan bir anlaşmaydı.</span></p>

    <p class="Normal para-style-override-7"><span class="char-style-override-9">“Hodgepile da bunu görmüş,” dedi Ian. Hodgepile’ın çetesi, her zamanki doğrudan çalışma metotlarıyla dükkana girmişler, yetkili çifti vurmuşlar ve sistematik bir şekilde mekânı yağmalamaya başlamışlar. Çiftin olay sırasında şans eseri ahırda olan on bir yaşındaki kızı oradan kendini kurtarmış, bir katıra binip can havliyle Brownsville’e sürmüş. Şansı burada da ona yardım etmiş ve Güvenlik Komitesi’yle karşılaşmış ve onları hırsızlar gitmeden dükkâna götürmeyi başarmış.</span></p>

    <p class="Normal para-style-override-7"><span class="char-style-override-9">İşte o zaman, orada ortaya çıkan şeye yıllar sonra Meksika açmazı denecekti. Brownlar mekânı kuşatmışlar. Ama Hodgepile da Alicia Beardsley Brown’u elinde bulunduruyormuş - bu iki yaşındaki kız, ticarethanenin yasal sahibi durumuna gelmiş ve babasının ölümü halinde Brownlar’ın çocuğu olacağı üzerinde anlaşılmış.</span></p>

    <p class="Normal para-style-override-7"><span class="char-style-override-9">Hodgepile’ın içeride bir haftalık kuşatmaya yetecek kadar yemek ve cephanesi varmış; Brownlar da bu değerli yeri rastgele ateş açarak mahvetmeyi ya da küçük kızın hayatını riske atmayı tercih etmemişler. Bir-iki gün boyunca karşılıklı, anlamsız silah atışları yaşandıktan ve komitedekilerin mekânın yanındaki ağaçlık alanda kamp yapma konusundaki çekincelerinden sonra, üst kattan sallanan beyaz bayrak Richard Brown’u içeri girip görüşme yapmaya itmiş.</span></p>

    <p class="Normal para-style-override-7"><span class="char-style-override-9">Sonuçta ortaya bir çeşit birleşme çıkmış. Hodgepile’ın çetesi kendi operasyonlarına devam edecek, Brownlar’ın koruması altındaki yerlerden uzak duracak, bu operasyonlardan kazandıklarını da o dükkâna getirip şüphe uyandırmayan bir şekilde satılmalarını sağladıktan sonra kârdan cömert bir pay alacaklarmış. </span></p>

    <p class="Normal para-style-override-7"><span class="char-style-override-9">“Operasyonlardan kazanılanlar,” dedim, yağlı bir kızarmış ekmeği Jamie’nin elinden almayı kabul ederken. “Yani tutsaklar da dahil mi?”</span></p>

    <p class="Normal para-style-override-7"><span class="char-style-override-9">“Bazen.” Bir fincana elma şarabı doldurup bana uzattı. “Nerede olduklarına da bağlı. Dağlarda esir aldıklarını mekânın aracılığıyla Kızılderililer’e satıyorlarmış. Eteklerde ele geçirilenleri nehir tüccarlarına ya da sahile indirip Karayiplilere satarlarmış - en iyi fiyata öyle ulaşıyorlarmış işte. On dört yaşındaki bir oğlandan en az yüz sterlin kazanıyorlarmış mesela.”</span></p>

    <p class="Normal para-style-override-7"><span class="char-style-override-9">Dudaklarım uyuşmuştu fakat bunun tek nedeninin elma şarabı olduğunu sanmıyordum.</span></p>

    <p class="Normal para-style-override-7"><span class="char-style-override-9">“Ne kadar sürmüş bu?” diye sordum, şaşkınlık içindeydim. “Kaç kişi?” Çocuklar, delikanlılar, genç kızlar evlerinden barklarından koparılıp kölelik etmeleri için satılmışlardı. Arkalarından giden olmamıştı. Sonunda, bir şekilde kaçabildilerse bile gidecekleri hiçbir yer -ya da yanlarına dönebilecekleri hiç kimse- kalmamıştı.</span></p>

    <p class="Normal para-style-override-7"><span class="char-style-override-9">Jamie iç çekti. İnanılmaz yorgun görünüyordu.</span></p>

    <p class="Normal para-style-override-7"><span class="char-style-override-9">“Brown anlamıyor,” dedi Ian sessizce. “Diyor ki... hiç ilgisi yokmuş, hiçbiriyle.”</span></p>

    <p class="Normal para-style-override-7"><span class="char-style-override-9">“Halt etmiş!” dedim anlık bir öfke patlamasıyla. “Buraya geldiklerinde Hodgepile’ın </span><span class="italik char-style-override-10">o da</span><span class="char-style-override-9"> yanındaydı. Viski almak istediklerini biliyordu. Onlarla daha önce de birlikte olduklarına eminim, başka işlerde.”</span></p>

    <p class="Normal para-style-override-7"><span class="char-style-override-9">Jamie başını salladı.</span></p>

    <p class="Normal para-style-override-7"><span class="char-style-override-9">“Dediğine göre seni esir almalarını engellemeye çalışmış.”</span></p>

    <p class="Normal para-style-override-7"><span class="char-style-override-9">“Çalıştı,” dedim. “Sonra da beni öldürtmeye çalıştı, çünkü onun da orada olduğunu sana söylememden korktu. Sonra da beni boğmaya çalıştı! Sana anlatmamıştır herhalde!”</span></p>

    <p class="Normal para-style-override-7"><span class="char-style-override-9">“Anlatmadı.” Ian hemen Jamie’yle bakıştı, aralarında sessiz bir anlaşma olduğunu anlamak hiç de zor değildi. O anda fark ettim ki Lionel Brown’un kaderini az önce ben çizmiş olabilirdim. Öyleyse de kendimi suçlu hissettiğimden pek emin değildim.</span></p>

    <p class="Normal para-style-override-7"><span class="char-style-override-9">“Ee, şimdi ne yapacaksınız ona?” diye sordum.</span></p>

    <p class="Normal para-style-override-7"><span class="char-style-override-9">“Galiba asacağım onu,” dedi Jamie, bir anlık duraksamadan sonra. “Ama cevap beklediğim daha çok soru var. Meseleyi en iyi nasıl halledebileceğimi de iyice tartmam gerekiyor. Canını artık sıkma Sassenach; onu tekrar görmeyeceksin.”</span></p>

    <p class="Normal para-style-override-7"><span class="char-style-override-9">Bunu dedikten sonra ayağa kalktı, gerindi, kaslarını açtı, sonra omuzlarını saldı ve nefesini verdi. Elini bana uzattı, ayağa kalkmama yardım etti.</span></p>

    <p class="Normal para-style-override-7"><span class="char-style-override-9">“Sen yatağa git Sassenach, ben de hemen geleceğim. Ian’la bir-iki kelime edeceğim yalnızca.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Sıcak, yağlı kızarmış ekmek, elma şarabı ve konuşmalar beni biraz daha iyi hissettirmişti. Ama o kadar yorgun bir haldeydim ki sanki üst kata bile çıkamayacak gibi hissediyordum. Yatağa oturdum, uykulu bir halde öne arkaya sallandım, giysilerimi çıkarabilmek için yeterli gücü toplamaya çalıştım. Jamie’nin kapının ağzında durduğunu fark etmem birkaç saniyemi aldı.</span></p>

    <p class="Normal para-style-override-7"><span class="char-style-override-9">“He...?” dedim belli belirsiz.</span></p>

    <p class="Normal para-style-override-7"><span class="char-style-override-9">“Anlayamadım, bu gece senin yanında yatmamı istiyor musun?” diye sordu çekinerek. “Tek başına daha iyi dinleneceğini düşünüyorsan, Joseph’in yatağına yatabilirim. Eğer istersen yatağın yanında, yerde de uyuyabilirim.”</span></p>

    <p class="Normal para-style-override-7"><span class="char-style-override-9">“Hıı,” dedim şaşkınca, alternatifleri değerlendirmeye çalışırken. “Yok. Kal burada. Yani işte... yanımda uyu.” Onca yorgunluğumun derinliklerinden, gülümsemeye benzer bir şey çıkarmaya çalıştım. “En azından yatağı ısıtırsın.”</span></p>

    <p class="Normal para-style-override-7"><span class="char-style-override-9">Bunu duyduğunda yüzünde son derece acayip bir ifade oluştu; gözlerimi kırpıştırdım, o manzarayı gördüğümden emin olamamıştım. Ama görmüştüm işte; yüzü utanç, ürkme ve eğlenme arasında bir yerdeydi - bunların altında da mağrur ama teslimiyetçi bir ifade saklıydı.</span></p>

    <p class="Normal para-style-override-7"><span class="char-style-override-9">“Sen neler yaptın öyle?” diye sordum, çünkü bu hali beni halsizliğimden çıkartacak kadar şaşırtmıştı.</span></p>

    <p class="Normal para-style-override-7"><span class="char-style-override-9">Utancı daha da arttı. Kulaklarının kenarı kızardı, yanakları pembeleşti; bunlar odadaki tek ışık kaynağı masadaki ince mum olmasına rağmen belli oluyordu.</span></p>

    <p class="Normal para-style-override-7"><span class="char-style-override-9">“Sana söylemeyecektim aslında,” diye mırıldandı, gözlerime bakmayarak. “Ian’la Roger’a sessiz kalmaları için yemin ettirdim.”</span></p>

    <p class="Normal para-style-override-7"><span class="char-style-override-9">“Onlar ölü kadar sessizdiler, rahat olabilirsin,” dedim hemen. O anda aklıma geldi ki Roger’ın son zamanlarda yüzüne hakim olan </span><span class="char-style-override-9">saçma ifade belki de açıklanmak üzereydi. “Ne oldu?”</span></p>

    <p class="Normal para-style-override-7"><span class="char-style-override-9">İç geçirdi, botlarından biriyle ötekinin kenarına vurdu.</span></p>

    <p class="Normal para-style-override-7"><span class="char-style-override-9">“Pekâlâ. Sabah Şakıyan Kuş… İlk seferinde bunu bir misafirperverlik göstergesi olarak yapmıştı ama Ian onunla konuştuktan sonra... ee, yani şartlar düşünüldüğünde söylenebilecek en güzel şey değildi belki ama... Sonra, bir sonraki gidişimizde yine oradaydılar ama bu kez farklı bir ikiliydi. Gitmelerini istediğimde ise Sabah Şakıyan Kuş’un bunu andımı onurlandırmak için yapmamı söylediğini anlattılar, çünkü bir bedeli olmalıymış. Gerçekten böyle mi düşünüyordu, yoksa benim pes edip ikimiz arasındaki üstünlüğü ona kaptırmamı mı istedi, yoksa ona silah getirip buna bir son vermesini söyleyeceğimi mi öngördü gerçekten anlayamadım. Belki de benimle alay ediyordu... Ian bile hangisi olduğunu anlayamadı, kendisi- ”</span></p>

    <p class="Normal para-style-override-7"><span class="char-style-override-9">“Jamie,” diye araya girdim, “sen neden bahsediyorsun?”</span></p>

    <p class="Normal para-style-override-7"><span class="char-style-override-9">Gözlerini bir an bana çevirdi, sonra tekrar başka yere baktı.</span></p>

    <p class="Normal para-style-override-7"><span class="char-style-override-9">“Aa... çıplak kadınlar,” dedi bir anda ve kan kırmızısına döndü.</span></p>

    <p class="Normal para-style-override-7"><span class="char-style-override-9">Birkaç saniyeliğine ona bakakaldım. Kulaklarımdaki vızıltı azalmıştı ama hâlâ oradaydı ama bir işitme sorunu çekmiyordum. İşaret parmağımı ona uzattım - dikkatli davrandım, bütün parmaklarım yara bere, kırık içindeydi.</span></p>

    <p class="Normal para-style-override-7"><span class="char-style-override-9">“Sen,” dedim dikkatli bir tonla, “hemen buraya gel. Şuraya otur.” Yatağı, yanımı gösterdim. “Bana tane tane, tam olarak ne yaptığını anlat.”</span></p>

    <p class="Normal para-style-override-7"><span class="char-style-override-9">Öyle yaptı ve sonucunda, beş dakika sonra yatağa sırt üstü uzanmış, kahkahayla kasılmış, kaburgalarımın kırılmasından korkuyordum. Gözlerimden yaşlar gelmişti, şakaklarımdan kulaklarıma doğru akıyordu.</span></p>

    <p class="Normal para-style-override-7"><span class="char-style-override-9">“Ah, Tanrım, Tanrım,” dedim nefes nefese. “Yeter, dayanamıyorum. Yardım et de doğrulayım.” Elimi uzattım, ezilmiş bileğimi tuttuğunda bir anda acıyla kasıldım ama doğrulmayı başardım, kucağımda bir yastıkla oturdum - her kahkahada bu yastığa sarılıyordum.</span></p>

    <p class="Normal para-style-override-7"><span class="char-style-override-9">“Bu kadar komik bulmana çok sevindim Sassenach,” dedi Jamie duygusuz bir sesle. O utangaç halinden pek bir eser kalmamıştı ama yüzü hâlâ kırmızı bir tondaydı. “Kızdığın için aşırı tepki veriyor olmayasın?”</span></p>

    <p class="Normal para-style-override-7"><span class="char-style-override-9">“Yoo, hayır, öyle değil.” Burnumu çektim, gözlerimi nemli bir mendille kuruladım ve bir homurtu çıkardım. “Ah! Ay, canım yanıyor.”</span><span class="char-style-override-9"/></p>

    <p class="Normal para-style-override-7"><span class="char-style-override-9">İç geçirerek masanın yanındaki sürahiden bardağıma su doldurdu ve içmem için ağzımın önüne tuttu. Su soğuktu fakat temiz ve biraz da acayipti.</span></p>

    <p class="Normal para-style-override-7"><span class="char-style-override-9">“Tamamdır,” dedim bardağı ağzımdan uzaklaştırırken ve dudaklarımdaki nemi dikkatlice sildim. “İyiyim.” Yavaş yavaş nefes aldım, kalbimin yavaşlamaya başladığını hissettim. “Evet. Güzel. En azından Cherokee köylerinden dönünce neden öyle- öyle- ” Bir kıkırdama nöbeti daha geçirmek üzereyken canımı yakarak büküldüm. “Ah, Tanrı aşkına. Ben de burada seni şehvet içinde çıldırtan benim sanıyorum.”</span></p>

    <p class="Normal para-style-override-7"><span class="char-style-override-9">O anda küçük bir homurtu çıkardı. Elindeki bardağı bıraktı, ayağa kalktı ve örtünün tersini çevirdi. Sonra gözlerini bana dikti, bu sefer kaçırmadı.</span></p>

    <p class="Normal para-style-override-7"><span class="char-style-override-9">“Claire,” dedi, son derece kibarca, “sendin. Hep sendin, hep de sen olacaksın. Yatağa gir, mumu da söndür. Ben de panjurları kapatacağım, sonra şömineyi söndüreceğim ve kapıyı sürgüleyeceğim. Sonra da yatağa gelip seni ısıtacağım.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">“Öldür beni.” Randall’ın gözleri ateş parlaklığındaydı. “Öldür beni,” dedi. “Bunu kalpten istiyorum.”</span></p>

    <p class="Normal para-style-override-7"><span class="char-style-override-9">Sıçrayarak uyandı, sözcükler kafasının içinde yankılanıyordu, adamın gözlerini, yağmurla ıslanmış saçlarını görebiliyordu. Randall’ın ıslaklığı boğulmuş bir adamın ıslaklığına benziyordu.</span></p>

    <p class="Normal para-style-override-7"><span class="char-style-override-9">Yüzünü sertçe ovaladığında teninin kuruluğuna, sakalının kısalığına şaşırdı. Islaklık hissi hâlâ o kadar şiddetliydi ki içgüdüsel bir hareketle hemen yerinden kalktı, pencerenin yanına gitti. Ay ışığı panjurların arasındaki çatlaklardan sızıyordu. Lavabonun içine biraz su doldurdu ve oraya baktı, içindeki o başkası olma, başka bir yerde olma hissinden kurtulmak istedi.</span></p>

    <p class="Normal para-style-override-7"><span class="char-style-override-9">Suda hatları yok olmuş, iyi tıraş edilmiş bir yüz gördü. Uzun saçlar omuzların üstüne dökülmüştü, savaş için hazır durumda değildi. Bu yansıma tanıdık olsa bile yine de bir yabancıya ait hissi veriyordu.</span></p>

    <p class="Normal para-style-override-7"><span class="char-style-override-9">Rahatsız oldu. Suyu lavaboda bıraktı, biraz duraksadı ve sonra yavaşça yatağa geri döndü.</span></p>

    <p class="Normal para-style-override-7"><span class="char-style-override-9">Karısı uyuyordu. Uyandığında onun varlığı aklına bile gelmemişti ama şimdi onu görünce biraz daha sakinleşmişti Jamie. O yüzü tanıyordu işte, her ne kadar şiş ve yaralı olursa olsun.</span></p>

    <p class="Normal para-style-override-7"><span class="char-style-override-9">Elini yatağın başına koydu, sert ahşaba dokununca biraz daha rahatladı. Bazen uyandığında gördüğü rüyadan çıkamadığı oluyordu ve gerçek dünya ona bir hayal gibi geliyordu. Hatta bazen kendisinin bir hayalet olduğunu düşünüyordu.</span></p>

    <p class="Normal para-style-override-7"><span class="char-style-override-9">Ama tenine değen çarşafın serinliği, Claire’in varlığı şüphelerini gideriyordu. Ona uzanınca Claire de arkası ona dönük halde ona doğru yanaştı, hafif bir mırıltı çıkardı ve kalçasını yasladı ve tekrar daldı, zaten uyanmış da sayılmazdı. İçinden onu uyandırmak, kendisiyle konuşmasını istemek geliyordu - böylece gerçekten orada olduğundan, görülebilir ve duyulabilir olduğundan emin olabilecekti. Ama onun yerine karısına sıkıca sarıldı ve onun dalgalı saçlarının üstünden kapıya baktı; Jack Randall’ın orada sırılsıklam bir halde duruyor olabileceğinden hâlâ endişe duyuyordu.</span></p>

    <p class="Normal para-style-override-7"><span class="char-style-override-9">Öldür beni, demişti adam. Bunu kalpten istediğini söylemişti.</span></p>

    <p class="Normal para-style-override-7"><span class="char-style-override-9">Yavaş yavaş atan kalbi yastığa dayadığı kulağında yankılanıyordu. Bazı geceler bu monoton, biyolojik ritmi dinleyerek uyuyakalırdı. Bazen de şimdiki gibi, atışlar arasındaki ölümcül sessizliği duyardı - sabırla herkesi bekleyen sessizliği.</span></p>

    <p class="Normal para-style-override-7"><span class="char-style-override-9">Örtüleri kendine doğru çekmişti, tekrar geri koydu; artık Claire daha iyi örtülüydü ama kendi sırtı çıplaktı. Odadaki serin havayı da düşünerek yapmıştı bunu, uyku onunla soğukta mücadele edecekti ve büyük ihtimalle, eninde sonunda bilincin uçurumundan onu itip karanlık bilinmezin içine sürükleyecekti. Ama en azından sıcaklığın davetine kanıp rüyaya dönme riskini azaltmış olmuştu.</span></p>

    <p class="Normal para-style-override-7"><span class="char-style-override-9">Çünkü Randall’ın ne demek istediğini bilmeyi hiç istemiyordu.</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-10"> </span></p>
  </div>
</body>
</html>