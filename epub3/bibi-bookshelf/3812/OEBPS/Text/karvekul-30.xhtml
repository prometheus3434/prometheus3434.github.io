<html xmlns="http://www.w3.org/1999/xhtml">
<head>
  <title>karvekul-30</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-25"><span class="bold">24. Dokunma Bana</span></p>

    <p class="Normal para-style-override-7"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">Christie’nin nabzı biraz hızlıydı ama güçlüydü. Tuttuğum bileği bıraktım ve elimin tersini alnına götürdüm.</span></p>

    <p class="Normal para-style-override-7"><span class="char-style-override-9">“Hafif ateşin var,” dedim. “Al, yut şunu.” Doğrulmasına yardımcı olmak için elimi sırtına attığımda irkildi. Yatak örtüleriyle kaplı bir halde doğruldu, yaralı elini koruma altına aldı.</span></p>

    <p class="Normal para-style-override-7"><span class="char-style-override-9">Üzerinde yalnızca gömlekle durduğu ve beni geceliğimle gördüğü için düştüğü bu durumu nazikçe görmezden geldim. Geceliğimin üstündeki şal ile birlikte müstehcenlikten yeterince uzak olduğumu düşünüyordum ama karısı öldüğünden beri ev giysileri içindeki bir kadına bu kadar yakın olmadığından da neredeyse emindim - tabii karısını da böyle gördüğü şüpheliydi.</span></p>

    <p class="Normal para-style-override-7"><span class="char-style-override-9">Anlamsız bir şeyler mırıldandım, içmesi için karakafes otunda yapılmış çayla dolu bardağı ağzına doğru tuttum ve yastıklarını ayarladım.</span></p>

    <p class="Normal para-style-override-7"><span class="char-style-override-9">Kendi kulübesine geri göndermektense o gece bizde kalması konusunda ısrar etmiştim, böylece operasyon sonrası oluşabilecek enfeksiyonları gözleyebilecektim. İnatçı yapısı sağ olsun, dediklerimi yapacağı konusunda ona güvenemiyordum. Domuzlarla ilgilenmeye, odun kesmeye, sırtını yaralı eliyle temizlemeye kalkışabilirdi. Yara iyileşmeye başlamadan onu gözümün önünden ayırmayacaktım - bir sorun çıkmazsa da o aşamaya sonraki gün gelebilecektik.</span></p>

    <p class="Normal para-style-override-7"><span class="char-style-override-9">Hâlâ ameliyatın şoku içinde olan Christie, evimizde kalma isteğime itiraz etmedi. Bay Wemyss ve Lizzie’yi McGillivrayler’e gönderdikten sonra adamı Bayan Bug’la birlikte onların odasına yerleştirdik.</span></p>

    <p class="Normal para-style-override-7"><span class="char-style-override-9">Elimde afyon ruhu yoktu ama Christie’ye kediotu ve kılıçotu vermiştim, böylelikle adam neredeyse bütün öğleden sonrayı uyuyarak geçirdi. Yemek istemedi ama Christie’yle iyi anlaşan Bayan Bug ona hurma şerbeti ve benzeri iyileştirici içecekler götürdü - hepsinin içinde belli bir miktar alkol bulunuyordu. Bu içeceklerle yüzü kırmızı tonlara bürünen Christie rahatladı, ben bandajlı eli incelemek için muma yaklaştırırken hiç itiraz etmedi.</span></p>

    <p class="Normal para-style-override-7"><span class="char-style-override-9">El beklediğim üzere şişmişti ama bu kadarını beklemiyordum. Neyse ki bandaj sağlamdı ve biraz rahatsız bir şekilde derinin içine gömülüyordu. Bezi kestim ve yaranın üstünde duran bal kaplı pansumanı koruyarak eli kaldırıp kokladım.</span></p>

    <p class="Normal para-style-override-7"><span class="char-style-override-9">Burnuma bal, kan, bitki ve yeni kesilmiş derilerin metalik kokusu geldi - ama iltihap kokusu yoktu. Güzel. Pansumanın yanına hafifçe bastırdım ve acıyan bir nokta, fazla kızarmış çizgiler olup olmadığına baktım. Ama ince, hassas bir hat haricinde fazla bir iltihaplanma yoktu.</span></p>

    <p class="Normal para-style-override-7"><span class="char-style-override-9">Yine de ateşi vardı ve izlenmesi gerekiyordu. Temiz bir sargı bezi aldım ve pansumanın üstüne sardım, elin tersine düğümledim.</span></p>

    <p class="Normal para-style-override-7"><span class="char-style-override-9">“Neden başına doğru düzgün bir kep takmıyorsun hiç?” dedi birden.</span></p>

    <p class="Normal para-style-override-7"><span class="char-style-override-9">“Efendim?” Şaşırdım, ilgilendiğim adamın konuşabileceğini unutmuştum. Elimi başıma götürdüm. “Neden takayım?”</span></p>

    <p class="Normal para-style-override-7"><span class="char-style-override-9">Bazen yatmadan önce saçlarımı örerdim ama o gece örmemiştim. Ancak omuzlarıma düşen saçlarımı çördük otu ve ısırgan karışımı sıvıyla ıslattığım tarakla taramıştım.</span></p>

    <p class="Normal para-style-override-7"><span class="char-style-override-9">“Neden mi?” Sesini biraz yükseltti. “</span><span class="italik char-style-override-10">Başı açıkken dua okuyan, kutsalı ağzına alan kadın başını utanç içinde bırakmışt</span><span class="char-style-override-9" xml:lang="ar-SA">ır: o saçlar kökünden kazınsa yeğdir</span><span class="char-style-override-9">.”</span></p>

    <p class="Normal para-style-override-7"><span class="char-style-override-9">“Haa, Paul’a döndük tekrar yani,” diye mırıldandım ve dikkatimi eline verdim. “O adamın kadınları kafasına biraz fazla takmış olabileceği aklına hiç geldi mi? Hem şu an dua da okumuyorum. Eline gelince, görünüyor ki- ”</span></p>

    <p class="Normal para-style-override-7"><span class="char-style-override-9">“Saçların.” Gözlerimi indirip ona bakınca ağzının onaylamaz bir şekilde büküldüğünü gördüm. “Sanki...” Kısa saçlarını göstererek belli belirsiz bir hareket yaptı. “Böyle...”</span></p>

    <p class="Normal para-style-override-7"><span class="char-style-override-9">Kaşlarımı kaldırdım.</span></p>

    <p class="Normal para-style-override-7"><span class="char-style-override-9">“Çok fazla,” dedi zayıf bir sesle.</span></p>

    <p class="Normal para-style-override-7"><span class="char-style-override-9">Gözlerimi ondan birkaç saniye ayırmadım. Adam sonra elini kafasından indirdi ve sehpada duran küçük İncil’i gösterdi.</span></p>

    <p class="Normal para-style-override-7"><span class="char-style-override-9">“Korintliler, değil mi? Evet, burada kalmışız.” Doğrulup aldım ve satırı okudum: “</span><span class="italik char-style-override-10">Tabiatın kendisi bile size, uzun saçlı bir adamın utanç içinde olduğunu söylemez mi? Ama kadının uzun saçı onun ihtişamıdır, çünkü o ona örtü olmuştur.</span><span class="char-style-override-9">” Kitabı sertçe kapadım ve yerine koydum.</span></p>

    <p class="Normal para-style-override-7"><span class="char-style-override-9">“Lütfen kocamın yanına gidip </span><span class="italik char-style-override-10">onun</span><span class="char-style-override-9"> uzun saçlarının ne kadar </span><span class="italik char-style-override-10">utanç verici</span><span class="char-style-override-9"> olduğunu söyler misin?” diye nazikçe rica ettim. Jamie koridorun karşısında uykuya dalmıştı; hafif horlaması buradan duyuluyordu. “Yoksa zaten farkında mıdır dersin?”</span></p>

    <p class="Normal para-style-override-7"><span class="char-style-override-9">Christie hem içkiden, hem de ateşten dolayı zaten kıpkırmızıydı; bunu duyduğunda göğsünden alnının tepesine kadar kiremit rengine büründü. Ağzını açtı, ses çıkaramadan kapadı. Bir şey söylemesini beklemeden dikkatimi tekrar ele çevirdim.</span></p>

    <p class="Normal para-style-override-7"><span class="char-style-override-9">“Şimdi,” dedim ciddiyetle, “kasların iyileşirken birbirine yapışmaması için sürekli egzersiz yapmalısın. Başlarda acıyacak ama devam etmelisin. Göstereyim.”</span></p>

    <p class="Normal para-style-override-7"><span class="char-style-override-9">Yüzük parmağını ilk boğumun hemen altından tuttum ve parmağı sabit tutarak en üst boğumu hafifçe aşağı büktüm.</span></p>

    <p class="Normal para-style-override-7"><span class="char-style-override-9">“Anladın mı? Şimdi kendin yap. Sol elinle tut, yalnızca o kısmı oynatmaya çalış. Evet, öyle. Avucundan gelen çekme hissini duyuyor musun? Öyle olması gerekiyor. Şimdi küçük parmağına yap... Evet, aynen öyle!”</span></p>

    <p class="Normal para-style-override-7"><span class="char-style-override-9">Kafamı kaldırdım, ona gülümsedim. Yüz kızarıklığı biraz geçmişti, ama memnuniyetsizliği baki kalmıştı. Bana gülümsemedi, hemen bakışlarını eline çevirdi.</span></p>

    <p class="Normal para-style-override-7"><span class="char-style-override-9">“Evet. Şimdi elini sehpaya düz bir şekilde koy, evet, böyle. Şimdi dördüncü ve serçe parmaklarını kaldırmaya çalış. Kolay değil, biliyorum. Denemeye devam et. Acıktınız mı Bay Christie?”</span></p>

    <p class="Normal para-style-override-7"><span class="char-style-override-9">Karnından gürültülü bir gurultu gelmişti, beni de en az onun kadar korkutmuştu.</span></p>

    <p class="Normal para-style-override-7"><span class="char-style-override-9">“Yesem fena olmaz herhalde,” dedi terslikle, emrine uymayan eline pis bir bakış atarken.</span></p>

    <p class="Normal para-style-override-7"><span class="char-style-override-9">“Bir şeyler getireyim. Biraz devam et şu hareketlere, olur mu?”</span></p>

    <p class="Normal para-style-override-7"><span class="char-style-override-9">Ev gece haline bürünmüştü, sessizdi. Sıcaktan dolayı pencereler açıktı ve sızan ay ışığı sayesinde yolumu görebilmem için muma ihtiyacım yoktu. Ameliyathanemden dışarı sızan gölge beni mutfağa kadar takip etti - fare avındaki Adso, daha kolay yemek bulabilme ümidiyle peşime takılmıştı.</span></p>

    <p class="Normal para-style-override-7"><span class="char-style-override-9">“Merhaba kedi,” dedim hayvan bacaklarımın arasından kilere girerken. “Eğer pastırma yiyebileceğini sanıyorsan tekrar düşün. Bir tabak süt verebilirim bak.” Kilden süt sürahisinin etrafında mavi bir çizgi vardı ve karanlıkta kendini belli ediyordu. Bir tabağa biraz doldurup Adso’nun önüne koydum ve sonra Christie’ye yemek hazırlamaya koyuldum.</span></p>

    <p class="Normal para-style-override-7"><span class="char-style-override-9">“Domuz pastırması, soğuk patates, soğuk lapa, ekmek ve tereyağı,” diye mırıldandım ve hepsini geniş, ahşap bir tepsiye doldurdum. “Tavşan eti köftesi, domates turşusu, kuru üzümlü turta... başka?” Gölgelerden gelen küçük pati seslerine baktım. “Süt de verirdim ama içmez. Nasıl başladıysak öyle devam edelim; uyutur belki.” Viski sürahisine uzandım ve tepsiye koydum.</span></p>

    <p class="Normal para-style-override-7"><span class="char-style-override-9">Ben merdivene doğru yürürken koridorun karanlığında hafif bir eter kokusu duydum. Dikkatle kokladım, Adso şişeyi devirmiş olabilir miydi? Yoo, o kadar güçlü değildi, diye düşündüm, tıpadan sıyrılmış birkaç asi molekülden ibaret olmalıydı.</span></p>

    <p class="Normal para-style-override-7"><span class="char-style-override-9">Christie’nin eter kullanmamı istememesinden dolayı hem rahatlamış, hem de hayal kırıklığına uğramıştım. Rahatlamıştım, çünkü işe yarayıp yaramayacağını bilemiyordum. Hayal kırıklığımın sebebi ise ilaç cephaneliğimin içine eteri de resmen katmış olmayı çok istemiştim. Gelecekteki hastalarıma çok yardımcı olabilecek bu sıvıyı Bay Christie’nin üstünde kullanmayı da çok istemiştim.</span></p>

    <p class="Normal para-style-override-7"><span class="char-style-override-9">Ameliyatın çok canını yaktığı gerçeği bir yana, bilinci açık bir insanı ameliyat etmek fazlasıyla zordu. Kasların kasılışı, adrenalinin pompalanması, kalbin son hızda atması ve kan akışını maksimum hıza çıkarması... Sabahtan beri onuncu kez neler yaptığımı gözden geçiriyor, neyi daha iyi yapabileceğimi düşünüyordum.</span></p>

    <p class="Normal para-style-override-7"><span class="char-style-override-9">Beni şaşırtan Christie, hâlâ elini denemeye devam ediyordu; yüzü ter içindeydi ve ağzını sıkmıştı ama eklemleri çalıştırmak için kendini var gücüyle zorluyordu.</span></p>

    <p class="Normal para-style-override-7"><span class="char-style-override-9">“Çok güzel,” dedim. “Fakat şimdi dur. Tekrar kanama olmasını istemem.” Hemen mendili elime alıp alnındaki teri sildim.</span></p>

    <p class="Normal para-style-override-7"><span class="char-style-override-9">“Evde başka biri var mı?” diye sordu, ben elimi alnına götürdükçe huysuzlanarak. “Aşağıda biriyle konuştuğunuzu duydum.”</span></p>

    <p class="Normal para-style-override-7"><span class="char-style-override-9">“Hmm.” Biraz utanmıştım. “Kedi var yalnızca, onunla konuşuyordum.” Adı geçince hemen şımaran Adso yatağa sıçradı ve örtüyü tırnaklamaya başladı. Büyük yeşil gözlerini pastırmaya dikmişti.</span></p>

    <p class="Normal para-style-override-7"><span class="char-style-override-9">Christie bakışlarını kediden bana çevirdi, gözleri şüphe doluydu.</span></p>

    <p class="Normal para-style-override-7"><span class="char-style-override-9">“O benim büyülü hizmetkârım değil, hayır,” dedim nahoş bir tonla ve Adso’yu tutup yataktan aşağıya bıraktım. “Kedinin teki işte. Onunla konuşmak kendi kendime konuşmaktan biraz daha az saçma, o kadar.”</span></p>

    <p class="Normal para-style-override-7"><span class="char-style-override-9">Adamın yüzünde şaşkın bir ifade belirdi - nedeni aklını okumuş olmam da olabilirdi, aptallığım da. Şüphe dolu hatlar gözlerinin etrafını kırıştırdı.</span></p>

    <p class="Normal para-style-override-7"><span class="char-style-override-9">Yemeklerini çabucak dilimledim ama yedirmeyi teklif ettiğimde kendi idare edebileceği konusunda ısrarcı oldu. Sol elini acemice kullanarak, gözleri yemekte, kaşları konsantrasyonla kasılı bir şekilde </span><span class="char-style-override-9">karnını doyurdu.</span></p>

    <p class="Normal para-style-override-7"><span class="char-style-override-9">Yemek bittiğinde bir bardak viskiyi su gibi içmişti. Bardağı bıraktı ve yüzüme baktı.</span></p>

    <p class="Normal para-style-override-7"><span class="char-style-override-9">“Bayan Fraser,” dedi net kelimelerle, “ben eğitimli bir adamım. Sizin cadı olduğunuzu düşünmüyorum.”</span></p>

    <p class="Normal para-style-override-7"><span class="char-style-override-9">“Öyle mi?” dedim eğlenerek. “Cadılara inanmıyor musunuz yani? Ama biliyorsunuz ki İncil’de cadılardan söz ediliyor.”</span></p>

    <p class="Normal para-style-override-7"><span class="char-style-override-9">Midesinden gelen gazı yumruğuyla bastırdı, beni gözlerini kısarak süzdü.</span></p>

    <p class="Normal para-style-override-7"><span class="char-style-override-9">“Cadılara inanmadığımı söylemedim. İnanıyorum. Ama siz cadı değilsiniz. Anladınız mı?”</span></p>

    <p class="Normal para-style-override-7"><span class="char-style-override-9">“Bunu duyduğuma çok sevindim,” dedim gülümsememeye çalışarak. Adam çok sarhoştu; konuşması her zamankinden daha sabit de olsa aksanı biraz kayıyordu. Genelde doğduğu yer olan Edinburgh’un aksanını mümkün olduğunca bastırmaya özen gösterirdi ama şu an aksan geri geliyordu.</span></p>

    <p class="Normal para-style-override-7"><span class="char-style-override-9">“Biraz daha?” Cevabı beklemeden bardağına cömert bir miktar viski doldurdum. Pencereler açıktı ve oda serindi ama boynundaki ter damlacıkları hâlâ parıldıyordu. Acı içinde olduğu belliydi, biraz daha yardım almazsa uyuması çok zordu.</span></p>

    <p class="Normal para-style-override-7"><span class="char-style-override-9">İçkisini bu kez yavaş yavaş yudumlarken, yemek kaplarını toplayan beni bardağın üzerinden izlemeye başladı. O kadar viskiye ve dolu bir karna rağmen oldukça hareketliydi; omuzlarını oynatıyor, örtünün altındaki bacaklarını titretiyordu. Lazımlığa ihtiyacı olduğunu düşündüm ve kafamda ona bu konuda yardım teklif edip etmemeyi tarttım. İkincisini seçersem lazımlığı yanına bırakıp dışarı çıkacaktım ve onu seçtim.</span></p>

    <p class="Normal para-style-override-7"><span class="char-style-override-9">Yanılmışım. İzin istememe fırsat kalmadan bardağını sehpaya koydu ve doğruldu.</span></p>

    <p class="Normal para-style-override-7"><span class="char-style-override-9">“Bayan Fraser,” dedi boncuğa benzeyen gözleriyle bana bakarak. “Sizden özür dilemek istiyorum.”</span></p>

    <p class="Normal para-style-override-7"><span class="char-style-override-9">“Ne için?” diye sordum, korkmuştum.</span></p>

    <p class="Normal para-style-override-7"><span class="char-style-override-9">Dudaklarını sıktı.</span></p>

    <p class="Normal para-style-override-7"><span class="char-style-override-9">“Ee... Bu sabahki davranışım için.”</span></p>

    <p class="Normal para-style-override-7"><span class="char-style-override-9">“Hıı. Ee... Önemli değil. Uyutulmanın akla neler getirdiğini düşününce... neden çekindiğinizi anlayabiliyorum.”</span></p>

    <p class="Normal para-style-override-7"><span class="char-style-override-9">“Öyle yapmak istememiştim.” Sertçe baktı, sonra gözlerini indirdi. “Yani... düşündüm... sabit duramazdım.”</span><span class="char-style-override-9"/></p>

    <p class="Normal para-style-override-7"><span class="char-style-override-9">Yanaklarının tekrar fena halde kızarmaya başladığını görünce ona bir anda acıdım, kendime şaşırdım. Gerçekten utanıyordu.</span></p>

    <p class="Normal para-style-override-7"><span class="char-style-override-9">Tepsiyi sehpaya bıraktım ve yatağın yanındaki tabureye oturdum, adamı teselli etmek için ne diyebileceğimi düşündüm - işi daha kötü bir noktaya getirmeden tabii.</span></p>

    <p class="Normal para-style-override-7"><span class="char-style-override-9">“Bakın, Bay Christie,” dedim, “ben </span><span class="italik char-style-override-10">hiç</span><span class="char-style-override-9"> </span><span class="italik char-style-override-10">kimsenin</span><span class="char-style-override-9"> eli kesilirken sabit durmasını beklemezdim zaten. Bu insanın doğasına aykırı!”</span></p>

    <p class="Normal para-style-override-7"><span class="char-style-override-9">Hemen sert bir bakış attı.</span></p>

    <p class="Normal para-style-override-7"><span class="char-style-override-9">“Kocanızdan bile mi?”</span></p>

    <p class="Normal para-style-override-7"><span class="char-style-override-9">Gözlerimi kırpıştırdım, afallamıştım; kelimelerin oluşturduğu anlamdan çok ses tonundaki acı tınıdan dolayı. Roger bana Kenny Lindsay’nin Ardsmuir hakkında söylediklerinden biraz bahsetmişti. Christie’nin o zamanlarda Jamie’nin liderliğinden rahatsız olduğu bir sır değildi ama şimdi bu konuyla ne ilgisi vardı?</span></p>

    <p class="Normal para-style-override-7"><span class="char-style-override-9">“Neden öyle dediniz?” diye sordum sessizce. Elini bandajlara bakma bahanesiyle elime aldım, aslında bakacak başka bir yer bulmaya çalışıyordum.</span></p>

    <p class="Normal para-style-override-7"><span class="char-style-override-9">“Doğru, değil mi? Kocanızın eli.” Çenesini bana doğrultuyordu, meydan okur gibiydi. “Onu tedavi ettiğinizi söylemişti. Onun eliyle uğraşırken hiç kıpırdanmadı, huzursuzlanmadı, değil mi?”</span></p>

    <p class="Normal para-style-override-7"><span class="char-style-override-9">Eh, doğru söylüyordu. Jamie dua etmişti, küfretmişti, terlemişti, ağlamıştı - birkaç defa da çığlık atmıştı. Ama kımıldamamıştı.</span></p>

    <p class="Normal para-style-override-7"><span class="char-style-override-9">“Herkes farklıdır,” dedim yüzüne bakabildiğim en direkt şekilde bakarak. “Beklemiyordum da- ”</span></p>

    <p class="Normal para-style-override-7"><span class="char-style-override-9">“Beklemezsiniz tabii, kimse kocanız kadar erkek olamaz. Onu anladım.” Koyu kırmızı renk yine yanaklarına hücum etmişti, kafasını eğip sargılı eline baktı. Sol eli yumruk olmuştu.</span></p>

    <p class="Normal para-style-override-7"><span class="char-style-override-9">“Onu kastetmedim,” diye itiraz ettim. “Hem de hiç! Birçok erkeğin yarasını diktim, kemiğini yerine oturttum ve neredeyse bütün İskoçlar cesurca- ” Ağzımdan çıktıktan iki saniye sonra farkına vardım ki bahsettiğim İskoçlar dağlı olanlardı. Kasabalı olan Christie de bunu kastettiğimi anlamış olmalıydı.</span></p>

    <p class="Normal para-style-override-7"><span class="char-style-override-9">Boğazından derin bir homurtu çıkardı.</span></p>

    <p class="Normal para-style-override-7"><span class="char-style-override-9">“Dağlılar,” dedi ve yere tükürmekle eşdeğer bir başka ses çıkardı. Bir kadının karşısında olmasa onu da yapacağından hiç şüphem yoktu.</span></p>

    <p class="Normal para-style-override-7"><span class="char-style-override-9">“Barbarlar mı?” şeklinde karşılık verdim ses tonuna. Bana baktı ve bakışlarını kaçırdı, derin bir nefes aldı - nefesini verdiğinde ben de bir yudum viski içmiş kadar oldum.</span></p>

    <p class="Normal para-style-override-7"><span class="char-style-override-9">“Kocanız... iyi bir beyefendi. Asil bir aileden geliyor, ihanetle lekeli olsalar dahi.” Cümledeki “ihanet” kelimesini öyle yayarak vurgulamıştı ki dışarıdan gelen biri sırf onu duyarak sarhoşluğunu anlayabilirdi. “Ama aynı zamanda... tabii...” Kaşlarını çattı, kelime aradı. “Onlardan biri. Bunu biliyorsun tabii, bir İngiliz hanımefendi olarak.”</span></p>

    <p class="Normal para-style-override-7"><span class="char-style-override-9">“Onlardan biri,” diye tekrar ettim biraz eğlenerek. “İskoç dağlısı mı demek istiyorsun, barbar mı?”</span></p>

    <p class="Normal para-style-override-7"><span class="char-style-override-9">Şaşkınlıkla coşkunun karışık olduğu bir bakış attı.</span></p>

    <p class="Normal para-style-override-7"><span class="char-style-override-9">“Aynı şey değil mi?”</span></p>

    <p class="Normal para-style-override-7"><span class="char-style-override-9">Çok da haksız olmadığını düşündüm. Colum ve Dougal MacKenzie gibi, zengin ve eğitimli olanlarıyla tanışmış olmamla birlikte -Christie’nin isim vermeden kastettiği, Jamie’nin büyükbabası Lord Lovat bunların dışında- kalanların Viking korsanlarını andırdıklarını inkâr edemezdim. Aslında, dürüst olmak gerekirse, Jamie de o kadar farklı değildi.</span></p>

    <p class="Normal para-style-override-7"><span class="char-style-override-9">“Aa... şey, yani, onlar biraz...” diye geveledim. Parmağımla burnumun altını kaşıdım. “Eh, yani savaşçı adamlar olarak yetiştiriliyorlar herhalde. Bunu mu kastettin?”</span></p>

    <p class="Normal para-style-override-7"><span class="char-style-override-9">Derin bir nefesle iç geçirdi ve kafasını yavaşça iki yana salladı. Bunu dediğime itiraz anlamında değil, dağlıların yaşayış tarzlarını ve geleneklerini aklına getirdiği için yaptığını düşündüm.</span></p>

    <p class="Normal para-style-override-7"><span class="char-style-override-9">Tom Christie iyi eğitimli biriydi, Edinburgh’lu bir tüccarın oğluydu. Öyle olduğu için de bir beyefendi olma hakkını en çok kendi gibilerde görüyor ve asla gerçek bir barbar olamayacağını düşünüyordu. Dağlıların onu şaşırtmasının ve kızdırmasının nedenlerini anlayabiliyordum. Kendisini görgüsüz, hoyrat, gösterişçi, Katolik barbarlarla dolu bir kalabalığın içinde bulup onlarla bir tutulmasının nasıl bir şey olduğunu hayal etmekte ise güçlük çekiyordum.</span></p>

    <p class="Normal para-style-override-7"><span class="char-style-override-9">Hafifçe arkasına yaslandı, gözlerini ve ağzını kapadı. Gözlerini açmadan aniden sordu: “Kocanın kırbaçlanma izlerini taşıdığını biliyor musun?”</span></p>

    <p class="Normal para-style-override-7"><span class="char-style-override-9">Jamie’yle neredeyse otuz yıldır evli olduğumu söylemek için ağzımı açtım, sonra sorunun içinde Bay Christie’nin evlilikten ne anladığıyla ilgili bir bilgi olduğunu fark ettim.</span></p>

    <p class="Normal para-style-override-7"><span class="char-style-override-9">“Biliyorum,” demeyi tercih ettim ve odanın açık kapısına göz attım. “Neden sordun?”</span></p>

    <p class="Normal para-style-override-7"><span class="char-style-override-9">Christie gözlerini açtı, bakışları hafif dalgındı. Biraz çaba sarf etti ve bana baktı.</span></p>

    <p class="Normal para-style-override-7"><span class="char-style-override-9">“Nedenini biliyor musun?” dedi kelimeleri yayarak. “Suçladıkları şeyi?”</span></p>

    <p class="Normal para-style-override-7"><span class="char-style-override-9">Jamie’nin yerine kendi yanaklarımın kızardığını hissettim.</span></p>

    <p class="Normal para-style-override-7"><span class="char-style-override-9">“Ardsmuir’de,” diye anlatmaya başladı Christie, parmağını bana doğru kaldırmaya çalışarak, “tartanını istedi. Yasaktı.”</span></p>

    <p class="Normal para-style-override-7"><span class="char-style-override-9">“Öyle mi yaptı?” Afalladım. “Sonra?”</span></p>

    <p class="Normal para-style-override-7"><span class="char-style-override-9">Christie kafasını öne arkaya salladı, sarhoş bir baykuş gibiydi. Gözleri artık net ve parlaktı.</span></p>

    <p class="Normal para-style-override-7"><span class="char-style-override-9">“Kendisi için değil ama,” dedi, “genç bir oğlan için.”</span></p>

    <p class="Normal para-style-override-7"><span class="char-style-override-9">Sonraki kelimeyi söylemek için ağzını açtığında hafifçe gaz çıkardı, kendine şaşırdı. Ağzını kapadı, gözlerini kırpıştırdı ve tekrar denedi.</span></p>

    <p class="Normal para-style-override-7"><span class="char-style-override-9">“Bu olağanüstü bir asalet ve... ve cesaretti.” Bana baktı, kafasını hafifçe iki yana salladı. “Anla... anlayamamıştım.”</span></p>

    <p class="Normal para-style-override-7"><span class="char-style-override-9">“Anlayamadın mı? Nasıl yaptığını mı yani?” Nasılını çok iyi biliyordum; Jamie o kadar dik kafalıydı ki kafasına koyduğunu gerçekleştirmemesi düşünülemezdi, yolu cehennemden geçecek de olsa, başına gelmeyecek şey kalmayacak da olsa. Ama Christie bunu elbette biliyordu.</span></p>

    <p class="Normal para-style-override-7"><span class="char-style-override-9">“Nasıl değil.” Kafası düşer gibi oldu, çaba sarf ederek doğrulttu. “Neden?”</span></p>

    <p class="Normal para-style-override-7"><span class="char-style-override-9">“Neden?” </span><span class="char-style-override-9" xml:lang="ar-SA">Çünkü tam bir kahraman da ondan, öyle davranmak ruhunda var,</span><span class="char-style-override-9"> demek istedim ama tam olarak doğru olmazdı. Ayrıca nedeni de bilmiyordum; Jamie bana bundan bahsetmemişti ve o anda da niye bahsetmediğini merak etmiştim.</span></p>

    <p class="Normal para-style-override-7"><span class="char-style-override-9">“Adamlarını korumak için her şeyi yapar,” demeyi tercih ettim.</span></p>

    <p class="Normal para-style-override-7"><span class="char-style-override-9">Christie biraz boş boş bakıyordu ama yine de gözlerinden zekâ okunabiliyordu; bana uzun uzun baktı, bir şey söylemedi fakat gözlerinin ardında düşüncelerin aktığı belliydi. Koridorda bir parke çatırdadı ve Jamie’nin nefesini duyabilmek için kulak kabarttım. Evet, duyabiliyordum; yavaş ve düzenli nefesi hâlâ uyuduğunu belli ediyordu.</span></p>

    <p class="Normal para-style-override-7"><span class="char-style-override-9">“Acaba benim de ‘adamlarından biri’ olduğumu mu düşünüyor?” diye sordu sonunda. Kısık sesle konuşmuştu ama sesindeki öfke netti. “Çünkü değilim, emi- emin ol!”</span></p>

    <p class="Normal para-style-override-7"><span class="char-style-override-9">Verdiğim son viskinin büyük bir hata olduğunu düşünmeye başladım.</span></p>

    <p class="Normal para-style-override-7"><span class="char-style-override-9">“Hayır,” dedim iç çekerek. “Öyle düşünmediğine eminim. Eğer onu kastediyorsan,” -başımla küçük İncil’i gösterdim- “bunu iyilik olsun diye yapmıştır. Kim olsa yapardı, sen yapmaz mıydın?”</span></p>

    <p class="Normal para-style-override-7"><span class="char-style-override-9">Nefes alış verişi hızlandı, ters ters baktı, sonra rahatladı ve kendini yastığa bıraktı. Çok yorulmuştu. Kavgacı tavrı bir anda yok olurken sanki gözüme daha küçük, hatta zavallı bir adam gibi göründü.</span></p>

    <p class="Normal para-style-override-7"><span class="char-style-override-9">“Özür dilerim,” dedi yumuşak bir sesle. Sargılı elini biraz kaldırdı, sonra geri bıraktı.</span></p>

    <p class="Normal para-style-override-7"><span class="char-style-override-9">Jamie hakkında söyledikleri için mi, yoksa sabah yaptıklarını korkaklık olarak gördüğü için mi af dilediğini anlayamadım. Sormamanın daha akıllıca olduğuna karar verdim, ayağa kalktım.</span></p>

    <p class="Normal para-style-override-7"><span class="char-style-override-9">Örtüsünü üstüne örttüm ve mumu üfledim. O artık yastıkların arasındaki küçük bir siluetten ibaretti. Nefesi yavaş ve düzenliydi.</span></p>

    <p class="Normal para-style-override-7"><span class="char-style-override-9">“İyi iş çıkardınız Bay Christie,” dedim. “İyi geceler.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Benim barbarım ise ben yatağa girmeden önce uykuya dalmıştı. Ben örtünün altına girer girmez bir kedi gibi yavaşça uyandı. Kolunu uzatıp beni yakınına çekerken sorgular gibi “Mmm?” dedi.</span></p>

    <p class="Normal para-style-override-7"><span class="char-style-override-9">Ona sokuldum ve sertleşmiş kaslarım onun sıcaklığında derhal gevşemeye başladı.</span></p>

    <p class="Normal para-style-override-7"><span class="char-style-override-9">“Mmmm.”</span></p>

    <p class="Normal para-style-override-7"><span class="char-style-override-9">“Nasıl bizim küçük Tom?” Bana yaklaştı, elleriyle boynumu ve omzumu ovmaya başladı.</span></p>

    <p class="Normal para-style-override-7"><span class="char-style-override-9">“Ah. İğrenç, namussuz, her şeye kusur buluyor. Hem de çok sarhoş. Bunlar dışında iyi. Evet, çok güzel. Biraz daha, azıcık yukarı, evet, oh.”</span></p>

    <p class="Normal para-style-override-7"><span class="char-style-override-9">“Evet, Tom formunda, yani sarhoşluk dışında. Böyle inlemeye devam edersen Sassenach, boynunu değil başka bir yerini ovduğumu sanacak.”</span></p>

    <p class="Normal para-style-override-7"><span class="char-style-override-9">“Umurumda değil,” dedim. Omuriliğimdeki şahane dokunuşu daha iyi hissedebilmek için gözlerimi kapamıştım. “O kadar içtikten sonra da artık kendinden geçmiştir.”</span></p>

    <p class="Normal para-style-override-7"><span class="char-style-override-9">Yine de sesimi fazla çıkarmıyordum, hastamı rahatsız etmeye gönlüm razı değildi.</span></p>

    <p class="Normal para-style-override-7"><span class="char-style-override-9">“O İncil nereden çıktı?” diye sordum, cevap besbelli olmasına rağmen. Jenny onu Lallybroch’tan göndermiş olmalıydı; ben Salem’e gittiğimde son kolisi gelmişti.</span></p>

    <p class="Normal para-style-override-7"><span class="char-style-override-9">Jamie önce iç geçirdi ve nefesiyle boynumu ısıttı, sonra asıl sorumu yanıtladı.</span></p>

    <p class="Normal para-style-override-7"><span class="char-style-override-9">“Kız kardeşimin gönderdiği kitapların arasındaydı; görünce kendimi tuhaf hissettim. Onu ne yapacağımı şaşırdım.”</span></p>

    <p class="Normal para-style-override-7"><span class="char-style-override-9">Tuhaf hissettirdiğine pek şaşırmamıştım.</span></p>

    <p class="Normal para-style-override-7"><span class="char-style-override-9">“Neden göndermiş, bir şey yazmış mı?” Omuzlarım rahatlamaya başlamıştı, aralarındaki gerginlik geçiyordu. Arkamda omuz silktiğini hissettim.</span></p>

    <p class="Normal para-style-override-7"><span class="char-style-override-9">“Başka kitaplarla birlikte göndermiş; tavan arasını düzenlerken bir kutu bulmuş, bana göndermeye karar vermiş. Kildennie köyündekilerin Kuzey Carolina’ya göç etmeye niyetlendiklerini duyduğundan da bahsetmiş; oradakilerin hepsi MacGregor, anladın mı?”</span></p>

    <p class="Normal para-style-override-7"><span class="char-style-override-9">“Hmm, anladım.” Jamie bana günün birinde Alex MacGregor’ın annesini bulmak, ona o küçük İncil’i vermek ve oğlunun intikamının alındığını söylemek istediğini söylemişti. Ama Culloden’dan sonra etrafa soruşturduğunda Bay ve Bayan MacGregor’ın öldüğünü öğrenmişti. Yaşayan tek aile ferdi kız kardeşiymiş ve o da yıllar önce evlenip eski evlerinden taşınmış. Kimse nerede olduğunu, İskoçya’da kalıp kalmadığını bilmiyordu.</span></p>

    <p class="Normal para-style-override-7"><span class="char-style-override-9">“Sence Jenny sonunda kız kardeşi bulmuşlar mıdır? O köyde midir?”</span></p>

    <p class="Normal para-style-override-7"><span class="char-style-override-9">Tekrar omuz silkti ve benim omzumu son kez sıkarak masaj yapmayı kesti.</span></p>

    <p class="Normal para-style-override-7"><span class="char-style-override-9">“Olabilir.”</span></p>

    <p class="Normal para-style-override-7"><span class="char-style-override-9">“Arayacak mısın peki?” Yüzüne bakmak için ona döndüm. Alex MacGregor, Kara Jack Randall’a kurban gitmektense kendini asmayı tercih etmişti. Jack Randall Culloden’da ölmüştü. Ama Jamie’nin Culloden hakkındaki hatıraları parça parçaydı, bunun nedeni de savaş travması ve sonrasında geçirdiği ateşli hastalıktı. Uyandığında yaralıymış ve Jack Randall’ın ölü bedeni onun üstünde duruyormuş - ama ne olduğu hakkında hiçbir şey hatırlamıyor.</span></p>

    <p class="Normal para-style-override-7"><span class="char-style-override-9">Buna rağmen Alex MacGregor’ın bir şekilde intikamının alındığı kanısındaydım - Jamie’nin elinden olsun ya da olmasın.</span></p>

    <p class="Normal para-style-override-7"><span class="char-style-override-9">Bir an Jamie o zamanları düşündü ve içi titredi.</span></p>

    <p class="Normal para-style-override-7"><span class="char-style-override-9">“Soruşturacağım,” dedi sonunda. “Adı Mairi’ymiş.”</span></p>

    <p class="Normal para-style-override-7"><span class="char-style-override-9">“Anladım. Eh, o isimle birden fazla... aaa ama Kuzey Carolina’da yaşayan en az üç yüz-dört yüz kadının adı Mairi,” dedim.</span></p>

    <p class="Normal para-style-override-7"><span class="char-style-override-9">Bu lafımla güldü ve birbirimize sarılarak, koridorun karşısından gelen horlama sesleri eşliğinde uykuya daldık.</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Dakikalar veya saatler sonra aniden uyandım, kulak kabarttım. Oda karanlıktı, şömine sönmüştü ve pencereler çok yavaşça titriyordu. Biraz gerildim, yeterince ayılıp hastamın yanına gitmek istedim ama sonra sesini duydum: ince bir sesle nefes verdi, bas bir tonla havayı çekti.</span></p>

    <p class="Normal para-style-override-7"><span class="char-style-override-9">Beni uyandıranın Christie’nin horlaması olmadığını anladım. Sorun yanımda birden oluşan sessizlikti. Jamie kaskatı duruyordu, nefesi duyulmayacak kadar silikleşmişti.</span></p>

    <p class="Normal para-style-override-7"><span class="char-style-override-9">Onu korkutmamak için elimi çok yavaş bir şekilde bacağına koydum. Aylardır kâbus görmüyordu fakat işaretleri çok iyi biliyordum.</span></p>

    <p class="Normal para-style-override-7"><span class="char-style-override-9">“Ne gördün?” diye sordum.</span></p>

    <p class="Normal para-style-override-7"><span class="char-style-override-9"> Az öncekinden biraz daha derin bir nefes aldı ve vücudu bir anlığına aşağı doğru çekilirmiş gibi, hafifçe içe göçtü. Hareket etmedim ve elimi bacağından ayırmadım. Bacağın kaslarının mikroskobik bir esneme yaptığını hissettim. Bu bir uçuş refleksiydi.</span></p>

    <p class="Normal para-style-override-7"><span class="char-style-override-9">Tabii uçmadı. Omuzlarını birden kastı, sırtı biraz havaya kalktı ve kendini tekrar tamamen yatağa bıraktı. Bir süre konuşmadı ama ağırlığıyla beni bir uydu gibi kendine çekti. Sessizce yattım, elini tuttum ve kalçalarımız temas etti.</span></p>

    <p class="Normal para-style-override-7"><span class="char-style-override-9">Yukarıya, kirişlerin arasındaki gölgelerin içine baktı. Siluetini görebiliyordum, ara sıra kırpıştırdığı için parlayan gözlerini de fark edebiliyordum.</span></p>

    <p class="Normal para-style-override-7"><span class="char-style-override-9">“Karanlıktı...” diye fısıldadı sonunda. “Ardsmuir’de, karanlıkta yatıyorduk. Bazen ay ışığı ya da yıldız parıltısı olurdu ama yattığımız yerde onlar da fark etmezdi. Zifiri karanlıktı fakat kulaklarımız duyuyordu.”</span></p>

    <p class="Normal para-style-override-7"><span class="char-style-override-9">Hücredeki kırk adamın nefes alışını, kıpırdanışı duyabiliyorlarmış. Horlamaları, öksürükleri, uykuda huzursuzlanmalarını ve uyanık olanların çıkardığı mırıltıları.</span></p>

    <p class="Normal para-style-override-7"><span class="char-style-override-9">“Haftalar geçerdi, düşünmezdik.” Sesi biraz daha sakindi. “Hep açtık ve üşüyorduk. Kımıldayacak halimiz yoktu. Pek bir şey düşünmezdik; yalnızca tek ayağımızı ötekinin önüne nasıl atacağız, oradaki taşı nasıl kaldıracağız... İnsanın düşünesi de gelmiyor, anlıyor musun? Zor bir şey de değil. Bir süre için.”</span></p>

    <p class="Normal para-style-override-7"><span class="char-style-override-9">Ama ara sıra bir şey değişirmiş. Bitkinliğin sisi, hiç haber vermeden yok olur gidermiş.</span></p>

    <p class="Normal para-style-override-7"><span class="char-style-override-9">“Bazen nasıl olduğunu bilirdin, birinin anlattığı bir hikâye, birinin yakınından gelen bir mektup, falan filan... Bazen ne olduğunu hiç anlayamazdın; kimse bir şey söylemezdi, gecenin köründe kendine gelirdin, yanında yatan bir kadının kokusunu almak gibi.”</span></p>

    <p class="Normal para-style-override-7"><span class="char-style-override-9">Anılar, özlemler... ihtiyaçlar. Onlar ateşle doğan adamlarmış ve yaşadıkları kayıpların aniden yakışıyla canlanırlarmış.</span></p>

    <p class="Normal para-style-override-7"><span class="char-style-override-9">“Herkes belli bir süre çıldırırdı. Her zaman bir kavga olurdu. Gece olunca da karanlıkta...”</span></p>

    <p class="Normal para-style-override-7"><span class="char-style-override-9">Geceleri çaresizlik seslerini, bastırılmış hıçkırıkları ve gizli ağlayışları duyarlarmış. Bazı adamlar sonunda birine yanaşırmış karşılığında da azarlanır ve dövülürlermiş. Bazen de öyle olmazmış.</span></p>

    <p class="Normal para-style-override-7"><span class="char-style-override-9">Bana ne anlatmaya çalıştığını da bunun Thomas Christie’yle ne ilgisi olduğunu da tam olarak anlayamıyordum. Belki de Lord John Grey’le alakalıydı.</span></p>

    <p class="Normal para-style-override-7"><span class="char-style-override-9">“Onlar sana hiç... dokundu mu?” diye sordum dikkatlice.</span></p>

    <p class="Normal para-style-override-7"><span class="char-style-override-9">“Hayır. Bana dokunmayı akıllarının ucundan bile geçirmezlerdi,” dedi sakince. “Ben onların başıydım. Beni çok severlerdi ama öyle bir şey asla olmadı.”</span></p>

    <p class="Normal para-style-override-7"><span class="char-style-override-9">Derin, kesintili bir nefes aldı.</span></p>

    <p class="Normal para-style-override-7"><span class="char-style-override-9">“Dokunmalarını istedin mi peki?” diye fısıldadım. Parmak uçlarımdaki nabzımın Jamie’nin teninde attığını hissetmeye başladım.</span></p>

    <p class="Normal para-style-override-7"><span class="char-style-override-9">“Hem de nasıl istedim.” O kadar yakınında olmasam duyamazdım; inanılmaz kısık bir fısıltıyla konuştu. “Yemekten de fazla. Uykudan da. Uyumayı da çok fazla istiyordum hem de, yorgunluktan olmasa da. Uyuduğumda seni görebildiğim için.</span></p>

    <p class="Normal para-style-override-7"><span class="char-style-override-9">“Ama onu istememin nedeni kadına susamışlık değildi ki Tanrı biliyor, o da hiç kolay bir şey değildi. Yalnızca… bir el bana dokunsun istemiştim. O kadar.”</span></p>

    <p class="Normal para-style-override-7"><span class="char-style-override-9">Derisi bu ihtiyaçla acı çekmiş, sonunda bu acıyı görünür kılmaya karar vermiş. Kalbinin bu ızdırabını göğsüne kazımaya karar vermiş.</span></p>

    <p class="Normal para-style-override-7"><span class="char-style-override-9">Küçük, kederli, gülüşe benzeyen ama ilgisi olmayan bir ses çıkardı.</span></p>

    <p class="Normal para-style-override-7"><span class="char-style-override-9">“Kutsal Kalp’in o fotoğraflarını hatırlıyor musun? Paris’te gördüklerimizi?”</span></p>

    <p class="Normal para-style-override-7"><span class="char-style-override-9">Hatırlıyordum. Rönesans tabloları, Notre Dame’ın koridorlarında parlayan vitray camların canlılığı... Kederli Adam, kalbi açıkta ve delik, sevgiyle ışıldıyordu.</span></p>

    <p class="Normal para-style-override-7"><span class="char-style-override-9">“Onu hatırladım. Kendi kendime düşündüm ki Lordumuz’un o görüntüsünü bir görü olarak gören biri çok yalnız bir adam olmalı. Çok iyi anlamış olmalı.”</span></p>

    <p class="Normal para-style-override-7"><span class="char-style-override-9">Elimi kaldırdım ve göğsünün ortasındaki küçük boşluğa çok yavaşça koydum. Üstündeki örtü açılmıştı, derisi soğuktu.</span></p>

    <p class="Normal para-style-override-7"><span class="char-style-override-9">Gözlerini kapadı, iç geçirdi ve elimi tuttu, sıktı.</span></p>

    <p class="Normal para-style-override-7"><span class="char-style-override-9">“O düşünce bazen aklıma gelir ve İsa’nın orada nasıl hissettiğini </span><span class="char-style-override-9">anladığımı düşünürüm; o kadar istemesine rağmen ona kimse dokunmaz.”</span></p>
  </div>
</body>
</html>