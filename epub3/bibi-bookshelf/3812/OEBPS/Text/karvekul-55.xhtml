<html xmlns="http://www.w3.org/1999/xhtml">
<head>
  <title>karvekul-55</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-47"><span class="bold">46. Beter Terslikler</span></p>

    <p class="Normal para-style-override-7"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">Manfred McGillivray geri dönmedi. Ian ise morarmış bir göz, yıpranmış el eklemleriyle döndü ve beraberinde Manfred’in kendini asmaya niyetlendiği haberini getirdi. Zina yapan bir namussuz olarak hak ettiği sona kavuşacağını düşünüyormuş. Ian bunları aktardıktan sonra üst kata çıktı, Lizzie’nin durumuna baktı.</span></p>

    <p class="Normal para-style-override-7"><span class="char-style-override-9">Bunların Manfred’in umutsuzlukla ağzından döküldüklerini umdum - ve zamanında onu iyileştirebileceğimi söylememiş olmaktan dolayı kendime kızdım, doğru olsun ya da olmasın. Tabii ki bilemezdi...</span></p>

    <p class="Normal para-style-override-7"><span class="char-style-override-9">Lizzie’nin bilinci yarı açıktı; geçirdiği sıtma nöbetinden dolayı çok bitkindi. Nişanlısının kaçtığını ya da kaçmasının nedenini duymak isteyeceği, duysa da anlayabileceği bir halde değildi. Ama kız iyileşir iyileşmez bir şeyler yapmam gerekecekti, çünkü eğer Manfred’le birlikte evlilik yeminlerini yazmaya karar vermişlerse...</span></p>

    <p class="Normal para-style-override-7"><span class="char-style-override-9">“Bu arada,” dedi Jamie duygusuzca, “Beardsley ikizleri bizim frengili oğlanı kaçırıp hadım etmeye hazırlanıyorlardı ama kendini asmaya karar verdiğini duyunca bir daha düşündüler ve bu kadarının yeterli olduğuna karar verdiler.”</span></p>

    <p class="Normal para-style-override-7"><span class="char-style-override-9">“Tanrı’ya böyle küçük lütufları için de şükretmek gerek,” dedim sofraya otururken. Beardsley ikizleri müthiş iz sürme yetenekleriyle tanınıyorlardı - boş tehditler de pek onlara göre değildi.</span></p>

    <p class="Normal para-style-override-7"><span class="char-style-override-9">“Gerçekten öyle,” dedi Jamie. “Onları bulduğumda büyük bir ciddiyetle bıçaklarını biliyorlardı, sonra Manfred’in durumunu anlatıp kendilerini yormamalarını söyledim.”</span></p>

    <p class="Normal para-style-override-7"><span class="char-style-override-9">Beardsleyler’in bileğitaşlarının önünde yan yana durdukları, birbirinin aynısı olan yüzlerindeki hınç gözlerimin önünde canlanınca gönülsüzce gülümsedim. Ama bu gülücüğün de kaybolması iki saniye aldı.</span></p>

    <p class="Normal para-style-override-7"><span class="char-style-override-9">“Tanrım, McGillivrayler’e haber vermeliyiz.”</span></p>

    <p class="Normal para-style-override-7"><span class="char-style-override-9">Jamie başını salladı, bu durum onu da rahatsız ediyordu. Ayağa kalktı.</span></p>

    <p class="Normal para-style-override-7"><span class="char-style-override-9">“Hemen gitsem iyi olur.”</span></p>

    <p class="Normal para-style-override-7"><span class="char-style-override-9">“İki lokma yemeden değil.” Bayan Bug hemen, sert bir hareketle önüne bir tabak yemek koydu. “Ute McGillivray boş mideyle uğraşılabilecek kadın değil.”</span></p>

    <p class="Normal para-style-override-7"><span class="char-style-override-9">Jamie tereddüt etti ama sonra haklı olduğuna karar verdi ve çatalını domuz rostosuna daldırdı.</span></p>

    <p class="Normal para-style-override-7"><span class="char-style-override-9">“Jamie...”</span></p>

    <p class="Normal para-style-override-7"><span class="char-style-override-9">“Efendim?”</span></p>

    <p class="Normal para-style-override-7"><span class="char-style-override-9">“Belki de ikizlerin Manfred’i izlemelerine izin vermelisin. Yani canını yaksınlar diye değil, oğlanı bulmamız lazım sonuçta. Hastalıkla ilgilenmezsek sonu ondan olacak.”</span></p>

    <p class="Normal para-style-override-7"><span class="char-style-override-9">Çatalındaki lokma havada kaldı, kaşlarını indirerek bana baktı.</span></p>

    <p class="Normal para-style-override-7"><span class="char-style-override-9">“Evet ama ikizler onu bulurlarsa da sonunu onlar getirecek Sassenach.” Kafasını iki yana salladı, çatalı ağzına götürdü. Lokmayı çiğnedi, yuttu.</span></p>

    <p class="Normal para-style-override-7"><span class="char-style-override-9">“Joseph şu anda Berhabara’da. Durumdan haberdar olmalı ve hakkı olduğu üzere, onu da yanıma alıp, McGillivrayler’e gitmeliyim. Ama...” O anki duraksamayla aklına gelenin Bay Wemyss’in çekingen, utangaç yapısının kendisine hiçbir yardımı olmayacağı fazlasıyla belliydi. “Hayır. Gidip Robin’e haber vereyim. Belki delikanlıyı o aramaya başlayabilir, belki de Manfred’in aklı kendi kendine başına gelmiştir de evine dönmüştür.”</span></p>

    <p class="Normal para-style-override-7"><span class="char-style-override-9">Bu rahatlatıcı bir düşünceydi işte. Jamie’yi uğurlarken kafasında umut olduğunu gördüm. Ama gece yarısı geri döndüğünde yüzü asık ve sessizdi, Manfred’in eve dönmemiş olduğunu belli etti.</span></p>

    <p class="Normal para-style-override-7"><span class="char-style-override-9">“İkisine de söyledin mi?” diye sordum, yanıma kıvrılması için örtüyü hafifçe açarken. Üstüne sinmiş olan kekremsi at kokusuna gece esintisinin serinliği karışmıştı.</span></p>

    <p class="Normal para-style-override-7"><span class="char-style-override-9">“Robin’e benimle dışarı gelmesini istedim, orada konuştum. Ute’nin yüzüne söyleyecek cesareti bulamadım.” Bana gülümsedi, sokuldu. “Bu ufak korkaklığımı umarım bağışlarsın Sassenach.”</span></p>

    <p class="Normal para-style-override-7"><span class="char-style-override-9">“Elbette,” dedim, eğilip mumu üfledim. “Ne zaman konuşulacağını bilmek de cesaretin önemli bir parçası.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Şafak sökmeden dakikalar önce, kapının bangır bangır çalınmasıyla uyandık. Merdivende uyuyan Rollo hemen alt kata koştu, kapı</span><span class="char-style-override-9">nın ağzında tehditkârca havlamaya başladı. Arkasından da Lizzie’nin </span><span class="char-style-override-9">yatağının başucunda nöbet beklemekte olan Ian aşağıya indi. Jamie sesi duyduğunda hemen fırlayıp gardırobun üstündeki dolu tüfeği kaptı ve Ian’ın arkasından indi.</span></p>

    <p class="Normal para-style-override-7"><span class="char-style-override-9">Şoke olmuş ve sersemlemiştim -uyuyalı yalnızca bir saat olmuştu- doğrulduğumda kalbim küt küt atıyordu. Rollo birkaç saniyeliğine havlamayı kestiğinde Jamie’nin “Kim o?” diye sorduğunu duydum.</span></p>

    <p class="Normal para-style-override-7"><span class="char-style-override-9">Bu soru, koridoru, merdivenleri ve kulak zarlarını bir kez daha titreten, gümbürtülü kapı çalınışının devamıyla yanıt buldu. Bunu ancak Wagner’in güçlü bestelerinde, zirve yaptığı kısımlarda duyulabilecek incelikte bir ses takip etti. Ute McGillivray.</span></p>

    <p class="Normal para-style-override-7"><span class="char-style-override-9">Geceliğimi çıkarmaya başladım. O sırada karmakarışık sesler geldi, Rollo tekrar havlamaya başladı, kapı sürgüsü gıcırdayarak açıldı - sonra karışık sesler tekrar geldi ve artık daha gür çıkıyorlardı. Pencereye koşup dışarı baktım; Robin McGillivray kapının ağzında duruyordu, katırlardan birinden belli ki yeni inmişti.</span></p>

    <p class="Normal para-style-override-7"><span class="char-style-override-9">Olduğundan çok daha yaşlı görünüyordu, oldukça kederli bir havası vardı. Sanki ruhu bedeninden ayrılmış, giderken de bütün kuvvetini alıp götürmüş, geriye yalnızca faydasız bir müsvedde bırakmıştı. Kapı ağzındaki velveleye bakmayı kesti, kafasını çevirdi, sonra da gözlerini kapadı. Güneş henüz doğmuştu; ışık artık adamın yüzündeki bütün kasveti ve yorgunluğu açık ediyordu.</span></p>

    <p class="Normal para-style-override-7"><span class="char-style-override-9">Ona baktığımı hissetmişçesine, gözlerini açtı ve kafasını kaldırıp pencereye döndü. Gözleri kıpkırmızıydı, saçları darmadağındı. Beni gördü ama ona el salladığımda karşılık vermedi. Gözlerini tekrar kapattı, başını çevirip bekledi.</span></p>

    <p class="Normal para-style-override-7"><span class="char-style-override-9">Curcuna artık içeri taşınmıştı ve merdivenlerden yukarı çıkıyor gibiydi. İskoç itirazları, Alman ciyaklamalarıyla karşılık buluyor, Rollo’nun tez canlı havlamaları araya garnitür olarak karışıyordu.</span></p>

    <p class="Normal para-style-override-7"><span class="char-style-override-9">Şalımı askıdan aldım ama henüz tek kolumun üstünden geçirebilmiştim ki yatak odamızın kapısı ittirilerek ardına kadar açıldı; o kadar şiddetliydi ki duvara çarpıp seken kapı kadının göğsüne çarptı. Hiç bozuntuya vermeden kapıyı bir kez daha iten kadın, yamulmuş şapkasıyla, hınç içinde üstüme gelmeye başladı.</span></p>

    <p class="Normal para-style-override-7"><span class="char-style-override-9">“Sen! Kadın, </span><span class="italik char-style-override-10">kadın!</span><span class="char-style-override-9"> Ne cüretle, benim kıymetli oğluma öyle aşağılık hakaretler edebildin? Seni öldüreceğim, saçını başını yolacağım, </span><span class="italik char-style-override-10">köpek soyu!</span><span class="char-style-override-9"> Seni- ”</span></p>

    <p class="Normal para-style-override-7"><span class="char-style-override-9">O anda üstüme saldırdı; kendimi yana doğru fırlatarak elinden son anda kurtuldum.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Ute! </span><span class="italik char-style-override-10">Frau</span><span class="char-style-override-9"> McGillivray! Dinleyin- ”</span></p>

    <p class="Normal para-style-override-7"><span class="char-style-override-9">İkinci hamlesi daha başarılıydı. Geceliğimin koluna yapıştı, asıldı, öteki eliyle yüzümü parçalamaya çalışırken, giysiyi büyük bir yırtma sesi eşliğinde omzumdan kurtarmayı başardı.</span></p>

    <p class="Normal para-style-override-7"><span class="char-style-override-9">Geri sıçradım, boğazımı yırtarcasına çığlık attım. O anda, yine yüzüme vuran bir el, beni çekiştiren başka ellerle ilgili bir anı zihnimde canlanmaya çalıştı...</span></p>

    <p class="Normal para-style-override-7"><span class="char-style-override-9">Korkunun kollarıma verdiği kuvvetle kadına vurdum, bağırdım, haykırdım. Beynimde kalan mantık parçacıkları bu sahneyi şaşkınca eğlenerek izlediler - ama elbette bu hayvansal paniği engelleyemediler, çünkü bu mantıkdışı öfke çok daha derin yerlerden kaynaklanıyordu.</span></p>

    <p class="Normal para-style-override-7"><span class="char-style-override-9">Yumruk attım, kolumu umursamazca savurdum, çığlık attım ve bunu yapmaktayken bile yapma nedenimi merak ediyordum.</span></p>

    <p class="Normal para-style-override-7"><span class="char-style-override-9">Bir kol beni belimden yakalayıp havaya kaldırdı. Yeni bir panik dalgası vücudumu sardı, sonra kendimi birden yalnız başıma, dokunulmamış halde buldum. Köşeye, gardırobun yanına konulmuştum. Nefes nefeseydim, sarhoş gibi sağa sola salınıyordum. Jamie önümdeydi, tekrar saldırmamam için bana hâkim olmaya çalışıyordu.</span></p>

    <p class="Normal para-style-override-7"><span class="char-style-override-9">Benimle çok sakin bir tonla konuşuyordu ama ben kelimelerden anlam çıkarabileceğim aşamayı geride bırakmıştım. Ellerimi duvara yasladım; bana dokunmasıyla biraz rahatlamıştım.</span></p>

    <p class="Normal para-style-override-7"><span class="char-style-override-9">Kalbim hâlâ kulaklarımda zonkluyordu, kendi nefes alışlarımın gürültüsünden korkuyordum. Ses, Harley Boble’ın burnumu kırdığında çıkardığım sese çok benziyordu. Kendimi zorlayarak ağzımı kapadım, bağırmamaya çalıştım. Nefesimi tutmaya çaba gösterdiğimde bunun sakinleşmeme yardımcı olduğunu gördüm.</span></p>

    <p class="Normal para-style-override-7"><span class="char-style-override-9">Ute’nin ağzının oynamakta olduğu gözüme çarptı, oraya dik dik baktım, içinde bulunduğum zaman ve mekânı tekrar sabit tutmaya çalıştım. Kelimeleri duyuyordum ama algım o kadar hızlı çalışmıyordu. Nefes aldım, kelimelerin bir su gibi üzerimden akmasına izin verdim, anlamlarından duygu çıkarmaya çalıştım -öfke, dinginlik, özgüven- ama anlamlarıyla uğraşmadım.</span></p>

    <p class="Normal para-style-override-7"><span class="char-style-override-9">Sonra derin bir nefes aldım, yüzümü mendille sildim -ıslaklık beni nedense şaşırttı- ve bir anda her şey normale döndü. Duyabilir, anlayabilir hale geldim.</span></p>

    <p class="Normal para-style-override-7"><span class="char-style-override-9">Ute bana pis pis bakıyordu, öfke ve tiksinti dolu yüzüne hafif bir korku da yerleşmişti.</span></p>

    <p class="Normal para-style-override-7"><span class="char-style-override-9">“Çıldırmışsın sen,” dedi kafasını sallayarak. “Çıldırmışsın.” Sanki sakinleşmiş gibi konuşuyordu. “Pekâlâ.”</span><span class="char-style-override-9"/></p>

    <p class="Normal para-style-override-7"><span class="char-style-override-9">Sonra Jamie’ye döndü, bakımsız kalmış, kıvırcık sarı saçlarını </span><span class="char-style-override-9">düzeltti ve devasa şapkasının altına tıktı. Kurdelesi harap olmuştu; bir ucu gözlerinden birinin üstüne doğru sarktı.</span></p>

    <p class="Normal para-style-override-7"><span class="char-style-override-9">“Delirmiş bu kadın. Ama sonuç olarak, oğlum gitti... gitti! Yaa.” Derin nefes alarak, ters bakışlarla beni süzerek biraz daha dikildi, sonra kafasını iki yana sallayıp tekrar Jamie’ye döndü.</span></p>

    <p class="Normal para-style-override-7"><span class="char-style-override-9">“Bundan sonra Salem’e giremezsin,” dedi tersçe. “Ailem, dostlarım seninle ticaret yapmayacaklar. Tanıdıklarım, selamlaştıklarım, hiçbiri! Bu manyak karının yaptıklarını herkese anlatacağım.” Buz mavisi gözlerini tekrar bana çevirdi, dudağını sarkan kurdelenin bitişiğinde kibirli bir edayla büzdü.</span></p>

    <p class="Normal para-style-override-7"><span class="char-style-override-9">“Sen bittin,” dedi. “Sen artık yoksun.” Sonra topuğunun üstünde döndü ve dışarı çıktı, önündeki Ian’la Rollo’yu adeta kışkışlayarak yolundan çekti. Bir kadından çok dört tane tam teçhizatlı erkekten geldiği varsayılabilecek ayak sesleri merdivenlerde yankılandı.</span></p>

    <p class="Normal para-style-override-7"><span class="char-style-override-9">Jamie’nin omuzlarındaki gerginliğin yavaş yavaş geçmeye başladığını gördüm. Üstünde hâlâ gece gömleği vardı -kürek kemiklerinin arasında nemli bir bölge vardı- dolu tüfek de hâlâ elindeydi.</span></p>

    <p class="Normal para-style-override-7"><span class="char-style-override-9">Ön kapı çarpılarak kapandı. Herkes olduğu yerde kaldı, çıt çıkmadı.</span></p>

    <p class="Normal para-style-override-7"><span class="char-style-override-9">Biraz sonra boğazımı temizledim. “Kadını vurmazdın herhalde, değil mi?” diye sordum.</span></p>

    <p class="Normal para-style-override-7"><span class="char-style-override-9">“Ne?” Dönüp boş gözlerle baktı. Sonra bakışlarımı doğrulttuğum yeri anladı, elindeki tüfeğe adeta nereden edindiğini hatırlamaya çalışırcasına baktı.</span></p>

    <p class="Normal para-style-override-7"><span class="char-style-override-9">“Haa,” dedi, “hayır.” Kafasını iki yana salladı, uzanıp gardırobun üstüne geri koydu. “Elimde olduğunu unutmuşum. Ama Tanrı biliyor ya, o salak ile avanağı vurmayı çok isterdim,” diye ekledi. “Sen iyi misin Sassenach?”</span></p>

    <p class="Normal para-style-override-7"><span class="char-style-override-9">Hafifçe eğildi, gözlerimin içine baktı, gözleri endişeyle yumuşadı.</span></p>

    <p class="Normal para-style-override-7"><span class="char-style-override-9">“İyiyim. Ne oldu anlamadım ama iyiyim şimdi. Geçti o halim.”</span></p>

    <p class="Normal para-style-override-7"><span class="char-style-override-9">“Hmm,” dedi yumuşak bir tonla, sonra da bakışlarını çevirdi, kirpikleri gözlerini sakladı. O da mı aynı şeyi hissetmişti yoksa? Birden kendini... eskisi gibi mi hissetmeye başlamıştı? Bazen öyle hissettiğini biliyordum. Paris’te uykudan uyanıp onu pencerenin yanında, kasılmış bir halde, pencere pervazını kırmak istermişçesine öfkeli gördüğüm o zamanı hatırladım.</span></p>

    <p class="Normal para-style-override-7"><span class="char-style-override-9">“Geçti,” diye tekrarladım kendimi, ona dokundum ve karşılık olarak utangaçça bir gülümseme aldım.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Isırmalıydın o kadını,” diyordu Ian köpeğe, ciddiydi de. “Kadının kıçı tütün fıçısı kadar, nasıl beceremedin?”</span></p>

    <p class="Normal para-style-override-7"><span class="char-style-override-9">“Zehirlenmekten korkmuştur,” dedim bulunduğum köşeden çıkarak. “Sence ciddi miydi? Eh, ciddiydi tabii. Ama yapabilir mi sence? İnsanların bizimle olan ticaretini kesmelerini sağlayabilir mi?”</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Robin</span><span class="char-style-override-9">’i durdurabilir,” dedi Jamie, yüzüne o mutsuz ifadeyi tekrar yerleştirerek. “Diğerleri... göreceğiz.”</span></p>

    <p class="Normal para-style-override-7"><span class="char-style-override-9">Ian kafasını iki yana salladı, kaşlarını çattı ve sıkılı yumruğunu kasıklarına sürttü.</span></p>

    <p class="Normal para-style-override-7"><span class="char-style-override-9">“Manfred’in boynunu kırmam gerektiğini biliyordum,” dedi gerçek bir pişmanlıkla. “</span><span class="italik char-style-override-10">Frau</span><span class="char-style-override-9"> Ute’ye oğlunun kayanın üstüne düştüğünü söylerdik, derdimiz kalmazdı.”</span></p>

    <p class="Normal para-style-override-7"><span class="char-style-override-9">“Manfred mi?” Bu cılız ses odadaki herkesin kafasını aynı anda o yöne çevirmesine neden oldu.</span></p>

    <p class="Normal para-style-override-7"><span class="char-style-override-9">Kapının ağzında, aç kalmış bir hortlak kadar cılız ve solgun halde duran Lizzie bize cevap bekleyen, kocaman, canlı gözlerle bakıyordu.</span></p>

    <p class="Normal para-style-override-7"><span class="char-style-override-9">“Ne oldu ki Manfred’e?” dedi. Bir an dengesini kaybedip düşecek kadar sert sallanınca elini pervaza dayadı. “Ne oldu?”</span></p>

    <p class="Normal para-style-override-7"><span class="char-style-override-9">“Frengisi varmış, kaçtı,” dedi Ian dümdüz bir şekilde, sırtını dikleştirerek. “Ona bekâretini vermemişsindir umarım.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Ute McGillivray o günkü tehdidini hayata geçiremedi ama yine de esaslı bir zarar verdi. Manfred’in dramatik kayboluşu, Lizzie’yle olan nişanlılığının sona erişi ve bunun korkunç bir skandal sonucunda meydana gelmiş olmaları, Manfred’in seyyar silahçılık yaptığı Hillsboro ve Salisbury’den, Salem ve High Point’e kadar duyuldu.</span></p>

    <p class="Normal para-style-override-7"><span class="char-style-override-9">Ama Ute’nin çabaları sayesinde, bu olay olduğundan da tuhaf bir dedikodu haline geldi. Bazıları oğlanın frengisi olduğunu, bazıları benim şeytani bir emel gözeterek ya da anne-babasıyla olan büyük anlaşmazlığım yüzünden onu bu hastalıkla iftira attığımı anlatıyorlardı. Daha masumane başka bir grup ise, Manfred’in hasta olmadığını ama benim de kötü bir niyetim olmadığını, yalnızca yanıldığımı yayıyorlardı.</span></p>

    <p class="Normal para-style-override-7"><span class="char-style-override-9">Delikanlının hasta olduğunu düşünenler iki gruba ayrılıyorlardı; yarısı hastalığın kaynağının bir fahişe olduğunu düşünürken, diğer büyük grup ise Lizzie’yi sorumlu tutuyordu. Kız bu olaylardan sonra çok kötü bir üne sahip olmuştu ta ki Jamie, Ian, Beardsley ikizleri ve hatta Roger, kızın onurunu yumruklarıyla savunmaya kalkışana kadar, ancak insanlar yine de konuşmaya devam ettiler - tabii onların duyabileceği yerlerde konuşmayı kestiler.</span></p>

    <p class="Normal para-style-override-7"><span class="char-style-override-9">Ute’nin Salem, Wachovia, Bethabara ve Bethania’daki bütün sülalesi elbette olayların onun anlattığı gibi olduğuna inandılar ve bu konuda her yerde konuşmayı kendilerine görev bildiler. Salem’deki tüccarların hepsi değil ama çoğu bizimle iş yapmayı kesti. Ayrıca birden fazla defa, gayet iyi insanlar olarak tanıdığım Moravyalıların yanından geçerken onlara selam verdiğimde, karşılık olarak buz gibi bir bakış aldım.</span></p>

    <p class="Normal para-style-override-7"><span class="char-style-override-9">Lizzie, ilk aşağılanışından sonra, nişanlısını kaybetmiş olmaktan o kadar da rahatsız görünmemeye başladı. Şaşkına dönmüştü, kafası karışmıştı, üzgündü -öyle söylüyordu- ama Manfred’i kaybettiği için yıkıldığı söylenemezdi. Artık Tepe’den nadiren ayrıldığı için insanların kendisi hakkında söylediklerini de duymuyordu. Onu asıl üzen şey, McGillivrayler’i kaybetmiş olmasıydı - özellikle de Ute’yi.</span></p>

    <p class="Normal para-style-override-7"><span class="char-style-override-9">“Benim annem ben doğarken öldüğü için anne nedir hiç bilmem hanımefendi, anlıyorsunuzdur bunu,” dedi bana, efkârlı bir şekilde. “Sonra </span><span class="italik char-style-override-10">Mutti</span><span class="char-style-override-9">- ki Manfred’le evleneceğimizi açıkladıktan sonra ona öyle dememi istemişti -onun kızı olduğumu söyledi, tıpkı Hilda, Inga, Senga gibi. Hem zorbalık eder, hem başımın etini yer, hem de gülerdi bana, diğer kızlara yaptığı gibi. Ben... çok iyi hissederdim kendimi, bir ailenin içinde hissederdim. Artık yoklar.”</span></p>

    <p class="Normal para-style-override-7"><span class="char-style-override-9">Kıza içten bir sevgi duymuş olan Robin, Ronnie Sinclair vasıtasıyla üzgün olduğunu belirten bir not ulaştırmıştı. Ama Manfred’in kayboluşundan beri, ne Ute, ne de kızlarla görüşmemişti, yazışmamıştı.</span></p>

    <p class="Normal para-style-override-7"><span class="char-style-override-9">Bu işten en kötü etkilenen ise Joseph Wemyss gibi görünüyordu. Muhtemelen Lizzie’nin kendini daha da kötü hissetmemesi için ağzını pek açmıyordu ama adam adeta susuz kalmış bir çiçek gibiydi. Kızı için duyduğu üzüntü bir yana, o da McGillivrayler’i özlüyordu. Yıllarca yalnızlık çektikten sonra kendisini birden içinde bulduğu o geniş, hayat dolu aileyi mumla arar haldeydi.</span></p>

    <p class="Normal para-style-override-7"><span class="char-style-override-9">İşin en kötü yanlarından biri de, Ute’nin tehdidini tamamen gerçekleştirmesi mümkün olamadıysa da yine de yakın akrabalarını etkilemiş olmasıydı. Jamie’nin anlattığına göre, Papaz Berrisch ve kız kardeşi Monika’yı, Joseph’i tekrar gördüklerinde onunla konuşmaktan mahrum etmişti.</span></p>

    <p class="Normal para-style-override-7"><span class="char-style-override-9">“Kadını, karısının Halifax’taki akrabalarının yanına göndermiş,” dedi, kafasını üzgünce iki yana sallarken. “Joseph’i unutabilmesi için.”</span></p>

    <p class="Normal para-style-override-7"><span class="char-style-override-9">“Yazık.”</span></p>

    <p class="Normal para-style-override-7"><span class="char-style-override-9">Manfred’e gelince... En ufak bir iz yoktu. Jamie her zaman ticaret yaptığı insanlardan etrafı soruşturmalarını istedi ama Tepe’den gittiğinden beri onu gören yoktu. Her gün onu düşündüm, her gün onun için dua ettim, ormanda tek başına, ne yapacağını bilmez halde, ölümcül spiroketler kanında her gün çoğalırken yapayalnız kalmamış olmasını diledim. Daha da vahimi, Karayipler’e giden bir gemiye binip, her limanda kendini fahişelerin koynuna atıp hastalığı küçük bir salgın haline getirmiş olma olasılığından korktum.</span></p>

    <p class="Normal para-style-override-7"><span class="char-style-override-9">Ormanın derinliklerinde, etini kemiklerinden ayırmak için dört dönen etçil kuşlardan başkası tarafından umursanmayan bir cesede dönüşmemişse bunlara bile razıydım aslında. Her şeye rağmen Ute McGillivray’den nefret edemiyordum, çünkü onun da aklında benzer şeyler olduğundan emindim.</span></p>

    <p class="Normal para-style-override-7"><span class="char-style-override-9">Bu beter dönemdeki tek güzel şey, Thomas Christie’nin beni çok şaşırtarak Malva’ya bana yardım etmeye gelmesi için izin vermeyi sürdürmesi oldu. Adamın, kızı eğer gelecekte eter kullanacaksa önceden haberinin olmasını istemesi dışında bir itirazı yoktu.</span></p>

    <p class="Normal para-style-override-7"><span class="char-style-override-9">“İşte.” Geri çekildim, mikroskobun merceğini ona bıraktım. “Görüyor musun?”</span></p>

    <p class="Normal para-style-override-7"><span class="char-style-override-9">Sessiz bir hayranlık duyarken dudakları büzüldü. Güneş ışığı ve boyanın mükemmel uyumunu yakalamak hiç kolay olmamıştı ama sonunda spiroketleri görüntüleyebilmeyi başarmıştım. Tam olarak net değillerdi fakat doğru şekilde bakarsanız görebiliyordunuz - aslında, gayet emin olarak koyduğum teşhise rağmen, sonunda bu mikropları görebildiğimde rahatlamıştım.</span></p>

    <p class="Normal para-style-override-7"><span class="char-style-override-9">“Evet, küçük spiraller! Gördüm onları!” Geri çekilip bana baktı, gözlerini kırpıştırdı. “Yani şimdi bu minicik şeyler mi Manfred’i frengi ettiler?” Şüpheciliğini açıkça dile getirmeye utanıyordu ama saklamayı başaramıyordu elbette.</span></p>

    <p class="Normal para-style-override-7"><span class="char-style-override-9">“Aynen öyle.” Hastalıklarla mikroplar arasında bağ kuran teoriyi birkaç kez on sekizinci yüzyıl dinleyicilerine açıklamıştım ama son olaylardan sonra bana inananların sayısında artış olmadığını söylemem yanlış olmaz sanırım. Boş gözler, kendini tutamayanların attığı kahkaha, küçümseyen homurtu ya da tavırlar, her zaman aldığım tepkilerdi. Malva’dan da bunların biraz daha kibar bir versiyonunu bekliyordum.</span></p>

    <p class="Normal para-style-override-7"><span class="char-style-override-9">Ama kız beni şaşırtarak, anlattığım şeyi tek seferde anladı - ya da en azından öyle gibi yaptı.</span></p>

    <p class="Normal para-style-override-7"><span class="char-style-override-9">“Pekâlâ.” İki elini de tezgâha koydu, spiroketlere bir kez daha göz </span><span class="char-style-override-9">attı. “Demek bu küçük iblisler frengiye neden oluyorlar. Nasıl peki ya da dişlerimden alıp buraya koyup gösterdiğiniz küçük şeyler beni neden hasta yapmıyorlar?”</span></p>

    <p class="Normal para-style-override-7"><span class="char-style-override-9">Elimden gelen en iyi şekilde açıkladım, “iyi mikrop”, “kötü mikrop”, “zararsız mikrop” kavramlarını anlattım, o da kolaylıkla kavradı gibime geldi. Ama konu insan hücrelerine ve vücudun bunlardan oluştuğunu anlatmaya geldiğinde, önce elini alnına götürüp kafası karışık bir tavırla kaşlarını çattı. Ama sonra kafasını iki yana sallayıp şüphesinin yersiz olduğuna karar verdi, elini önlüğüne silip sorularına devam etti.</span></p>

    <p class="Normal para-style-override-7"><span class="char-style-override-9">Bütün hastalıklar mikroplar yüzünden mi? Ya penisilin, neden bazı hastalıklara iyi geliyor, bazılarını etkileyemiyor? Mikroplar insandan insana nasıl bulaşıyor?</span></p>

    <p class="Normal para-style-override-7"><span class="char-style-override-9">“Bazıları havadan bulaşıyor; bu yüzden hapşıran, öksüren insanlardan uzak durulması söylenir. Bazıları suyla bulaşır, o yüzden başkalarının tuvaletlerini yaptıkları nehirlerden su içilmesi sakıncalıdır. Diğerleri... ee, başka şekillerde geçerler.” Cinsellik hakkında ne kadar bilgisi olduğundan emin olamıyordum - çiftlikte yaşadığı için hayvanlarınkini görmemesi ya da en azından işitmemesi mümkün değildi tabii. Kızı aydınlatırken tam olarak rahat olamıyordum, çünkü babasının duyduklarından ne derece rahatsız olabileceğini kestirmek zordu. Kızın eterle uğraşmasını tercih etmesi beni şaşırtmazdı.</span></p>

    <p class="Normal para-style-override-7"><span class="char-style-override-9">Malva doğal olarak üstü kapalı biçimde anlattığım şeyin üstüne gitti.</span></p>

    <p class="Normal para-style-override-7"><span class="char-style-override-9">“Başka şekiller? Nasıl yani?” Usulca iç geçirerek anlatmaya başladım.</span></p>

    <p class="Normal para-style-override-7"><span class="char-style-override-9">“Nasıl, </span><span class="italik char-style-override-10">ne?</span><span class="char-style-override-9"> Ne yapıyorlar, </span><span class="italik char-style-override-10">ne?</span><span class="char-style-override-9">” dedi, inanamıyordu. “Erkekler, hayvanlardan farksızlar o zaman! Bir kadın buna neden izin versin ki?”</span></p>

    <p class="Normal para-style-override-7"><span class="char-style-override-9">“Gerçekten de hayvanlar aslında,” dedim, gülmemeye çalışarak. “Kadınlar da öyle. Neden izin veriyorlar...” Parmağımı burnuma sürttüm, kullanabileceğim en isabetli kelimeleri bulmaya çalıştım. Ama kız heyecan ve panik içinde, atikliğini konuşturdu.</span></p>

    <p class="Normal para-style-override-7"><span class="char-style-override-9">“Para için,” dedi, o anda dünyanın anlamını bulmuşçasına. “Fahişelerin işi bu işte! Para için izin veriyorlar o hayvanlara!”</span></p>

    <p class="Normal para-style-override-7"><span class="char-style-override-9">“Ee, evet ama fahişe olmayan kadınlar da- ”</span></p>

    <p class="Normal para-style-override-7"><span class="char-style-override-9">“Çocuk yaştalar, evet, öyle.” Kafasını salladı fakat aklında bambaşka bir şey kurmuştu. Küçük, pürüzsüz alnı odaklandığı düşünceyle kırıştı.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Kaç para alıyorlar ki?” diye sordu. “Yani çoktur herhalde, değil mi, bir erkeğin- ”</span></p>

    <p class="Normal para-style-override-7"><span class="char-style-override-9">“Bilmiyorum,” dedim, ne diyeceğimi şaşırarak. “Farklı ücretler, herhalde. Değişiyordur.”</span></p>

    <p class="Normal para-style-override-7"><span class="char-style-override-9">“Değişiyor... yani, adam çirkinse daha fazla mı ödüyor? Tabii eğer kadın çirkinse...” Merak dolu gözlerini hemen bana çevirdi. “Bobby Higgins bana Londra’daki, tanıdığı bir fahişeden bahsetmişti. Kızın yüzü vitriyol yüzünden mahvolmuş.” Dolaba, sülfürik asidi tuttuğum yere, kilide ve anahtara baktı, korku ve iğrenmeyle titredi.</span></p>

    <p class="Normal para-style-override-7"><span class="char-style-override-9">“Evet, o kızdan bana da bahsetmişti. Vitriyol yakıcıdır, bu yüzden- ”</span></p>

    <p class="Normal para-style-override-7"><span class="char-style-override-9">Ama aklı tekrar malum konuya kaymıştı bile.</span></p>

    <p class="Normal para-style-override-7"><span class="char-style-override-9">“Manfred’in böyle bir şey yapabileceğini düşünmek...” Gri gözlerini bana çevirdi. “Ya Bobby, o da herhalde, ha...?”</span></p>

    <p class="Normal para-style-override-7"><span class="char-style-override-9">“Askerlerin sıklıkla öyle- ”</span></p>

    <p class="Normal para-style-override-7"><span class="char-style-override-9">“Ama İncil’de,” diye lafımı böldü, düşünceli bir edayla gözlerini kısarak, “</span><span class="italik char-style-override-10">Putların ardından fahişelerin peşinden koştuğunuz gibi koşmayın</span><span class="char-style-override-9"> deniyor. Yani erkekler penislerini- putlar kadınlara mı benziyordu, öyle midir sizce?”</span></p>

    <p class="Normal para-style-override-7"><span class="char-style-override-9">“Onu kastettiğini sanmıyorum, hayır,” dedim telaşla. “Benzetme yapmış işte. Ee... yani bir şeyin peşinden şehvetle koşmak anlamında, bunun zararı hakkında olduğunu sanıyorum, İncil’deki satırların yani, ee...”</span></p>

    <p class="Normal para-style-override-7"><span class="char-style-override-9">“Şehvet,” dedi düşünceli şekilde. “Yani bir şeyi günah işlemek pahasına istemek, değil mi?”</span></p>

    <p class="Normal para-style-override-7"><span class="char-style-override-9">“Evet, öyle de denebilir.” Ter içinde kalmıştım, tenim sıcaktan buharlaşabilirmiş gibi hissediyordum. Hemen serin havaya ihtiyacım vardı, yoksa çiyle kaplanmış kalmış bir domatese benzeyecektim. Dışarı çıkmak için ayağa kalktım ama yapamadım. Kızı, seksin yalnızca para ya da bebek yapmakla ilgili bir şey olduğunu düşünürken öylece bırakamazdım. Her ne kadar bazı kadınlar öyle düşünse de.</span></p>

    <p class="Normal para-style-override-7"><span class="char-style-override-9">“Bu fiziksel ilişkinin bir nedeni daha olabiliyor,” dedim kaşlarımı kaldırarak. “Birini sevdiğin zaman, onu memnun etmek istersin. O da seni memnun etmek ister.”</span></p>

    <p class="Normal para-style-override-7"><span class="char-style-override-9">“Memnun mu?” Hayret içindeki sesi, kelimenin anlamını sorgularmış gibi yükseldi. “Yani bundan hoşlanan kadınlar da mı var?”</span></p>

    <p class="Normal para-style-override-8"><span class="bold char-style-override-10"> </span></p>
  </div>
</body>
</html>