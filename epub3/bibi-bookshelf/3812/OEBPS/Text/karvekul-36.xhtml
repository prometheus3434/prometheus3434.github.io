<html xmlns="http://www.w3.org/1999/xhtml">
<head>
  <title>karvekul-36</title>
  <link href="../Styles/karvekul1.css" rel="stylesheet" type="text/css"/>
</head>

<body id="karvekul" xml:lang="tr-TR">
  <div class="Basic-Text-Frame">
     <p class="baslik" id="toc_marker-30"><span class="bold">29. Gayet İyiyim</span></p>

    <p class="Normal para-style-override-7"><span class="bold char-style-override-10"> </span></p>

    <p class="Normal para-style-override-7"><span class="char-style-override-9">Atlarına binip gittiler. Onları gömmeden, arkalarından dua etmeden orada bıraktılar. Bu bir bakıma öldürmekten daha şaşırtıcıydı. Roger daha önce Papaz Efendi ile birden çok ölüm döşeğine, olay mahalline gitmişti. Yaşlı adam dua okurken o da yaralının ya da hastanın yanında durmuş, destek olmuştu. Biri ölürken bu yapılırdı; Tanrı’ya dönülür ve en azından gerçekler kabul edilirdi.</span></p>

    <p class="Normal para-style-override-7"><span class="char-style-override-9">Ama... öldürdüğünüz bir adamın cesedinin yanında durup Tanrı’nın yüzüne bakabilmeye cesaret edebilir miydiniz?</span></p>

    <p class="Normal para-style-override-7"><span class="char-style-override-9">Roger oturamıyordu. Yorgunluk tepeden tırnağa her yerini sarmıştı ama oturamıyordu.</span></p>

    <p class="Normal para-style-override-7"><span class="char-style-override-9">Ayakta durdu, maşayı aldı ve ocağın içindeki kümelenmiş ateşe baktı. Mükemmeldi; kenarları kül olmuş parlak siyah korlar ve hemen altındaki kırmızı cehennem ateşi. Dokunduğu anda korları kıracaktı, alevleri sıçratacaktı - yakıtını alamayan alevler de hemen sönecekti. Gecenin bu saatinde daha fazla odun atmak da israf olurdu.</span></p>

    <p class="Normal para-style-override-7"><span class="char-style-override-9">Maşayı elinden bıraktı, duvardan duvara volta atmaya başladı. Kanatları yıpranmış, bitkin düşmüş ama vızıldamaya devam eden bir arıya benziyordu.</span></p>

    <p class="Normal para-style-override-7"><span class="char-style-override-9">Jamie hiç rahatsız olmamıştı. Ama o haydutlar hakkında bir an durup düşünmemişti bile, doğrudan öldürmüştü; kafası tamamen Claire’e yoğunlaşmıştı ve bu da gayet anlaşılabilir bir şeydi.</span></p>

    <p class="Normal para-style-override-7"><span class="char-style-override-9">Kan revan içindeki Adem o açıklıkta, sabah ışığında, harap olmuş Havva’nın yürümesine yardım etmişti. Sonra onu ekoseli kumaşa sarmış, kucağına almış ve atına yürümüştü.</span></p>

    <p class="Normal para-style-override-7"><span class="char-style-override-9">Adamlar sessizce takip etmiş, haydutlarının atlarını da kendilerinin ardına katarak peşlerinde sürüklemişlerdi. Bir saat sonra, güneş arkalarını ısıtırken, Jamie atının kafasını yokuş aşağı çevirmiş ve onları bir akıntıya doğru yönlendirmişti. Atından inmiş, Claire’i de indirmiş ve karısıyla birlikte ağaçların arasına girip gözden kaybolmuştu.</span></p>

    <p class="Normal para-style-override-7"><span class="char-style-override-9">Adamlar kafaları karışmış yüzlerle birbirlerine bakmışlardı ama hiçbiri konuşmamıştı. Sonra yaşlı Arch Bug katırından inmiş ve çok net bir tonla, “Ee, kadın yıkanmak istiyordur, ha?” demişti.</span></p>

    <p class="Normal para-style-override-7"><span class="char-style-override-9">Gruptan biri anladığını belli eden bir ses çıkarmış, gerginlik yerini attan inen, volta atan, atın eyerini kontrol eden, tuvalet ihtiyacını giderenlerin seslerine bırakmıştı. Yavaş yavaş birbirlerine yaklaşmaya, söyleyecek bir şeyler aramaya, beylik laflarda teselli bulmaya başlamışlardı.</span></p>

    <p class="Normal para-style-override-7"><span class="char-style-override-9">Roger da Ian’la göz göze gelmişti ama ikisi birbirlerini teselli edemeyecek kadar katılardı; Ian dönüp Fergus’un omzuna bir şaplak atmış, adamı kucaklamış, sonra da kokusu hakkında küçük, kaba bir şaka yaparak onu ittirmişti. Fransız adam da ona hafifçe gülümsedikten sonra kararmış kancasını selam verircesine kaldırmıştı.</span></p>

    <p class="Normal para-style-override-7"><span class="char-style-override-9">Kenny Lindsay ve yaşlı Arch Bug tütün paylaşıyorlar, pipolarını huzurla dolduruyorlardı. Bir hayalet gibi bembeyaz olan Tom Christie de elinde piposuyla yanlarına gitmişti. Roger ilk kez olmasa da yine tütün kullanımının sosyal etkisini fark etmişti.</span></p>

    <p class="Normal para-style-override-7"><span class="char-style-override-9">Arch onu görmüş, atının yanında amaçsızca dikildiğini fark etmiş, konuşmak için yanına gitmişti. Yaşlı adamın sakin, dingin sesinin ne anlattığı hakkında Roger’ın en ufak bir fikri yoktu ama bu havadan sudan sohbet rahatlamasına yardım etmiş, nefes alış verişini düzenlemişti.</span></p>

    <p class="Normal para-style-override-7"><span class="char-style-override-9">Aniden, yaşlı adam kurduğu cümleyi yarıda kesmiş ve Roger’ın omzunun üstünü başıyla işaret etmişti.</span></p>

    <p class="Normal para-style-override-7"><span class="char-style-override-9">“Haydi evlat. Sana ihtiyacı var.”</span></p>

    <p class="Normal para-style-override-7"><span class="char-style-override-9">Roger arkasına döndüğünde Jamie’nin alanın uzak tarafında, o tarafa yarı dönük şekilde bir ağaca yaslanarak durduğunu, kafası eğik bir halde düşüncelere dalmış olduğunu görmüştü. Arch’a bir işaret mi yapmıştı? O an Jamie dönüp Roger’la göz göze gelmişti. Evet, ona ihtiyacı olduğu belliydi ve Roger nasıl olduğunu fark etmeden kendini Jamie’nin yanında bulmuştu.</span></p>

    <p class="Normal para-style-override-7"><span class="char-style-override-9">Jamie uzanıp elini sertçe sıkmış ve Roger da aynı şekilde karşılık vermişti.</span></p>

    <p class="Normal para-style-override-7"><span class="char-style-override-9">“Biraz konuşalım,” demişti Jamie ve elini bırakmıştı. “Normalde şu anda konuşmazdım ama daha sonra vakit kalmayabilir ve boşa geçirecek zaman kalmadı.” Jamie’nin sesi de sakin çıkmıştı ama Arch’ınki gibi değildi. Sesteki hafif bozukluğu duyan Roger, boynunun etrafında yine o haladı hissetmiş, boğazını temizlemişti.</span></p>

    <p class="Normal para-style-override-7"><span class="char-style-override-9">“Evet.”</span></p>

    <p class="Normal para-style-override-7"><span class="char-style-override-9">Jamie derin bir nefes almış, gömleği biraz dar gelirmişçesine omzunu hafifçe silkmişti.</span></p>

    <p class="Normal para-style-override-7"><span class="char-style-override-9">“Çocuk. Sana sormam doğru değil ama sormam lazım. Onun senin oğlun olmadığından emin olsan onun için aynı şeyleri hisseder miydin?”</span></p>

    <p class="Normal para-style-override-7"><span class="char-style-override-9">“Ne?” Roger duyduğundan bir şey anlamamıştı. “Çoc- Jem mi?”</span></p>

    <p class="Normal para-style-override-7"><span class="char-style-override-9">Jamie başını salladı, gözleri Roger’ınkilere dik dik bakıyordu.</span></p>

    <p class="Normal para-style-override-7"><span class="char-style-override-9">“Ee... anlamadım.” Roger afallamıştı, ne olduğunu anlayamıyordu. Neden? Daha da önemlisi, neden </span><span class="char-style-override-9" xml:lang="ar-SA">şimdi?</span></p>

    <p class="Normal para-style-override-7"><span class="char-style-override-9">“Düşün.”</span></p>

    <p class="Normal para-style-override-7"><span class="char-style-override-9">Düşünüyordu, neler olduğunu kafasında oturtmaya çalışıyordu. Jamie bunu fark edince daha fazla açıklama yapma gereği duymuştu.</span></p>

    <p class="Normal para-style-override-7"><span class="char-style-override-9">“Anlıyorum... Pek olası değil, ha? Ama mümkün. Bir gecede çocuk sahibi olunuyor, anlıyorsun değil mi?”</span></p>

    <p class="Normal para-style-override-7"><span class="char-style-override-9">Anlıyordu ve duydukları göğsüne inmiş bir yumruk gibi acıtıyordu. Konuşabilmek için yeteri kadar nefes alamadan Jamie devam etti.</span></p>

    <p class="Normal para-style-override-7"><span class="char-style-override-9">“Ben belki bir-iki gün- ” Gözlerini çevirmişti, yüzünü boyadığı islerin arası hafifçe kızarmıştı. “Şüphe olabilir, değil mi? Senin için de. Ama...” Jamie yutkunmuş, o son kelime havada asılı kalmıştı.</span></p>

    <p class="Normal para-style-override-7"><span class="char-style-override-9">Jamie bilinçsizce kafasını başka yöne çevirmiş, Roger da o yöne bakmıştı. Çalılar ve kızılımsı sarmaşıkların ardında girdap yapan bir havuz vardı ve Claire karşı tarafında diz çökmüştü, çıplaktı, yansımasına bakıyordu. Roger kulakları kanla dolmuş gibi hissetmiş, bakışlarını hemen çevirmişti ama görüntü bir süre zihninde kalmıştı.</span></p>

    <p class="Normal para-style-override-7"><span class="char-style-override-9">İlk düşündüğü şey, Claire’in insan gibi görünmediğiydi. Vücudu çürüklerle kararmıştı, yüzü tanınmaz haldeydi. Garip, ilkel, egzotik bir yaratığa benziyordu. Ama görünüşten çok onun davranışı Roger’ın dikkatini çekmişti. Claire kendinde değildi, hareketsizdi; yaprakları esintiyle hareket eden bir ağacın aldırmazlığını yansıtıyor gibiydi.</span></p>

    <p class="Normal para-style-override-7"><span class="char-style-override-9">Roger kendini tutamayıp tekrar oraya bakmış ve Claire’in suya eğildiğini, kendi yüzüne baktığını görmüştü. Yüzünün hasarını hissiz bir dikkatle incelerken ıslak, birbirine girmiş saçlarını arkaya atıyordu.</span></p>

    <p class="Normal para-style-override-7"><span class="char-style-override-9">Claire bereli yerlerini eliyle yokluyor, çenesini açıp kapıyor, parmaklarıyla yüzünü kontrol ediyordu. Kayıp dişler, kırık kemikler var mı diye bakıyor herhalde, diye düşünmüştü Roger. Claire sonra gözlerini kapamış, kaşlarını ve burnunu, çenesini, dudaklarını parmağıyla, bir ressam hassasiyetiyle takip etmişti. Sonra burnunun kökünü birden sertçe tutmuş, kararlı bir hamleyle sertçe çekmişti.</span><span class="char-style-override-9"/></p>

    <p class="Normal para-style-override-7"><span class="char-style-override-9">Roger bunu görünce yüzünü buruşturmuştu; Claire’in yüzünden bir anda kanlar, gözyaşları boşalmış olmasına rağmen hiç ses çıkarmamıştı. Roger’ın fena olan midesi bu görüntüyle hemen kalkmış ve boğazındaki halat yarısını acıtmaya başlamıştı.</span></p>

    <p class="Normal para-style-override-7"><span class="char-style-override-9">Claire sonra topukları üstünde oturmuş, gözlerini kapamış, ellerini yüzünün ortasına kapayıp derin nefesler almıştı.</span></p>

    <p class="Normal para-style-override-7"><span class="char-style-override-9">Roger o anda onun </span><span class="italik char-style-override-10">gerçekten</span><span class="char-style-override-9"> çıplak olduğunu ve hâlâ ona bakmaya devam ettiğini fark etmişti. Yüzünün yandığını hissederek gözlerini çevirmiş, Jamie’ye kaçamak bir bakış atmış ve fark etmediğini ummuştu. Jamie fark etmemişti de çünkü artık orada değildi.</span></p>

    <p class="Normal para-style-override-7"><span class="char-style-override-9">Hemen etrafı kolaçan etmişti ve onun yerini tespit etmesi için çok uğraşması gerekmemişti. Ama Jamie’nin karısına bakarken yakalanmamış olmanın verdiği rahatlama yerini birkaç saniye içinde adrenalin patlamasına bırakmıştı.</span></p>

    <p class="Normal para-style-override-7"><span class="char-style-override-9">Jamie yerdeki bir cesedin yanında duruyordu.</span></p>

    <p class="Normal para-style-override-7"><span class="char-style-override-9">Fraser etrafa bir bakış atarak hemen adamlarının dikkatini çekti; Roger onun hislerini bastırırken ne kadar zorlandığını neredeyse hissedebiliyordu. Sonra Jamie’nin parlak mavi gözleri tekrar yerde yatanın üstüne kilitlenince Roger o vücudun can vermediğini, hafifçe nefes aldığını fark etmişti. </span></p>

    <p class="Normal para-style-override-7"><span class="char-style-override-9">Lionel Brown.</span></p>

    <p class="Normal para-style-override-7"><span class="char-style-override-9">Pek de bilinci yerinde olmadan, Roger kendini açıklığı hızla geçerken bulmuştu. Jamie’nin sağına geçmiş, yerdeki adama odaklanmıştı.</span></p>

    <p class="Normal para-style-override-7"><span class="char-style-override-9">Brown’un gözleri kapalıydı ama adam uyumuyordu. Yüzü yaralıydı, şişmişti, ateş içinde olduğu ten renginden belliydi fakat bastırmaya çalıştığı panik duygusu yüzünden okunuyordu. Roger’a göre pek de haksız sayılmazdı.</span></p>

    <p class="Normal para-style-override-7"><span class="char-style-override-9">Gecenin tek sağ kurtulanı. Brown’un hâlâ hayatta olmasının tek nedeni, Arch Bug’ın Ian Murray’yi adamın kafatasını bir Kızılderili baltasıyla parçalamadan saniyeler önce durdurmuş olmasıydı. Yaralı bir adamı öldürmenin yanlış olduğunu düşündüğü için değil, mantıklı sebeplerden dolayı.</span></p>

    <p class="Normal para-style-override-7"><span class="char-style-override-9">“Dayının soruları olacaktır,” demişti Arch Bug, Brown’a bakan gözleri kısılı halde. “Yanıtlayabilecek kadar yaşamasına izin verelim.”</span></p>

    <p class="Normal para-style-override-7"><span class="char-style-override-9">Ian bir şey dememiş, Arch Bug’ın tuttuğu kolunu adamın elinden kurtardıktan sonra topukları üstünde dönüp, ormanın karanlığı içinde duman gibi bir anda kaybolmuştu.</span></p>

    <p class="Normal para-style-override-7"><span class="char-style-override-9">Jamie’nin yüzü, esirininkinden çok daha az şey anlatıyordu. Roger, kayınpederinin yüz ifadesinden hiçbir şey anlayamamıştı ama buna pek ihtiyacı da yoktu. Adam taş gibi sabitti fakat sanki bütün vücudu yavaşça, azap içinde zonkluyordu. Yanında durmak bile insanı geriyordu.</span></p>

    <p class="Normal para-style-override-7"><span class="char-style-override-9">“Ne diyorsun dostum?” demişti Jamie, Arch’a dönerek. “Yolculuğu atlatabilir mi yoksa yolda can mı verir?”</span></p>

    <p class="Normal para-style-override-7"><span class="char-style-override-9">Bug öne eğilip uyuşuk haldeki Brown’a duygusuzca bakmıştı.</span></p>

    <p class="Normal para-style-override-7"><span class="char-style-override-9">“Bence yaşar. Yüzü kırmızı, benzi atmamış. Ayrıca uyanık. Yanımızda mı götürelim, sorularını şimdi mi sormak istersin?”</span></p>

    <p class="Normal para-style-override-7"><span class="char-style-override-9">Kısa bir an için maske kalkmış ve Jamie’nin yüzünü dikkatle inceleyen Roger, adamın gözlerinde görmek istediğini görmüştü. Lionel Brown da görseydi muhtemelen yattığı ot yatağından kalkar ve kırık bacağına rağmen tabanları yağlardı. Ama yaralı adamın gözleri inatla kapalı kalmıştı ve Jamie’yle Arch Galce konuştukları için konuşulanları da anlamamıştı.</span></p>

    <p class="Normal para-style-override-7"><span class="char-style-override-9">Arch’ın sorusunu yanıtlamaksızın, Jamie diz çökmüş ve elini Brown’un göğsüne koymuştu. Roger yerdeki adamın nabzının boynunda hızla atışını, kısa ve telaşlı nefesini görebiliyordu. Ama yine de göz kapaklarını aralamamıştı, her ne kadar gözlerinin telaşlı hareketi fazlaca belli olsa da.</span></p>

    <p class="Normal para-style-override-7"><span class="char-style-override-9">Jamie, Roger’a uzun gelen bir süre hareketsiz kalmıştı. Bu süre Brown’a sonsuzluk gibi gelmiş olmalıydı, diye düşünmüştü Roger. Sonra, küçümser bir kahkaha ya da iğrenen birine has bir homurtuyu andıran bir sesle ayağa kalkmıştı.</span></p>

    <p class="Normal para-style-override-7"><span class="char-style-override-9">“Yanımıza alıyoruz. Yaşatmaya bak o halde,” demişti İngilizce. “Şimdilik.”</span></p>

    <p class="Normal para-style-override-7"><span class="char-style-override-9">Brown yolculuğun sonuna kadar doldurulmuş hayvan gibi hareketsiz, etrafında onun hakkında yapılan kanlı, acımasız yorumlara tepkisiz kalmayı başarmıştı. Roger onu yük hayvanının arkasında bağlı durduğu yerden sökmeye yardımcı olmuştu. Adamın giysileri ve sargıları ter içindeydi; duyduğu korku ise neredeyse elle tutulabilir haldeydi.</span></p>

    <p class="Normal para-style-override-7"><span class="char-style-override-9">Claire kaşları çatık halde yaralı adama doğru yürümeye başlamıştı ama Jamie elini karısının omzuna koyarak onu durdurmuş ve kulağına bir şeyler fısıldamıştı. Roger sözcükleri duyamamıştı ama kadın kafasını salladı ve büyük eve geri döndü. Birkaç dakika sonra içeriden Bayan Bug çıkmış ve Lionel Brown’la o ilgilenmişti.</span></p>

    <p class="Normal para-style-override-7"><span class="char-style-override-9">Murdina Bug ne Jamie gibiydi, ne de yaşlı Arch gibi; düşündükleri ağzının kıvrımında, kaşlarının kavisinde açıkça okunuyordu. Ama Lionel Brown gözlerini açıp kadının elinden su içtiğinde kadına sanki tek kurtuluşu oymuş gibi bakmıştı. Roger, kadının Brown’u tıpkı mutfakta sıklıkla ezerek öldürdüğü hamamböcekleri gibi ortadan kaldırmaktan büyük keyif alabileceğini düşünmüştü. Fakat Jamie adamın yaşamasını istemişti, öyle de olacaktı.</span></p>

    <p class="Normal para-style-override-7"><span class="char-style-override-9">Bir süre.</span></p>

    <p class="Normal para-style-override-7"><span class="char-style-override-9">Kapıdan gelen ses Roger’ın dikkatini içinde bulunduğu zamana geri döndürdü. Brianna!</span></p>

    <p class="Normal para-style-override-7"><span class="char-style-override-9">Ama kapıyı açtığında karşısına karısı çıkmadı; ses kapıya çarpan dallardan çıkmıştı. Karanlık patikaya baktı, karısını görmeyi umdu fakat henüz ortada yoktu. Tabii, diye düşündü, Claire ona ihtiyaç duyuyor olmalıydı.</span></p>

    <p class="Normal para-style-override-7"><span class="italik char-style-override-10">Ben de duyuyorum.</span></p>

    <p class="Normal para-style-override-7"><span class="char-style-override-9">Düşünceyi kafasından atmaya çalıştı ama kapının ağzında durdu, dışarı baktı. Rüzgâr kulağında vızıldıyordu. Karısı annesinin güvende olduğunu Roger’ın ağzından duyar duymaz, derhal büyük eve gitmişti. Pek fazla şey söylememişti ama Bree durumun ne olduğunu az çok anlamıştı: Roger’ın kıyafetleri kanla kaplıydı. Bu kanların kocasına ait olmadığını anlamak için adamı çabucak yokladıktan sonra hemen dışarı, annesinin yanına koşmuştu.</span></p>

    <p class="Normal para-style-override-7"><span class="char-style-override-9">Roger kapıyı dikkatle kapattı, cereyanın Jemmy’yi uyandırıp uyandırmadığını kontrol etti. Çocuğu hemen kucağına alıp karyolasından dışarı çıkarma gereği hissetti; uyuyan bir çocuğu uyandırmanın iki taraf için de ne kadar yıkıcı olabileceğini tecrübeleriyle öğrenmiş olmasına rağmen, bunu yapma gerekliliği daha ağır bastı.</span></p>

    <p class="Normal para-style-override-7"><span class="char-style-override-9">Uyku mahmuru Jemmy iyice ağırlaşmıştı. Kıpırdandı, kafasını kaldırdı ve uykulu mavi gözlerini kırpıştırdı.</span></p>

    <p class="Normal para-style-override-7"><span class="char-style-override-9">“Şşş...” Roger oğlunun sırtını pışpışladı. “Baban burada.”</span></p>

    <p class="Normal para-style-override-7"><span class="char-style-override-9">Jem patlak bir lastik gibi nefes verdi ve başını babasının omzuna boş bir havan topuymuşçasına sertçe bıraktı. Tekrar nefes alır gibi yaptı, sonra başparmağını ağzına götürüp çocuklara özgü hareketsiz yatış biçimine geri döndü. Babasına o kadar kusursuzca güveniyordu ki sanki kendi varlığını devam ettirmesine gerek yoktu. Babası tek başına bunu yapabilirdi.</span></p>

    <p class="Normal para-style-override-7"><span class="char-style-override-9">Roger gözyaşları akmaya başlayınca gözlerini kapadı ve ağzını Jemmy’nin sıcak saçlarının içine gömdü.</span></p>

    <p class="Normal para-style-override-7"><span class="char-style-override-9">Ateşin ışığı göz kapaklarının altında siyah-kırmızı gölgeler oluşturdu; bu gölgelere bakarken gözyaşlarını engelleyebiliyordu. Orada </span><span class="char-style-override-9">ne gördüğünün önemi yoktu. Şafak vaktinden kalma birkaç ürkütücü sahne hâlâ zihnindeydi ama o anda bu sahneler onu fazla etkilemiyordu - henüz değil. Onu etkileyen kollarında ona güvenerek uyuyandı, kendi kelimelerinin yankılanışıydı.</span></p>

    <p class="Normal para-style-override-7"><span class="char-style-override-9">Böyle bir hatırası var mıydı ki? Belki de bir istekten ibaretti, uykudan kalktığında birinin kucağında uyanıp “Baban burada,” lafını duymayı küçükken fazlasıyla arzu etmiş olabilirdi.</span></p>

    <p class="Normal para-style-override-7"><span class="char-style-override-9">Derin nefesler aldı ve Jem’in ritmine uydu, kendini sakinleştirdi. Etrafta görecek, umursayacak kimse olmamasına rağmen ağlamamak önemli bir şeymiş gibi geldi.</span></p>

    <p class="Normal para-style-override-7"><span class="char-style-override-9">Brown’un ot yatağının başından uzaklaşırlarken Jamie gözlerinin içine bakmış ve sormuştu: “Sadece kendim için düşündüğümü sanmadın umarım?” demişti alçak sesle. Gözleri çalıların arasındaki boşlukta, Claire’in artık olmadığı yere sanki bakmak istemiyormuş ama gözlerini alamıyormuş gibi bakıyordu.</span></p>

    <p class="Normal para-style-override-7"><span class="char-style-override-9">“Bree’yi düşündüm,” demişti Roger’ın zorlukla duyabileceği şekilde. “Yani sence... şüphe duymayı mı tercih eder, ne dersin? Mesele oraya gelirse yani.”</span></p>

    <p class="Normal para-style-override-7"><span class="char-style-override-9">Roger oğlunun saçından derin bir nefes çekti ve Tanrı’dan orada, ağaçların arasında Jamie’ye doğru olanı söylemiş olması için dua etti.</span></p>

    <p class="Normal para-style-override-7"><span class="char-style-override-9">“Bilmiyorum,” demişti. “Ama senin içinde şüpheye yer varsa, şansını dene derim.”</span></p>

    <p class="Normal para-style-override-7"><span class="char-style-override-9">Jamie eğer bu tavsiyeyi dinlerse, Bree’nin yakında evde olması gerekiyordu.</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">“Ben iyiyim,” dedim net bir tonla. “Gayet iyiyim.”</span></p>

    <p class="Normal para-style-override-7"><span class="char-style-override-9">Yüzüme bakan Bree gözlerini kıstı.</span></p>

    <p class="Normal para-style-override-7"><span class="char-style-override-9">“Elbette iyisin,” dedi. “Üstünden lokomotif geçmiş gibi görünüyorsun. İki tane.”</span></p>

    <p class="Normal para-style-override-7"><span class="char-style-override-9">“Evet,” dedim ve yarık dudağıma yavaşça dokundum. “Ee... evet. Ama onun dışında...”</span></p>

    <p class="Normal para-style-override-7"><span class="char-style-override-9">“Aç mısın? Otur yerine anne, sana biraz çay yapayım, sonra da yemek yaparım.”</span></p>

    <p class="Normal para-style-override-7"><span class="char-style-override-9">Aç değildim, çay istemiyordum ve oturmayı asla istemiyordum, özellikle de at sırtında geçirdiğim onca saatten sonra... Ama Brianna çoktan raftan çaydanlığı indirmişti ve onu durdurmak için gerekli kelimeleri bulamamıştım. Birden ağzım işlemez olmuştu sanki. Çaresizce Jamie’ye döndüm.</span><span class="char-style-override-9"/></p>

    <p class="Normal para-style-override-7"><span class="char-style-override-9">Sezmişti, yüzümün ifadesi bu haldeyken bir şey anlatamaz olmasına rağmen. Bree’nin yanına gitti, elinden çaydanlığı aldı ve duyamayacağım kadar alçak sesle bir şeyler fısıldadı. Bree kaşlarını çattı, bana döndü ve sonra tekrar Jamie’ye baktı, kaşları hâlâ çatıktı. Sonra yüzü biraz değişti, yanıma geldi ve yüzümü dikkatle inceledi.</span></p>

    <p class="Normal para-style-override-7"><span class="char-style-override-9">“Banyo yapmak ister misin?” diye sordu. “Şampuan?”</span></p>

    <p class="Normal para-style-override-7"><span class="char-style-override-9">“Ah, evet,” dedim ve omuzlarım bunu duyar duymaz gevşedi. “Lütfen.”</span></p>

    <p class="Normal para-style-override-7"><span class="char-style-override-9">İşte o anda oturdum ve ellerimle ayaklarımı süngerle yıkamasına, saçlarımı ocaktaki kazanda ısınan suyla temizlemesine izin verdim. Bree bunu sessizce, neredeyse hiç duyulmayacak şekilde bir şeyler mırıldanarak yaptı ve ben de kızımın uzun, güçlü parmaklarının altında rahatlamaya başladım.</span></p>

    <p class="Normal para-style-override-7"><span class="char-style-override-9">İşin yarısında yorgunluktan uyuyakalmışım, kafam Jamie’nin göğsüne düşmüş. At sırtında gerçekten dinlenmenin bir yolu yoktur, o yüzden o anda nihayet uykuya dalma fırsatı bulmuştum. Hayalimde leğendeki suyun pis, bulanık, kum dolu, yaprak parçalarıyla kaplı, kırmızı bir sıvıya dönüştüğünü gördüğümü, sonra da bunun sonunun bir rüyaya bağlandığını hatırlar gibiyim.</span></p>

    <p class="Normal para-style-override-7"><span class="char-style-override-9">Üstümdeki kombinezonu çıkarmış, temizini giymiştim; temiz kumaşın tenimde oluşturduğu serin, pürüzsüz his müthiş bir lükstü.</span></p>

    <p class="Normal para-style-override-7"><span class="char-style-override-9">Bree yumuşak bir tonla mırıldanıyordu. “</span><span class="italik char-style-override-10">Mr. Tambourine Man</span><span class="char-style-override-9">” şarkısı olduğunu düşündüm. O aptal, tatlı şarkılardan biriydi. Eh, öyleleri altmışlarda- </span></p>

    <p class="Normal para-style-override-7"><span class="char-style-override-9">1968.</span></p>

    <p class="Normal para-style-override-7"><span class="char-style-override-9">Nefesim kesildi ve Bree’nin ellerini kafamda hissettim.</span></p>

    <p class="Normal para-style-override-7"><span class="char-style-override-9">“Anne? İyi misin? Bir yere mi dokundum- ”</span></p>

    <p class="Normal para-style-override-7"><span class="char-style-override-9">“Hayır! Hayır, iyiyim,” dedim, gözlerimi eğip kan ve pislik dolu sıvılara baktım. Kalbim çok hızlı atıyordu, derin bir nefes aldım. “Gayet iyiyim. Yalnızca… bir an içim geçmiş.”</span></p>

    <p class="Normal para-style-override-7"><span class="char-style-override-9">Bree homurdandı ama ellerini çekti ve durulama için temiz bir maşrapa su getirmeye gitti. Masanın kenarına tutundum, titrememeye çalıştım.</span></p>

    <p class="Normal para-style-override-7"><span class="italik char-style-override-10">Erkeklerden fazla çekinmiyor gibisin. Biraz daha çekingen davranmalısın.</span><span class="char-style-override-9"> Anılarımdaki o cümle kafamın içinde yankılandı, genç adamın kafasının silueti ve ateş ışığında alevli gibi görünen, aslan yelelerini andıran saçlarıyla birlikte. Yüzünü net olarak hatırlayamıyordum ama o saçları fark etmemek elde miydi?</span></p>

    <p class="Normal para-style-override-7"><span class="char-style-override-9">Jamie olaylardan sonra beni kolumdan tutmuş, altında durduğum ağacın yanından açıklığa çıkarmıştı. Dövüş sırasında ateş yayılmıştı; etrafta kararmış taşlar, yanıp harap olmuş çimenler vardı - cesetlerin yanında elbette. Beni cesetlerin arasında dolaştırdı. Sonuncusunda durdu ve bana sessizce sordu: “Hepsi öldü, görüyor musun?”</span></p>

    <p class="Normal para-style-override-7"><span class="char-style-override-9">Görüyordum ve bana neden gösterdiğini de biliyordum - geri döneceklerinden, intikam almak isteyeceklerinden korkmamam için. Belki de yüzlerine yakından bakmam için. Kaç adam olduğundan emin olsaydım bile... Bir kez daha titredim; Bree omzuma sıcak bir havlu attı ve bir şeyler mırıldandı fakat kafamın içinde dönen sorular yüzünden hiçbirini duymadım.</span></p>

    <p class="Normal para-style-override-7"><span class="char-style-override-9">Donner da ölülerin arasında mıydı? Ya da aklı varsa kaçması gerektiğini söylediğimde gerçekten bana kulak asmış mıydı? Bana pek de zeki biri gibi gelmemişti.</span></p>

    <p class="Normal para-style-override-7"><span class="char-style-override-9">Ama bir </span><span class="italik char-style-override-10">korkak</span><span class="char-style-override-9"> gibi gelmişti.</span></p>

    <p class="Normal para-style-override-7"><span class="char-style-override-9">Sıcak su kulaklarımın etrafından aktı, içine sızdı ve Jamie’yle Brianna’nın seslerini engelledi; bir ya da iki kelime duyabildim. Ben saçlarımı kurularken Bree isteksizce kapının yanındaki çivinin üstünde duran pelerinini almaya gitti.</span></p>

    <p class="Normal para-style-override-7"><span class="char-style-override-9">“İyi olduğundan emin misin anne?” Kaşlarının endişeyle çatılışı tekrar gözümün önündeydi ama bu kez ona ikna edici birkaç kelime sarf edebildim.</span></p>

    <p class="Normal para-style-override-7"><span class="char-style-override-9">“Teşekkür ederim canım, çok yardımcı oldun,” dedim tüm içtenliğimle. “Şimdi yalnızca uyumak istiyorum,” diye ekledim biraz daha az dürüstlükle.</span></p>

    <p class="Normal para-style-override-7"><span class="char-style-override-9">Hâlâ son derece yorgundum ama artık gayet ayıktım. İstediğim... aslında sanıyorum istediğim ilk şey biraz huzurlu yalnızlıktı. Yanımdaki evhamlı yakınlarımdan biraz sıkılmıştım. Ayrıca Roger’ın kanlı, solgun, bitkin hali de gözüme çarpmıştı; bu berbat olaylardan kötü etkilenen yalnızca ben değildim.</span></p>

    <p class="Normal para-style-override-7"><span class="char-style-override-9">“Evine git kızım,” dedi Jamie yumuşak bir tonla. Pelerini asılı olduğu yerden alıp Bree’nin sırtına örttü. “Kocanın karnını doyur. Yatağına yatır, onun için bir dua oku. Annenle ben ilgilenirim, tamam mı?”</span></p>

    <p class="Normal para-style-override-7"><span class="char-style-override-9">Bree’nin mavi ve dertli bakışları bir bana, bir Jamie’ye çevrildi. Ama ben iyi olduğumu belli eden bir ifade takınmaya çalıştım ki bunu yaparken çok canım yandı ve biraz duraksadıktan sonra Bree bana sıkıca sarıldı, alnımdan yavaşça öptü ve dışarı çıktı.</span></p>

    <p class="Normal para-style-override-7"><span class="char-style-override-9">Jamie kapıyı kapadı ve sırtını kapıya dayadı. Onun sinirli veya dertliyken yüzünü ifadesizleştirmesine alışıktım; suratı o halde değildi ve bu hali beni çok endişelendiriyordu.</span></p>

    <p class="Normal para-style-override-7"><span class="char-style-override-9">“Benim için üzülme,” dedim olabildiğince emin bir tavırla. “Travma falan geçirdiğim yok.”</span></p>

    <p class="Normal para-style-override-7"><span class="char-style-override-9">“Üzülmeyeyim mi?” dedi kendini savunurcasına. “Eh... belki de endişelenmem, tabii ne demek istediğini anlatabilirsen.”</span></p>

    <p class="Normal para-style-override-7"><span class="char-style-override-9">“Hmm.” Islak yüzümü nazikçe kuruladım, sonra da boynumdaki damlaları havluyla sildim. “Yani... fazla yaralanmadım ya da korkunç bir şok geçirmedim. Yunanca sanırım, ‘travma’ kelimesi yani, kelimenin kökü işte.”</span></p>

    <p class="Normal para-style-override-7"><span class="char-style-override-9">“Yaa, öyle mi? Yani... şoka uğramadın. Öyle diyorsun.”</span></p>

    <p class="Normal para-style-override-7"><span class="char-style-override-9">Gözleri kısıldı ve beni çok kıymetli bir kısrak almadan önce takındığı dikkatle incelemeye başladı.</span></p>

    <p class="Normal para-style-override-7"><span class="char-style-override-9">“İyiyim ben,” dedim biraz geri çekilerek. “Yalnızca… iyiyim işte. Sarsıldım biraz, o kadar.”</span></p>

    <p class="Normal para-style-override-7"><span class="char-style-override-9">Bana doğru bir adım attı ve hemen geriye çekildim, elimdeki havluyu göğüslerimin üstünde bir kalkan gibi tuttuğumun çok geç farkına vardım. Kendimi havluyu aşağı indirmek için zorladım, yüzümdeki yaraların acıdığını hissettim.</span></p>

    <p class="Normal para-style-override-7"><span class="char-style-override-9">Jamie karşımda hareketsiz duruyor ve beni aynı ifadeyle incelemeye devam ediyordu. Sonra bakışları yere indi, aramızdaki zemine bakmaya başladı. Derin düşünceler içindeymiş gibiydi, sonra ellerini esnetti. Bir, iki kez, çok yavaşça. O anda, oldukça net bir şekilde, Arvin Hodgepile’ın omurlarının birbirlerinden ayrılırken çıkardığı sesi duydum.</span></p>

    <p class="Normal para-style-override-7"><span class="char-style-override-9">Jamie kafasını korkmuş bir ifadeyle kaldırdı ve birden onun karşısında, sandalyede olduğumu, elimdeki havluyu ağzıma bastırdığımı fark ettim. Dirseklerim paslı menteşeler gibi hantalca hareket etti ama havluyu tekrar aşağı indirmeyi başardım. Dudaklarım da mühürlü gibiydi fakat açıp konuşmayı başardım.</span></p>

    <p class="Normal para-style-override-7"><span class="char-style-override-9">“Biraz sarsıldım, evet,” dedim çok net bir sesle. “İyi olacağım. Endişelenme. Endişelenmeni istemiyorum.”</span></p>

    <p class="Normal para-style-override-7"><span class="char-style-override-9">Gözlerindeki endişeli bakış birden kayboldu ve gözlerini kapadı. Bir kez yutkunduktan sonra gözlerini açtı.</span></p>

    <p class="Normal para-style-override-7"><span class="char-style-override-9">“Claire,” dedi son derece yumuşak bir sesle ve parlak, keskin gözlerini benimkilere dikti. “Ben tecavüze uğramış biriyim. Sen kalkıp bana endişelenmemem gerektiğini mi söylüyorsun?”</span></p>

    <p class="Normal para-style-override-7"><span class="char-style-override-9">“Of, lanet olsun!” Elimdeki havluyu hemen yere fırlattım ama tekrar elimde olmasını dilemem saniyeler aldı. Kombinezonumla durduğum için kendimi çıplak gibi hissediyordum; cildimde hissettiğim karıncalanma hissini kasığıma attığım bir şaplakla geçirmeye çalıştım.</span></p>

    <p class="Normal para-style-override-7"><span class="char-style-override-9">“Lanet olsun, kahretsin! </span><span class="italik char-style-override-10">Onu</span><span class="char-style-override-9"> bir daha asla düşünmemeni istiyorum.” Ama bunun olacağını da çok iyi biliyordum.</span></p>

    <p class="Normal para-style-override-7"><span class="char-style-override-9">Sandalyenin arka tarafını iki elimle sıkıca tuttum ve gözlerinin içine bakmaya çalıştım.</span></p>

    <p class="Normal para-style-override-7"><span class="char-style-override-9">“Bak,” dedim sesimi normalleştirmeye çalışarak. “Benim yüzümden... Durduk yere, unutmuş olman gereken şeyleri sana hatırlatmak istemiyorum.”</span></p>

    <p class="Normal para-style-override-7"><span class="char-style-override-9">Jamie’nin ağzının kenarı bunu duyduğunda biraz titredi.</span></p>

    <p class="Normal para-style-override-7"><span class="char-style-override-9">“Tanrım,” dedi şaşırırcasına. “Sence gerçekten unutabildim mi?”</span></p>

    <p class="Normal para-style-override-7"><span class="char-style-override-9">“Belki hayır,” dedim teslim olurcasına. Ona sulu gözlerle baktım. “Ama… Jamie, unutmanı o kadar çok istedim ki!”</span></p>

    <p class="Normal para-style-override-7"><span class="char-style-override-9">Elini uzattı ve son derece nazikçe, işaret parmağının ucunu sandalyeyi tutan işaret parmağımın ucuna değdirdi.</span></p>

    <p class="Normal para-style-override-7"><span class="char-style-override-9">“Boş ver,” dedi yavaşça ve parmağını çekti. “Artık önemli değil. Biraz dinlenir misin Sassenach? Ya da belki yemek istersin, ha?”</span></p>

    <p class="Normal para-style-override-7"><span class="char-style-override-9">“Yok. Canım istemiyor... hayır.” Aslında ne yapmak istediğime karar veremiyordum. Hiçbir şey yapmak istemiyordum. Aklımdan derimin fermuarını açmak, dışarı atlamak ve koşmak geçiyordu ama bu da pek mümkün değildi. Eski yorgun fakat dingin halime dönebilmek umuduyla birkaç derin nefes aldım.</span></p>

    <p class="Normal para-style-override-7"><span class="char-style-override-9">Ona Donner’ı sormalı mıydım? Ama ne soracaktım? </span><span class="italik char-style-override-10">“Uzun, dolaşık saçlı bir adam öldürdün mü?” </span><span class="char-style-override-9">Bir bakıma hepsi öyle görünüyordu. Donner bir Kızılderili’ydi ama kimse o sıcak dövüşte bunu fark edemezdi.</span></p>

    <p class="Normal para-style-override-7"><span class="char-style-override-9">“Roger- Roger nasıl?” diye sordum söyleyecek başka bir şey bulamayınca. “Ian, Fergus?”</span></p>

    <p class="Normal para-style-override-7"><span class="char-style-override-9">Birden biraz ürktü, sanki onların varlıklarını unutmuş gibiydi.</span></p>

    <p class="Normal para-style-override-7"><span class="char-style-override-9">“Onlar mı? İyiler, bir şeyleri yok. Dövüşürken yaralananımız olmadı. Şanslıydık.”</span></p>

    <p class="Normal para-style-override-7"><span class="char-style-override-9">Bir an duraksadı, sonra dikkatli bir şekilde bana doğru bir adım attı, yüzümü inceledi. Ben bir tepki vermeyince bir adım daha attı; vücudunun sıcaklığını hissedebilmeye başladım. Bu kez korkmamıştım, ben de ona doğru eğildim. Bunu görünce Jamie’nin omuzlarındaki gerginliğin yavaşça kaybolduğunu fark ettim.</span></p>

    <p class="Normal para-style-override-7"><span class="char-style-override-9">Çok yavaş bir hareketle yüzüme dokundu. Dokunduğu yerin </span><span class="char-style-override-9">hemen altında kanımın titrediğini hissettim ve bu dokunuşla geri çekilmemek için kendimi kasmak zorunda kaldım. Bunu fark edince Jamie elini biraz geri çekti ve tenimin birkaç milim üstünde tuttu - parmağının ucunun sıcaklığını hâlâ hissedebiliyordum.</span></p>

    <p class="Normal para-style-override-7"><span class="char-style-override-9">“İyileşecek mi?” diye sordu, parmak uçlarını ayrık sol kaşıma, oradan yanağımdaki mayın tarlasına, sonra da Harley Boble’ın harap ettiği çeneme götürdü.</span></p>

    <p class="Normal para-style-override-7"><span class="char-style-override-9">“Tabii iyileşecek. Sen de biliyorsun; savaş alanlarında daha beterlerini gördün.” Savımı desteklemek için gülümserdim ama dudağımdaki yarığı tekrar açmak istemiyordum, o yüzden dudaklarımı bir japon balığı gibi bükerek değişik bir ifade takındım. Jamie buna şaşırdı, gülümseyerek karşılık verdi.</span></p>

    <p class="Normal para-style-override-7"><span class="char-style-override-9">“Biliyorum, evet.” Biraz utanarak kafasını eğdi. “İşte...” Eli hâlâ az önceki yerindeydi, yüzünde üzgün ve telaşlı bir ifade vardı. “Off, Tanrım, </span><span class="italik char-style-override-10">mo nighean donn</span><span class="char-style-override-9">,” dedi yumuşakça, “İsa aşkına, o güzel yüzüne bak...”</span></p>

    <p class="Normal para-style-override-7"><span class="char-style-override-9">“Bakmaya dayanamıyor musun?” diye sordum, kendi gözlerimi kaçırırken. Bir an için endişelendim ama sonra kendimi sakinleştirmeye çalıştım. </span><span class="italik char-style-override-10">Eninde sonunda</span><span class="char-style-override-9"> iyileşecekti, değil mi?</span></p>

    <p class="Normal para-style-override-7"><span class="char-style-override-9">Parmakları nazikçe çeneme dokundu ve yüzümü kaldırdı; tekrar göz gözeydik. Harap haldeki yüzümde gözlerini gezdirirken dudakları kasıldı. Mum ışığı altında yumuşak ve karanlık görünen gözleri acıyla kısılmıştı.</span></p>

    <p class="Normal para-style-override-7"><span class="char-style-override-9">“Hayır,” dedi sessizce. “Dayanamıyorum. Yüzünün hali yüreğimi dağlıyor; birini öldüresim geliyor. Ama yalan söyleyemeyeceğim Sassenach, seninle yatamayacağım ve yüzüne bakamayacağım.”</span></p>

    <p class="Normal para-style-override-7"><span class="char-style-override-9">“Benimle yata- ” Allak bullak olmuştum. “Ne... </span><span class="char-style-override-9" xml:lang="ar-SA">şimdi </span><span class="char-style-override-9">mi yani?”</span></p>

    <p class="Normal para-style-override-7"><span class="char-style-override-9">Eli çenemden aşağı düştü fakat yüzüme gözünü kırpmaksızın bakmaya devam etti.</span></p>

    <p class="Normal para-style-override-7"><span class="char-style-override-9">“Ee... evet.”</span></p>

    <p class="Normal para-style-override-7"><span class="char-style-override-9">Çenem o kadar şiş olmasaydı, ağzım hayretle açık kalırdı.</span></p>

    <p class="Normal para-style-override-7"><span class="char-style-override-9">“Ya... neden?”</span></p>

    <p class="Normal para-style-override-7"><span class="char-style-override-9">“Neden?” diye beni tekrar etti. O an bakışlarını kaçırdı ve utandığı ya da bozulduğu zaman yaptığı omuz silkme hareketini yaptı. “Bence... öyle gerekiyor.”</span></p>

    <p class="Normal para-style-override-7"><span class="char-style-override-9">Duruma tamamen uygunsuz bir biçimde gülmek istedim.</span></p>

    <p class="Normal para-style-override-7"><span class="char-style-override-9">“Gerekiyor, ha? Mesela sence bu durum attan düşmek gibi mi? Hemen atın üstüne tekrar binmem mi gerekiyor?”</span><span class="char-style-override-9"/></p>

    <p class="Normal para-style-override-7"><span class="char-style-override-9">Kafası ani bir hareketle kasıldı, bana sert bir bakış attı.</span></p>

    <p class="Normal para-style-override-7"><span class="char-style-override-9">“Hayır,” dedi sıkılı dişlerinin arasından. Güçlü duygularla mücadele ettiğini belli ederek, gözle görülür şekilde yutkundu. “Sen… çok zarar gördün mü?”</span></p>

    <p class="Normal para-style-override-7"><span class="char-style-override-9">Şiş göz kapaklarıma rağmen elimden geldiğince dik bir bakış attım.</span></p>

    <p class="Normal para-style-override-7"><span class="char-style-override-9">“Sen bana şaka mı- haa...” Sonunda ne kastettiğini anlayabilmiştim. Yüzümün kızardığını, çürüklerimin sızladığını hissettim.</span></p>

    <p class="Normal para-style-override-7"><span class="char-style-override-9">Duraksamadan konuşabilmek için derin bir nefes aldım.</span></p>

    <p class="Normal para-style-override-7"><span class="char-style-override-9">“Kanlı bir posaya dönene kadar dayak yedim Jamie, birçok yönden de tacize uğradım. Ama yalnızca biri... sadece biri gerçekten... O adam da… kaba davranmadı.” Yutkundum ama boğazımdaki düğüm kaybolmadı. Gözyaşlarım mum ışığını dalgalandırmaya başlayınca Jamie’nin yüzünü göremez oldum, gözlerimi çevirdim ve kırpıştırdım.</span></p>

    <p class="Normal para-style-override-7"><span class="char-style-override-9">“Hayır!” dedim; sesim istediğimden çok daha gür çıkmıştı. “Zarar görmedim.”</span></p>

    <p class="Normal para-style-override-7"><span class="char-style-override-9">Kısık sesle Galce bir şey söyledi ve masanın başından kalktı. Taburesi gürültüyle yere düştü; hemen bir tekme attı. Sonra bir daha, bir daha vurdu; paramparça olan taburenin kıymıkları mutfak dolabına çarpıp iç gıcıklayıcı sesler çıkarmaya başladı.</span></p>

    <p class="Normal para-style-override-7"><span class="char-style-override-9">Heykel gibi oturuyordum, rahatsızlık hissedemeyecek kadar uyuşuktum. Ona söylememeli miydim? Ama yine de anlardı. Beni bulduğunda sormuştu. </span><span class="italik char-style-override-10">“Kaç tanesi?”</span><span class="char-style-override-9"> demişti sorgularcasına. Sonra da emrini vermişti: </span><span class="italik char-style-override-10">“Hepsini öldür.”</span></p>

    <p class="Normal para-style-override-7"><span class="char-style-override-9">Ama tabii... bir şeyin olduğunu bilmek başka, ayrıntılarını öğrenmek bambaşka bir şeydi. Bunu iyi biliyordum ve biraz suçlulukla kaplı bir hüzünle taburenin kalıntılarını tekmelemesini, kendini pencerenin yanına fırlatmasını izledim. Pencere sürgülüydü; ellerini pervaza koydu, sırtı bana dönük, omuzları çökmüştü. Ağlayıp ağlamadığından emin olamıyordum.</span></p>

    <p class="Normal para-style-override-7"><span class="char-style-override-9">Esinti şiddetleniyordu; batıdan fazla şiddetli bir rüzgâr geliyordu. Pencereler titredi, bacadan gelen esintiyle dalgalanan ateş isler çıkarmaya başladı. Sonra bu ani rüzgâr geçti; odada bir süre hiç ses çıkmadı, ta ki şöminedeki bir odun parçası çatırdayana kadar.</span></p>

    <p class="Normal para-style-override-7"><span class="char-style-override-9">“Özür dilerim,” dedim sonunda, kısık bir sesle. </span></p>

    <p class="Normal para-style-override-7"><span class="char-style-override-9">Jamie bir anda topuklarının üstünde döndü ve bana öfke dolu bir bakış attı. Ağlamıyordu ama ağlamıştı; yanakları ıslaktı.</span></p>

    <p class="Normal para-style-override-7"><span class="char-style-override-9">“Sen ne cesaretle özür dilersin!?” diye kükredi. “Kabul etmiyorum, duydun mu?!” Masaya doğru uzun bir adım attı ve yumruğunu indirdi, masadaki tuzluk havalandı, ters dönüp yere düştü. “Özür dileme!”</span></p>

    <p class="Normal para-style-override-7"><span class="char-style-override-9">Hemen gözlerimi kapamıştım ama kendimi zorlayarak tekrar açtım.</span></p>

    <p class="Normal para-style-override-7"><span class="char-style-override-9">“Pekâlâ,” dedim. Kendimi tekrar son derece yorgun, bitkin hissetmeye başladım. Ağlayacak gibiydim. “Dilemem.”</span></p>

    <p class="Normal para-style-override-7"><span class="char-style-override-9">Sonraki sessizliğimiz yalnızca kelime yokluğundan ibaretti. Evin arkasındaki ağaçlıkta rüzgârla yerlerinden olan kestanelerin düştüğünü duyabiliyordum. Boğuk, küçük, tok sesler. Sonra Jamie derin, titrek bir nefes aldı ve yüzünü koluyla sildi.</span></p>

    <p class="Normal para-style-override-7"><span class="char-style-override-9">Dirseklerimi masaya koydum, kafamı ellerimin arasına aldım; dayanmak artık daha da zor geliyordu.</span></p>

    <p class="Normal para-style-override-7"><span class="char-style-override-9">“Gerekiyor,” dedim olabildiğince sakin bir sesle. “Nasıl bir gereklilikmiş bu?”</span></p>

    <p class="Normal para-style-override-7"><span class="char-style-override-9">“Belki bir çocuk taşıyor olabileceğin hiç aklına gelmedi mi?” Kendini tekrar kontrol etmeye başlamıştı ve bu soruyu kahvaltıda yulaf lapasının yanında domuz pastırması olup olmadığını sorar gibi sormuştu.</span></p>

    <p class="Normal para-style-override-7"><span class="char-style-override-9">Bir anda irkildim, kafamı kaldırdım.</span></p>

    <p class="Normal para-style-override-7"><span class="char-style-override-9">“Hamile değilim,” dedim ama ellerim hemen karnıma gitti.</span></p>

    <p class="Normal para-style-override-7"><span class="char-style-override-9">“Değilim.” Bu sefer daha sert ve net şekilde söyledim. “Olamam.” Ama olabilirdim, yani... mümkündü. Çok düşük bir ihtimaldi ama mevcuttu. Normalde bunu engellemek için bazı kontrol yöntemleri kullanırdım fakat o sefer için elbette...</span></p>

    <p class="Normal para-style-override-7"><span class="char-style-override-9">“</span><span class="italik char-style-override-10">Değilim,</span><span class="char-style-override-9">” dedim bir kez daha, vurgulu bir tonla. “Anlardım.”</span></p>

    <p class="Normal para-style-override-7"><span class="char-style-override-9">Kaşları kalkık bir şekilde bana bakmakla yetindi. Anlayamazdım; bu kadar çabuk değil. Tabii birden çok adam olsaydı olasılık artardı. Temkinli davranıyordu; hem kendisi, hem de benim için.</span></p>

    <p class="Normal para-style-override-7"><span class="char-style-override-9">Rahmimin derinliklerinden gelen bir titreme hemen vücuduma yayıldı, oda serin olmamasına rağmen tüylerimi diken diken etti.</span></p>

    <p class="Normal para-style-override-7"><span class="italik char-style-override-10">“Martha,”</span><span class="char-style-override-9"> diye fısıldamıştı adam, beni ağırlığıyla yaprakların üstüne bastırırken.</span></p>

    <p class="Normal para-style-override-7"><span class="char-style-override-9">“Kahretsin,” dedim çok kısık sesle. Ellerimi masaya yaydım, düşünmeye çalıştım.</span></p>

    <p class="Normal para-style-override-7"><span class="italik char-style-override-10">“Martha.”</span><span class="char-style-override-9"> Adamın bitkinlik dolu kokusu, ıslak, çıplak ve etli kasıklarının kıllı baskısı- </span></p>

    <p class="Normal para-style-override-7"><span class="char-style-override-9">“Hayır!” Bacaklarım ve kalçam o kadar kasılmıştı ki sandalyede birkaç santim havaya kalkmıştım.</span></p>

    <p class="Normal para-style-override-7"><span class="char-style-override-9">“Ama olabilir- ” diye yine lafa inatçı bir şekilde girdi Jamie.</span></p>

    <p class="Normal para-style-override-7"><span class="char-style-override-9">“Hamile değilim,” diye aynı inatla yanıt verdim. “Ama her ihtimalde… yapamazsın Jamie.”</span></p>

    <p class="Normal para-style-override-7"><span class="char-style-override-9">Bana baktı ve gözlerindeki korkuyu gördüm. Birden anlamıştım: korktuğu şey buydu. Ya da korktuğu birkaç şeyden biri.</span></p>

    <p class="Normal para-style-override-7"><span class="char-style-override-9">“Yani yapamayız,” dedim hemen. “Hamile olmadığımdan neredeyse eminim ama bana iğrenç bir hastalık bulaştırılmadığından hiç de emin değilim.” Bunu da şimdiye dek hiç düşünmemiştim; tüylerim tekrar diken diken oldu. Hamilelik pek muhtemel değildi fakat bel soğukluğu ve frengi için aynı şeyi söyleyemezdim. “Olmaz, yapamayız. Kendimi penisilin tedavisinden geçirmeden olmaz.”</span></p>

    <p class="Normal para-style-override-7"><span class="char-style-override-9">Lafım daha bitmeden ayağa kalkmıştım bile.</span></p>

    <p class="Normal para-style-override-7"><span class="char-style-override-9">“Nereye gidiyorsun?” diye sordu panikle.</span></p>

    <p class="Normal para-style-override-7"><span class="char-style-override-9">“Ameliyathaneye!”</span></p>

    <p class="Normal para-style-override-7"><span class="char-style-override-9">Koridor karanlıktı, ameliyathanemde de ışık yoktu ama bu beni durdurmadı. Dolabın kapağını hızla açtım, içeriyi aramaya başladım. Omzumun üstünde bir ışık belirdi, önümdeki şişeleri aydınlattı. Jamie ince bir mum yakıp arkamdan gelmişti.</span></p>

    <p class="Normal para-style-override-7"><span class="char-style-override-9">“Tanrı aşkına ne yapıyorsun sen Sassenach?”</span></p>

    <p class="Normal para-style-override-7"><span class="char-style-override-9">“Penisilin,” dedim, şişelerden birini aldım, içinde yılan dişinden yaptığım şırıngaların olduğu deri keseyi çıkardım.</span></p>

    <p class="Normal para-style-override-7"><span class="char-style-override-9">“Şimdi mi?”</span></p>

    <p class="Normal para-style-override-7"><span class="char-style-override-9">“Şimdi, evet! Mumu yak, lütfen.”</span></p>

    <p class="Normal para-style-override-7"><span class="char-style-override-9">Jamie mumu yakınca odaya yayılan sıcak, sarı ışık, ev yapımı şırıngalarımın deri tüplerinde yansıdı. Şansıma, elimde yeterince penisilin karışımı hazır haldeydi. Şişedeki sıvı pembeydi; bu sürümdeki </span><span class="italik char-style-override-10">penisilyumların</span><span class="char-style-override-9"> çoğunu bayat şarapların içinde yetiştirmiştim.</span></p>

    <p class="Normal para-style-override-7"><span class="char-style-override-9">“İşe yarayacağından emin misin?” diye sordu Jamie sessizce, gölgelerin içinden.</span></p>

    <p class="Normal para-style-override-7"><span class="char-style-override-9">“Hayır,” dedim sıkılı dudaklarımın arasından. “Ama elimde olan bu.” Spiroketlerin damarlarımın içinde sessizce, her saniye çoğalmaları düşüncesi ellerimi titretiyordu. Penisilinin kusurlu olabileceği konusundaki korkumu görmezden geldim. Yüzeysel iltihaplanmalarda şimdiye dek çok işe yaramıştı. Şimdi de yaramaması için- </span></p>

    <p class="Normal para-style-override-7"><span class="char-style-override-9">“Ben yapayım Sassenach.” Jamie şırıngayı elimden aldı; parmaklarım kaygan ve titrekti. Onun eli sakindi, yüzünde de kararlı bir ifade vardı.</span></p>

    <p class="Normal para-style-override-7"><span class="char-style-override-9">“Önce bana vur,” dedi iğneyi geri vererek.</span></p>

    <p class="Normal para-style-override-7"><span class="char-style-override-9">“Ne? Sana mı? Ama sana gerek- yani iğnelerden nefret edersin </span><span class="char-style-override-9">sen,” diyebildim ancak.</span></p>

    <p class="Normal para-style-override-7"><span class="char-style-override-9">Bir homurtu çıkardı, yüzüme bakarak kaşlarını indirdi.</span></p>

    <p class="Normal para-style-override-7"><span class="char-style-override-9">“Bak Sassenach, Eğer kendi korkularımla </span><span class="italik char-style-override-10">ve</span><span class="char-style-override-9"> senin korkularınla savaşmayı kafama koyduysam -ki koydum- küçük bir batma beni ürkütmemeli, değil mi? Sapla şunu!” Bana yan döndü ve eğildi, bir dirseğini tezgâha koyup kiltini kaldırarak kaslı kalçalarından birini açtı.</span></p>

    <p class="Normal para-style-override-7"><span class="char-style-override-9">Güleyim mi ağlayayım mı bilememiştim. Onunla daha da tartışabilirdim ama orada kıçı açık şekilde, inatçılığının son safhasında duran adamın gözlerine bakınca bunun faydasız olacağına karar verdim. Kararını vermişti, sonuçlarına katlanmak düşüyordu ikimize de.</span></p>

    <p class="Normal para-style-override-7"><span class="char-style-override-9">Ani ve garip bir sakinlikle şırıngayı kaldırdım, nazikçe sıkarak içeride olması muhtemel hava baloncuklarından kurtuldum.</span></p>

    <p class="Normal para-style-override-7"><span class="char-style-override-9">“Duruşunu değiştir o zaman,” dedim, kaba bir hareketle Jamie’yi dürterek. “Bu tarafını rahat bırak; iğneyi kırmak istemiyorum.”</span></p>

    <p class="Normal para-style-override-7"><span class="char-style-override-9">Tıslayarak nefes aldı; iğne kalındı ki bir dakika sonra kendime sapladığım iğneyle bunu ben de deneyimlemiştim.</span></p>

    <p class="Normal para-style-override-7"><span class="char-style-override-9">“Ahh! Ayy! Tanrı aşkına!” diye bağırdım, iğneyi kasıklarımdan çıkarırken dişlerimi sıktım. “Tanrım, çok acıtıyormuş.”</span></p>

    <p class="Normal para-style-override-7"><span class="char-style-override-9">Hâlâ arka tarafını ovan Jamie bana bakıp sırıttı.</span></p>

    <p class="Normal para-style-override-7"><span class="char-style-override-9">“Evet. Bundan sonrası daha kötü olmaz herhalde, ha?”</span></p>

    <p class="Normal para-style-override-7"><span class="char-style-override-9">Bundan sonrası. Birden içim boşmuş, sanki bir haftadır hiçbir şey yememişim gibi hissettim.</span></p>

    <p class="Normal para-style-override-7"><span class="char-style-override-9">“Emin misin?” diye sordum şırıngayı elimden bırakarak.</span></p>

    <p class="Normal para-style-override-7"><span class="char-style-override-9">“Hayır,” dedi. “Değilim.” Sonra derin bir nefes aldı, dalgalı mum ışığıyla aydınlanan yüzünde karışık bir ifade vardı. “Ama denemeye kararlıyım. Zorundayım.”</span></p>

    <p class="Normal para-style-override-7"><span class="char-style-override-9">Geceliğimi az önce deldiğim kasığımın üstüne örterken bir yandan ona baktım. Taktığı görünmez maskelerin hepsi yok olmuştu; öfke, şüphe, korku... hepsi orada, yüzünün çaresiz hatlarından okunuyordu.</span></p>

    <p class="Normal para-style-override-7"><span class="char-style-override-9">Bir defalığına da olsa, benim hissettiklerimin okunmasının daha zor olduğunu, berelerin altında gizlendiğini düşündüm.</span></p>

    <p class="Normal para-style-override-7"><span class="char-style-override-9">Bacağımın yanından yumuşak bir şey, küçük bir </span><span class="italik char-style-override-10">mırr</span><span class="char-style-override-9"> sesiyle geçti ve gözlerimi indirdiğimde Adso’nun bana -aklınca iyilik olsun diye- ölü bir tarla faresi getirdiğini gördüm. Gülümsemeye başladım, dudağımın titrediğini hissettim, sonra kafamı kaldırıp Jamie’ye baktım ve gülümsemeye devam edip dudağımın yarılmasına izin verdim, kan tadını dilimde hissediyordum.</span><span class="char-style-override-9"/></p>

    <p class="Normal para-style-override-7"><span class="char-style-override-9">“Sana ne zaman ihtiyacım olsa </span><span class="italik char-style-override-10">geldin</span><span class="char-style-override-9">; bu kez de becereceğini düşünüyorum.”</span></p>

    <p class="Normal para-style-override-7"><span class="char-style-override-9">Bir an için bomboş gözlerle baktı, cılız şakayı anlamadı. Sonra anladı, yüzü kızardı. Dudağı titreşti, şokla kahkaha arasında gidip geldi.</span></p>

    <p class="Normal para-style-override-7"><span class="char-style-override-9">Sonra yüzünü saklamak için arkasını döndüğünü sandım ama yalnızca dolabı bulmak için dönmüştü. Aradığını buldu; tekrar döndüğünde elimizdeki en güzel misket şarabının şişesini tutuyordu. Dirseğiyle şişeyi gövdesine yapıştırdı, bir tane daha aldı.</span></p>

    <p class="Normal para-style-override-7"><span class="char-style-override-9">“Evet, doğru dedin,” dedi ve boştaki elini bana uzattı. “Ama bunu ayık kafayla yapacağımı düşünüyorsan yanılıyorsun Sassenach.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Açık kapıdan giren anlık bir esinti Roger’ı huzursuz uykusundan uyandırdı. Tahta kanepede uyuyakalmıştı; bacaklarını yere doğru salmıştı. Jemmy de kucağında huzurla uyuyordu.</span></p>

    <p class="Normal para-style-override-7"><span class="char-style-override-9">Sersemlemiş bir halde gözlerini kırpıştırarak baktı ve o sırada Brianna eğilip onu kucağına aldı.</span></p>

    <p class="Normal para-style-override-7"><span class="char-style-override-9">“Yağmur yağıyor mu?” diye sordu Roger, karısının pelerininde hafif bir nem ve ozon kokusu duyunca. Sonra doğruldu ve yüzünü ovuşturarak kendini ayıltmaya çalıştı, dört günlük sakalını parmak uçlarında hissetti.</span></p>

    <p class="Normal para-style-override-7"><span class="char-style-override-9">“Hayır ama yağacak.” Bree oğlunu karyolasına yatırdı, üstünü örttü, pelerinini astı ve kocasının yanına gitti. Gece kokan kadın soğuk elini Roger’ın yanağına koydu. Kocası da kollarını Bree’nin beline doladı, kafasını onunkine dayayıp iç geçirdi.</span></p>

    <p class="Normal para-style-override-7"><span class="char-style-override-9">Sonsuza kadar bu halde kalsa mutlu olurdu ya da en azından sonraki bir-iki saat. Ama Bree kocasının saçını biraz okşadıktan sonra uzaklaştı, eğildi ve şömine ateşiyle mum yaktı.</span></p>

    <p class="Normal para-style-override-7"><span class="char-style-override-9">“Çok aç olmalısın. Bir şeyler hazırlayayım mı sana?”</span></p>

    <p class="Normal para-style-override-7"><span class="char-style-override-9">“Hayır. Aslında... evet. Lütfen.” Uyku mahmurluğunun son izleri de yok olurken açlıktan bayılmak üzere olduğunu fark etti. O sabah akıntının yanında durmalarından sonra bir daha hiç mola vermemişlerdi; Jamie bir an önce eve varmak istemişti. En son ne zaman bir şey yediğini hatırlamıyordu ama o ana kadar açlık hissetmemişti de.</span></p>

    <p class="Normal para-style-override-7"><span class="char-style-override-9">Karısının getirdiği ekmek, tereyağı ve reçele hemen yumuldu. Bir şey düşünmeden dakikalarca karnını doyurduktan sonra ağzındaki kalın, yağlı, tatlı lokmayı boğazından aşağı ittirdi ve sordu: “Annen nasıl?”</span></p>

    <p class="Normal para-style-override-7"><span class="char-style-override-9">“İyi,” dedi Bree ve sonrasında annesinin birçok İngiliz gibi üst dudağını hareket ettirmeden konuşmasını taklit etti. “Gayet iyi.” Kocasına gülümsedi ve Roger da alçak sesle, Jem’i uyandırmamaya dikkat ederek güldü.</span></p>

    <p class="Normal para-style-override-7"><span class="char-style-override-9">“Öyle mi gerçekten?”</span></p>

    <p class="Normal para-style-override-7"><span class="char-style-override-9">Bree kaşını kaldırarak baktı.</span></p>

    <p class="Normal para-style-override-7"><span class="char-style-override-9">“Sence?”</span></p>

    <p class="Normal para-style-override-7"><span class="char-style-override-9">“Hayır,” dedi Roger itiraf edercesine. “Ama iyi olmasa da sana söylemezdi. Endişelenmeni istemez.”</span></p>

    <p class="Normal para-style-override-7"><span class="char-style-override-9">Bree gırtlağından garip bir ses çıkararak karşılık verdi ve kocasına sırtını döndü, boynundaki saçları çekti.</span></p>

    <p class="Normal para-style-override-7"><span class="char-style-override-9">“Sırtımın bağlarını çözer misin?”</span></p>

    <p class="Normal para-style-override-7"><span class="char-style-override-9">Roger ayağa kalktı ve bağları açtı. “Çalışıyor muydun?” Sonra korseyi çözdü ve ellerini hemen, içgüdüsel olarak karısının gövdesinde gezdirdi, en son kalçalarına gelip durdu.</span></p>

    <p class="Normal para-style-override-7"><span class="char-style-override-9">“Her gün. Sen?” Sırtını kocasına yaslayınca adamın elleri de göğüslerine çıktı.</span></p>

    <p class="Normal para-style-override-7"><span class="char-style-override-9">“Hayır,” dedi Roger. “Canım yanıyor.” Claire ses tellerinin düzelmesi için şarkı söylemesini, normalden daha kalın ve ince sesler çıkarmasını önermişti. Böylelikle sesin eski tınısına yaklaşabilmesini ümit ediyordu.</span></p>

    <p class="Normal para-style-override-7"><span class="char-style-override-9">“Korkak,” dedi Bree ama sesi yanağını okşayan saç telleri kadar yumuşaktı.</span></p>

    <p class="Normal para-style-override-7"><span class="char-style-override-9">“Öyleyim, evet,” dedi kocası da aynı yumuşak tonla. Canı yanıyordu fakat onu asıl rahatsız eden fiziksel acı değildi. Kemiklerinde hissettiği, kolaylıkla çıkan ve kuvvetli eski sesinin yankısından sonra, boğazından zorlamayla yükselen kaba, hırıltılı, zamansızca incelen, ahenksiz sesi duyduğunda hissettiği acı onu daha çok rahatsız ediyordu. Bu sesi boğularak ölen bir domuzdan duysa şaşırmayacağını düşünüyordu.</span></p>

    <p class="Normal para-style-override-7"><span class="char-style-override-9">“Alçak herifler,” dedi Bree, hâlâ yumuşak ama keskin bir sesle. Kocasının kollarında bir anda gerginleşmişti. “Yüzü ne hale geldi! Nasıl yaparlar? Kim yapabilir bunu?”</span></p>

    <p class="Normal para-style-override-7"><span class="char-style-override-9">Roger’ın aklına aniden Claire’in o görüntüsü geldi: suyun kenarında, bir kaya kadar hareketsiz, yerine henüz oturttuğu burnundan kanlar boşalırken. Birden geri çekildi, ellerini karısının üstünde tutmakta zorlandı.</span></p>

    <p class="Normal para-style-override-7"><span class="char-style-override-9">Brianna da birden irkildi. “Ne oldu?”</span></p>

    <p class="Normal para-style-override-7"><span class="char-style-override-9">“Yok bir şey.” Ellerini karısının entarisinin içinden çıkardı ve geri çekildi. “E… acaba biraz süt var mı?”</span></p>

    <p class="Normal para-style-override-7"><span class="char-style-override-9">Bree garip bir bakış attı fakat sonra arka taraftaki ardiyeye gidip bir sürahi süt getirdi. Roger sürahiyi kafasına dikti. Karısının gözlerinin onun üstünde olduğundan, bir yandan üstündekini çıkarıp geceliğini giyerken onu dikkatle izlediğinden haberdardı.</span></p>

    <p class="Normal para-style-override-7"><span class="char-style-override-9">“Çok güzelsin,” dedi ve gözlerinin tekrar yaşlarla dolduğunu hissetti.</span></p>

    <p class="Normal para-style-override-7"><span class="char-style-override-9">“Sen de öylesin.” Bree ellerini Roger’ın omzuna koydu ve onu yavaşça dizlerinin üstüne indirdi. Gözlerine bir şey ararmışçasına baktı, Roger da ona karşılık verebilmek için elinden geleni yaptı. O anda Bree gülümsedi ve onun saçlarını açtı.</span></p>

    <p class="Normal para-style-override-7"><span class="char-style-override-9">Saçlar Roger’ın omzuna döküldü; Brianna saç fırçasına uzanınca Roger itiraz belirten bir homurtu çıkardı ama aldırmadı. Kocasının kafasını karnına gömdü ve saçlarının arasından çam iğnelerini ve çimenleri ayıkladı, düğüm olmuş telleri ayırmaya başladı.</span></p>

    <p class="Normal para-style-override-7"><span class="char-style-override-9">Bu sırada Roger’ın aklına ortaçağ tabloları geldi. Diz çöken, suçlarını itiraf eden, merhamet dilenen günahkârlar. Presbiteryenler günah çıkarırlarken diz çökmezlerdi ama Katolikler hâlâ diz çöküyorlardır, diye düşündü. Aynı o anda kendisinin yaptığı gibi karanlıkta ama kimliklerini açık etmeksizin.</span></p>

    <p class="Normal para-style-override-7"><span class="char-style-override-9">“Neler olduğunu hâlâ sormadın,” diye fısıldadı sonunda sessizliği bozarak, nefesi karısının kasıklarına doğru verdi. “Baban anlattı mı?”</span></p>

    <p class="Normal para-style-override-7"><span class="char-style-override-9">Bree’nin derin bir nefes aldığını duydu ancak konuştuğunda sesi sakindi.</span></p>

    <p class="Normal para-style-override-7"><span class="char-style-override-9">“Hayır.”</span></p>

    <p class="Normal para-style-override-7"><span class="char-style-override-9">Bree başka bir şey söylemedi ve oda tekrar sessizliğe gömüldü; ortamdaki sesler dışarıdan gelen esintinin ve saçlar arasından geçen fırçanınkilerden ibaretti.</span></p>

    <p class="Normal para-style-override-7"><span class="char-style-override-9">Aklına birden Jamie’nin durumu geldi. Yapar mıydı gerçekten? Dener miydi... Bu düşünceyi zihninden uzaklaştırdı, kafa yormak istemedi. Onun yerine zihninde Claire’in bir görüntüsü canlandı. Şafak vaktinde, şiş bir yüzle. Claire hâlâ kendisiydi ama sanki uzaklardaki bir galaksideki yörüngesinden ayrılıyormuş gibiydi, tekrar ne zaman gözle görülebilecekti?</span></p>

    <p class="Normal para-style-override-7"><span class="char-style-override-9">Sorun bir çocuk olma olasılığı değildi, diye düşündü birden. Korkuydu ama sebebi başkaydı. Jamie karısının kendisini tecrit edeceğinden, karanlık köşelere çekilip yalnız kalmak isteyeceğinden korkuyor olmalıydı. Tabii Jamie bir şekilde onu kendine bağlayıp yanında tutmayı beceremezse... ama öyle bir şoka, öyle bir vahşiliğe maruz kalmış bir kadına ne kadar yüklenebilirdi ki?</span></p>

    <p class="Normal para-style-override-7"><span class="char-style-override-9">Yüklenebilir miydi?</span></p>

    <p class="Normal para-style-override-7"><span class="char-style-override-9">Brianna fırçayı elinden bıraktı, Roger’ın saçlarının arasında bu kez parmaklarını gezdirmeye başladı. O korkuyu Roger da çok iyi bilirdi; zamanında aralarında olan boşluk ve bunu aşmak için topladıkları cesaret aklına geldi.</span></p>

    <p class="Normal para-style-override-7"><span class="char-style-override-9">“Brianna,” dedi ve boğazındaki yumruyu, halat yarasının verdiği rahatsızlığı hissetti. Brianna da adamın sesindeki ihtiyacı anladı ve kafasını kaldırırken gözlerini ona indirdi. Karısı elini yüzüne getirdiğinde Roger eli sertçe sıktı, avuç içini yanağına bastırdı.</span></p>

    <p class="Normal para-style-override-7"><span class="char-style-override-9">“Brianna,” dedi yeniden.</span></p>

    <p class="Normal para-style-override-7"><span class="char-style-override-9">“Ne? Ne oldu?” Çocuğu uyandırmamak için hâlâ alçak sesle konuşan Bree’nin sesinde yine de belirgin bir merak vardı.</span></p>

    <p class="Normal para-style-override-7"><span class="char-style-override-9">“Brianna, ne demek istediğimi anlarsın, değil mi?”</span></p>

    <p class="Normal para-style-override-7"><span class="char-style-override-9">“Biliyorsun anlayacağımı. Nedir?” Vücudu hâlâ kocasınınkine yapışıktı, onu okşamak istiyordu. Roger’ın da onun şefkatine çok ihtiyacı vardı, kafasını karısının göğüslerinin arasına gömüp rahatlamayı fena halde istiyordu ama henüz zamanı değildi.</span></p>

    <p class="Normal para-style-override-7"><span class="char-style-override-9">“Yani… yalnızca</span><span class="italik char-style-override-10"> </span><span class="char-style-override-9">diyeceklerimi dinle... Sonra da… lütfen Tanrım, doğru olanı yaptığımı söyle.” </span><span class="italik char-style-override-10">Beni h</span><span class="char-style-override-9" xml:lang="ar-SA">âlâ</span><span class="italik char-style-override-10"> sevdiğini söyle,</span><span class="char-style-override-9"> demek istedi fakat diyemedi.</span></p>

    <p class="Normal para-style-override-7"><span class="char-style-override-9">“Bana bir şey söylemek zorunda değilsin,” diye fısıldadı Bree. Karanlık ve yumuşak gözlerinde hak edilmemiş, sonsuz bir bağışlama vardı. Arkalarında bir yerlerdeyse başka bir çift gözün onlara sarhoş bir hayretle bakan yansıması vardı. O gözlerdeki hayret yerini hemen korkuya bıraktı ve Roger elini kaldırdı, kendisi için öldürücü olabilecek darbeyi vurdu.</span></p>

    <p class="Normal para-style-override-7"><span class="char-style-override-9">“Zorundayım,” dedi. “Mumu söndüreceğim.”</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Duygusal anlamda bir yıkıntıyken mutfakta yapamazdık. Sivri uçlu hatıralarla bezeli bir ameliyathane de uygun olmazdı. Jamie duraksadı, sonra kaşını kaldırdı, başıyla merdiveni işaret etti. Başımı salladım ve onu takip ettim.</span></p>

    <p class="Normal para-style-override-7"><span class="char-style-override-9">Hem tuhaf hem de tanıdıktı, uzun zaman ayrı kalınmış bir yer gibiydi. Belki de yaralı burnum yüzünden kokusu da tuhaf geldi; kokusunu da alabileceğimi belki de yalnızca hayal etmiştim - soğuk, bayatımsı bir kokuydu bu, üstelik her şeyin tertipli olmasına, etrafın </span><span class="char-style-override-9">temiz olmasına rağmen. Jamie ateşi yaktı ve ışık etrafa yayıldı, ahşap duvarlara parlak şeritler fırlattı. Duman ve taze reçine kokusu odadaki boşluk hissini doldurdu. </span></p>

    <p class="Normal para-style-override-7"><span class="char-style-override-9">İkimiz de yatağa bakmadık. O, lavabodaki mumu yaktı, tabureleri pencerenin yanına koydu ve panjurları açtı; huzursuz gece karşımızdaydı. İki metal fincan getirmişti; onları doldurup geniş pervazın üstüne koydu, yanına da şişeleri yerleştirdi.</span></p>

    <p class="Normal para-style-override-7"><span class="char-style-override-9">Ben o sırada kapının ağzında duruyor, hazırlıklarını izliyordum. Kendimi çok garip hissediyordum.</span></p>

    <p class="Normal para-style-override-7"><span class="char-style-override-9">Hissettiklerim birbirleriyle son derece çelişkiliydi. Birden karşımdaki bana tamamen yabancı biriymiş gibi hissettim. Ona dokunduğumda mutlu olacağımı hayal edemiyordum. Onun vücudu artık benimkinin rahatlatan bir uzantısı değildi; o artık yabancı, yaklaşılması imkânsız bir şeydi.</span></p>

    <p class="Normal para-style-override-7"><span class="char-style-override-9">İçimdeki şehvet dürtüsü de ben ne olduğunu anlayamadan harekete geçti. Bu bütün gün süregelmişti ve her zamanki arzunun ağır yakışına da tutkunun ani parıltısına da hiç benzemiyordu. O beyinden bağımsız, tamamen rahmin derinliklerinden gelen çiftleşme hissi bile değildi. Bu çok korkutucu bir şeydi.</span></p>

    <p class="Normal para-style-override-7"><span class="char-style-override-9">Ateşe başka bir odun atmak için eğildi; o anda kafamın içindeki bütün kan çekilmişçesine dengemi kaybedecekmiş gibi hissettim. Işık kollarındaki kıllara, yüzünün karanlık çukurlarına yansıyordu…</span></p>

    <p class="Normal para-style-override-7"><span class="char-style-override-9">Bu, kendime ait olduğunu düşünmediğim, tamamen saf bir </span><span class="italik char-style-override-10">açlıktı</span><span class="char-style-override-9"> -içimde beni esir almıştı, ama benden değildi- ve ödümü patlatıyordu. Onu bir yabancı olarak gördüğümden değil, bu duygunun verdiği korku yüzünden bana dokunmasını istemiyordum.</span></p>

    <p class="Normal para-style-override-7"><span class="char-style-override-9">“İyi misin Sassenach?” Yüzüme baktı, bana doğru bir adım attı ve kaşlarını çattı. Elimi kaldırıp onu durdurdum.</span></p>

    <p class="Normal para-style-override-7"><span class="char-style-override-9">“İyiyim,” dedim, bir anda nefessiz kalmıştım. Dizlerim çözülmek üzereydi; hemen gidip tabureye oturdum ve az önce doldurduğu fincanlardan birini elime aldım. “Ee... şerefe.”</span></p>

    <p class="Normal para-style-override-7"><span class="char-style-override-9">Kaşlarının ikisi de havaya kalktı, karşımdaki tabureye oturdu.</span></p>

    <p class="Normal para-style-override-7"><span class="char-style-override-9">“Şerefe,” dedi sessizce ve fincanını elimdeki tatlı ve ağır kokulu şaraba dokundurdu.</span></p>

    <p class="Normal para-style-override-7"><span class="char-style-override-9">Parmaklarım üşümüştü; ayaklarım ve burnum da. Bu durum da birden değişebiliyordu. Aniden kendimi sıcaktan bayılacak gibi olup, terlediğimi, kızardığımı fark edebilirdim. Ama o anda pencereden gelen hafif ıslak esintiyle üşüyordum.</span><span class="char-style-override-9"/></p>

    <p class="Normal para-style-override-7"><span class="char-style-override-9">Şarabın aroması, ağzımın yıpranmış dokularında bile hemen etki edebilecek kadar sertti, tatlılığıyla da sinirleri, mideyi rahatlatıyordu. İlk fincanı hemen içtim ve tekrar doldurdum, gerçeklikle arama hemen küçük bir katman koymam gerekiyordu.</span></p>

    <p class="Normal para-style-override-7"><span class="char-style-override-9">Jamie benden daha yavaş içti fakat ben bardağımı doldururken o da kendisininkinin üstünü tamamladı. Ateşle ısınan sedir sandığımız odaya o bilindik kokusunu yaymaya başlamıştı. Jamie ara sıra bana bakıyordu ama bir şey söylemedi. Aramızdaki sessizliğe tam olarak garip denemezdi fakat </span><span class="italik char-style-override-10">dolu dolu</span><span class="char-style-override-9"> olduğu kesindi.</span></p>

    <p class="Normal para-style-override-7"><span class="char-style-override-9">Bir şey söylemem gerektiğini düşündüm. Ama ne? İkinci fincanı da içtim, beynimi uyuşturdum.</span></p>

    <p class="Normal para-style-override-7"><span class="char-style-override-9">Sonunda uzanıp yavaşça burnuna dokundum. Uzun süre önceki kırığın beyaz izinin olduğu yere.</span></p>

    <p class="Normal para-style-override-7"><span class="char-style-override-9">“Biliyor musun,” dedim, “burnunun nasıl kırıldığını bana hiç anlatmamıştın. Yerine kim oturttu?”</span></p>

    <p class="Normal para-style-override-7"><span class="char-style-override-9">“Ha, o mu? Kimse.” Gülümsedi, burnuna dokundu. “Kırığın mikrop kapmaması çok sevindiriciydi, çünkü o zaman hiç önemsememiştim.”</span></p>

    <p class="Normal para-style-override-7"><span class="char-style-override-9">“Öyledir herhalde. Demiştin ki- ” Lafımı yarıda kestim, çünkü ne dediği aklıma gelmişti. Onu Edinburgh’taki matbaacıda tekrar bulduğumda burnunu ne zaman kırdığını sormuştum. O da </span><span class="italik char-style-override-10">“Seni son görüşümden üç dakika sonra… Sassenach,” </span><span class="char-style-override-9">demişti. Culloden Savaşı’nın arifesinde olmalıydı o halde - taş halkanın altındaki o kayalık İskoç tepesinde.</span></p>

    <p class="Normal para-style-override-7"><span class="char-style-override-9">“Özür dilerim,” dedim cılız bir sesle. “O zamanı düşünmek istemiyorsundur herhalde, değil mi?”</span></p>

    <p class="Normal para-style-override-7"><span class="char-style-override-9">Boştaki elimi tuttu, sıktı ve gözlerimin içine baktı.</span></p>

    <p class="Normal para-style-override-7"><span class="char-style-override-9">“İstersen anlatırım,” dedi. Sesi çok kısıktı ama gözlerimin içine bakıyordu. “Hepsini anlatırım. Bana yapılan her şeyi anlatırım. İstersen, sana yardımcı olacaksa, hepsini tekrar yaşamaya razıyım.”</span></p>

    <p class="Normal para-style-override-7"><span class="char-style-override-9">“Jamie, Tanrı aşkına...” dedim yumuşakça. “Hayır. Bilmem şart değil. Yalnızca başına gelmiş olduğunu, artık iyi olduğunu bilmek istedim. Fakat...” Duraksadım. “Ben sana anlatacak mıyım?” O anda bakışlarını kaçırdı, ama elim iki elinin arasındaydı; avuç içiyle hasarlı parmaklarımı ovuşturuyordu.</span></p>

    <p class="Normal para-style-override-7"><span class="char-style-override-9">“Anlatmalı mısın?”</span></p>

    <p class="Normal para-style-override-7"><span class="char-style-override-9">“Ben öyle düşünüyorum. Bir zaman. Ama şimdi değil, tabii... duymak istiyorsan başka.” Yutkundum.</span></p>

    <p class="Normal para-style-override-7"><span class="char-style-override-9">Kafasını oldukça yavaş bir hareketle iki yana salladı, gözleri hâlâ başka yerdeydi.</span></p>

    <p class="Normal para-style-override-7"><span class="char-style-override-9">“Şimdi değil,” diye fısıldadı. “Şimdi değil.”</span></p>

    <p class="Normal para-style-override-7"><span class="char-style-override-9">Elimi ellerinin arasından çektim ve fincanımdaki sert, sıcak, kokulu, üzüm kabuklu şarabın kalanını yudumladım. Sürekli ısınıp üşümeyi bırakmıştım; artık sıcacıktım ve bu durumdan çok hoşnuttum.</span></p>

    <p class="Normal para-style-override-7"><span class="char-style-override-9">“Burnun,” dedim ve içkimi yeniledim. “Anlat o zaman. Lütfen.”</span></p>

    <p class="Normal para-style-override-7"><span class="char-style-override-9">Omuz silkti.</span></p>

    <p class="Normal para-style-override-7"><span class="char-style-override-9">“Pekâlâ. İki İngiliz asker tepeyi teftişe çıkmıştı. Kimseyi bulmayı beklemiyorlardı, öyle sanıyorum. Çünkü ikisinin de tüfeği boştu, yoksa orada ölürdüm.”</span></p>

    <p class="Normal para-style-override-7"><span class="char-style-override-9">Gayet alelade bir tonla konuşuyordu. Hafif bir ürperti hissettim ancak nedeni soğuk değildi.</span></p>

    <p class="Normal para-style-override-7"><span class="char-style-override-9">“Beni gördüler işte, sonra bir tanesi de seni gördü, yukarıdaydın. Seni gören bağırdı, peşinden gitmeye kalktı, işte o zaman kendimi onun üstüne attım. Ne olacağı umurumda değildi, yeter ki sen sağ salim gidesin; o yüzden hiçbir şeyi umursamadan adama saldırdım, kamamı yan tarafına sapladım. Ama kurşun kutusu bıçağın yoluna çıkınca bıçak oraya takılı kaldı...” Yarım ağızla gülümsedi, devam etti. “Bıçağı oradan çıkarmaya çalışırken bir yandan da öldürülmemeye çalışıyordum; o sırada arkadaşı geldi, tüfeğinin kabzasını suratıma geçirdi.”</span></p>

    <p class="Normal para-style-override-7"><span class="char-style-override-9">Bir yandan konuşurken boştaki eli yumruk oldu, sanki kamasını tekrar eline almıştı.</span></p>

    <p class="Normal para-style-override-7"><span class="char-style-override-9">İrkildim, çünkü artık yaşadığı acının ne olduğunu çok iyi biliyordum. Hikâyeyi dinlemek bile burnumun zonklamasına yetmişti. Elimin tersiyle yavaşça burnuma dokundum ve biraz daha şarap doldurdum.</span></p>

    <p class="Normal para-style-override-7"><span class="char-style-override-9">“Nasıl kurtuldun ellerinden?”</span></p>

    <p class="Normal para-style-override-7"><span class="char-style-override-9">“Tüfeği elinden aldım, ikisini de tüfekle döverek öldürdüm.”</span></p>

    <p class="Normal para-style-override-7"><span class="char-style-override-9">Sessizce ve neredeyse duygusuzca konuşuyordu ama ses tonundaki bir şey midemi kaldırmanın eşiğine geldi. Kolundaki kılların üzerindeki kan damlalarının şafak ışığında parlayışının anısı çok tazeydi. Sesindeki o tonun -nasıl bir şeydi o? Tatmin miydi?- kafamdaki yankısı çok tazeydi.</span></p>

    <p class="Normal para-style-override-7"><span class="char-style-override-9">Birden kendimi olduğum yerde oturamayacak kadar huzursuz hissettim. Bir dakika önce kemiklerim eriyecekmiş gibi yorgun hissediyordum, şimdiyse hareket etmeye ihtiyacım vardı. Ayağa kalktım, ellerimi pervaza yasladım. Fırtına yaklaşıyordu; ferahlatıcı rüzgâr saçlarımı yeni yıkanmış saçlarımı arkaya savurdu. Uzakta şimşek çaktı.</span></p>

    <p class="Normal para-style-override-7"><span class="char-style-override-9">“Özür dilerim Sassenach,” dedi Jamie endişeli bir sesle. “Anlatmasaydım keşke. Rahatsız mı oldun?”</span></p>

    <p class="Normal para-style-override-7"><span class="char-style-override-9">“Hayır olmadım, ondan değil.”</span></p>

    <p class="Normal para-style-override-7"><span class="char-style-override-9">Biraz fazla net konuşmuştum. O kadar şeyin arasında neden burnunu sormuştum ki? O konudaki cehaletimle yıllardır barışık kalabildikten sonra neden </span><span class="char-style-override-9" xml:lang="ar-SA">şimdi?</span></p>

    <p class="Normal para-style-override-7"><span class="char-style-override-9">“Neden rahatsız oldun o zaman?” diye sordu sessizce.</span></p>

    <p class="Normal para-style-override-7"><span class="char-style-override-9">Beni rahatsız eden, beni yavaş yavaş bayıltma işlemini başarıyla gerçekleştiren şarabın bütün emeğinin boşa gitmesiydi; yine ayılmıştım. Önceki geceden görüntüler artık kafamın içini dolduruyordu; hepsi tekrar şu hissiz cümleyle renklenmişti: </span><span class="italik char-style-override-10">“Tüfeği elinden aldım, ikisini de tüfekle döverek öldürdüm.” </span><span class="char-style-override-9">Ardından da söylenmeyen kısmı geliyordu. </span><span class="italik char-style-override-10">Senin</span><span class="char-style-override-9" xml:lang="ar-SA"> uğruna öldürdüm</span><span class="italik char-style-override-10">.</span></p>

    <p class="Normal para-style-override-7"><span class="char-style-override-9">Kusmak istedim. Ama onun yerine ağzıma alabildiğim kadar şarap aldım ve ağzımda tutmaksızın mideye indirdim. Jamie’nin beni rahatsız edenin ne olduğunu tekrar sorduğunu güç bela duydum, ona dönüp sert bir ifade takındım.</span></p>

    <p class="Normal para-style-override-7"><span class="char-style-override-9">“Beni ne rahatsız ediyor- rahatsız! Ne biçim bir kelime! Bana </span><span class="italik char-style-override-10">kafayı yedirten</span><span class="char-style-override-9"> şey, benim yerimde herhangi biri, herhangi bir şey olabilirdi… </span><span class="italik char-style-override-10">Tanrım</span><span class="char-style-override-9">, onlar için bir delikten ibarettim!”</span></p>

    <p class="Normal para-style-override-7"><span class="char-style-override-9">Pervaza bir yumruk attım, sonra yarattığım etkiden tatmin olmayarak fincanımı havaya kaldırdım, arkama döndüm ve duvara fırlattım.</span></p>

    <p class="Normal para-style-override-7"><span class="char-style-override-9">“Kara Jack Randall’la öyle olmamıştı, ha?” dedim. “O seni tanıyordu, değil mi? Seni kullanırken karşısındakinin sen olduğunun farkındaydı; başkası olsa aynı şeyi yapmazdı, önemli olan sen olmandı.”</span></p>

    <p class="Normal para-style-override-7"><span class="char-style-override-9">“Tanrım, sence bu daha mı iyi?” deyiverdi ve gözleri ardına kadar açık halde bana baktı.</span></p>

    <p class="Normal para-style-override-7"><span class="char-style-override-9">Durdum, nefeslendim; başım dönüyordu.</span></p>

    <p class="Normal para-style-override-7"><span class="char-style-override-9">“Hayır.” Tabureye oturdum ve gözlerimi kapadım; oda gözlerimin önünde dönüp duruyordu, renkler bir atlıkarınca ahengiyle dans ediyordu. “Hayır, değil. Jack Randall bence sapığın, önde gideniydi ama onlar- onlar- ” Ellerimi savurdum, doğru kelimeyi aradım. “Onlar yalnızca... erkeklerdi.”</span></p>

    <p class="Normal para-style-override-7"><span class="char-style-override-9">Son kelimedeki iğrenme vurgusunu ağzımdan çıkarken fark etmiştim.</span></p>

    <p class="Normal para-style-override-7"><span class="char-style-override-9">“Erkekler,” dedi Jamie tuhaf bir sesle.</span></p>

    <p class="Normal para-style-override-7"><span class="char-style-override-9">“Erkekler,” dedim. Gözlerimi açtım, ona baktım. Gözlerim öyle yanıyordu ki karanlıkta bir tavşanınkiler gibi kıpkırmızı parlıyor olmaları gerektiğini düşündüm.</span></p>

    <p class="Normal para-style-override-7"><span class="char-style-override-9">“Benim başımdan bir dünya savaşı geçti,” dedim kısık ve sert bir sesle. “Bir çocuk kaybettim. İki koca kaybettim. Bir orduyla birlikte aç kaldım, dövüldüm, yaralandım, köle yerine kondum, ihanete uğradım, hapsedildim, saldırıya uğradım. Yine de hayatta kaldım!” Sesim yükseliyordu ve bunu engellemek elimde değildi. “Ama şimdi... birkaç namussuz, sefil erkek bacaklarımın arasına girip küçük, pis aletlerini </span><span class="italik char-style-override-10">sürttüler </span><span class="char-style-override-9">diye dağılmak zorundayım, ha?!” Ayağa kalktım, el yıkama leğeninin de içinde bulunduğu tepsinin kenarını tuttum, büyük bir güçle fırlattım; üstündeki her şey gürültülü bir çatırtıyla dağıldı - mum da hemen söndü.</span></p>

    <p class="Normal para-style-override-7"><span class="char-style-override-9">“Ama öyle olmacayak. Dağılmayacağım,” dedim son derece sakin bir sesle.</span></p>

    <p class="Normal para-style-override-7"><span class="char-style-override-9">“Küçük, pis aletlerini?” Jamie çok şaşırmıştı.</span></p>

    <p class="Normal para-style-override-7"><span class="char-style-override-9">“Seninki değil,” dedim. “Seninkini kastetmedim. Seninkinden hoşlanırım.” Bu cümleden sonra yerime oturdum. Gözyaşlarına boğuldum.</span></p>

    <p class="Normal para-style-override-7"><span class="char-style-override-9">Kollarını yavaşça, kibarca etrafıma doladı. Ürkmedim, çekilmedim; kafamı göğsüne yasladı ve ıslak, dolaşmış saçlarımı düzeltti.</span></p>

    <p class="Normal para-style-override-7"><span class="char-style-override-9">“İsa aşkına... sen çok cesur bir şeysin,” diye mırıldandı.</span></p>

    <p class="Normal para-style-override-7"><span class="char-style-override-9">“Değilim,” dedim gözlerim kapalı halde. “Cesur değilim.” Elini tuttum, dudaklarıma götürdüm.</span></p>

    <p class="Normal para-style-override-7"><span class="char-style-override-9">Yaralı ağzımı parmaklarının bitimindeki kemiklere sürttüm, gözlerimi açmadım. Onun da oraları şişti, benimkiler kadar berelenmişti; dilimi derisine değdirdiğimde sabun, toz ve kan tadı aldım - çarpılan kemikler ve kırık dişlerin yadigarları. Parmaklarımı bileğinin derisinin altındaki esnek, yumuşak damarlara ve altlarındaki kemiklere bastırdım. Damarlarında dolaşan kanı hissettim, o akışa dahil olmak istedim, orada yolculuk edip erimek, kalbinin kalın duvarlı hücrelerinde bedensizce, sonsuza kadar kalmak istedim. Ama yapamadım.</span></p>

    <p class="Normal para-style-override-7"><span class="char-style-override-9">Elimi kolunun üstünde gezdirdim; dokunarak, tutunarak vücudunu tekrar tanımak istiyordum. Koltukaltındaki kıllara dokundum, okşadım, yumuşaklığına, ipeksiliğine şaşırdım.</span></p>

    <p class="Normal para-style-override-7"><span class="char-style-override-9">“Biliyor musun,” dedim, “daha önce sanırım orana hiç dokunmamıştım.”</span></p>

    <p class="Normal para-style-override-7"><span class="char-style-override-9">“Bence de,” dedi gülecekmiş gibi bir sesle. “Hatırlardım yoksa. Ah!” Oradaki yumuşak derinin üstündeki tüyler diken diken oldu. Kafamı tekrar göğsüne yasladım.</span></p>

    <p class="Normal para-style-override-7"><span class="char-style-override-9">“En kötü tarafı,” dedim, “onları tanıyordum. Her birini... ve onları hatırlayacağım. Benim yüzümden öldükleri için de suçluluk duyacağım.”</span></p>

    <p class="Normal para-style-override-7"><span class="char-style-override-9">“Hayır,” dedi yumuşak sesle ama emin bir şekilde. “Onlar </span><span class="italik char-style-override-10">benim </span><span class="char-style-override-9">yüzümden öldü Sassenach. Bir de kendi pislikleri yüzünden. Burada bir suç varsa, bu onlara ait... ya da bana.”</span></p>

    <p class="Normal para-style-override-7"><span class="char-style-override-9">“Yalnızca sana değil,” dedim, gözlerim hâlâ kapalıydı. Karanlıklar içinde, huzurluydum. Sesim uzaktan ve temiz geliyordu, kelimelerin nereden çıktığını merak etmeye başlamıştım. “Sen benim kanımın kanı, kemiğimin kemiğisin. Sen söyledin. Senin yaptıkların da benim üzerimedir.”</span></p>

    <p class="Normal para-style-override-7"><span class="char-style-override-9">“O halde senin yeminin beni kurtarsın,” diye fısıldadı.</span></p>

    <p class="Normal para-style-override-7"><span class="char-style-override-9">Beni ayağa kaldırdı ve omzunun üstünden arkaya attı - ipekli, hassas, çok kıymetli bir kumaşmışım gibi beni ikiye katladı. Sonra beni odanın karşı tarafına taşıdı, nazikçe yatağa bıraktı.</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Kibar olmaya çalışmıştı. Hem de çok. Dikkatle planlamıştı, geri dönüşün her adımında endişe etmişti. O mahvolmuştu; bu kez çok tedbirli olmalıydı. Dört bir yana saçılmış parçalarını toplamaya çalışırken özen göstermeliydi.</span></p>

    <p class="Normal para-style-override-7"><span class="char-style-override-9">Sonra, onun kibarlık ya da kur istemediğini anladı. Net ve direktlik istiyordu. Sertlik istiyordu. </span></p>

    <p class="Normal para-style-override-7"><span class="char-style-override-9">Bir süre zorladı, onu nazikçe öpmeye, Claire’i sakin tutmaya çalıştı. Kollarında yılan gibi kıvrıldı, sonra üstüne çıktı, kımıldanmaya ve ısırmaya başladı.</span></p>

    <p class="Normal para-style-override-7"><span class="char-style-override-9">Karısını -aslında kendisini de- şarapla sakinleştirmek istemişti. Karısının içkiliyken kendisini tutamadığını biliyordu; onu, canını yakmadan tutmaya çalışırken bir yandan karısının kendisini tuttuğunu keşfediyor ve şaşırıyordu.</span></p>

    <p class="Normal para-style-override-7"><span class="char-style-override-9">Kimse anlayamasa da o anlamalıydı. Sebebi korku, hüzün, acı değil öfkeydi.</span></p>

    <p class="Normal para-style-override-7"><span class="char-style-override-9">Karısı sırtını tırmıkladı; kırık tırnakları sırtında hissederken Jamie bunun güzel bir şey olduğunu düşündü - Claire savaşıyordu. Jamie’nin aklından geçen son düşünce buydu, sonra kendi öfkesi kontrolü eline aldı. Bir anda herkesi ondan, onu da herkesten gizleyen bulut yok olmuştu; kendisini karanlığın içinde yalnız, yabancı ve tuhaf hissetti.</span></p>

    <p class="Normal para-style-override-7"><span class="char-style-override-9">Sıktığı karısının boynu da olabilirdi, başka herhangi birinin de. Küçük, boğumlu kemikler elinde, elleriyle öldürdüğü tavşanların çığlıkları kulağındaydı. Birden, ani bir hareketle doğruldu, boğazında toprak ve kanla boğuluyormuş gibi hissetti.</span></p>

    <p class="Normal para-style-override-7"><span class="char-style-override-9">Hayalarında gazabın kaynadığını hissetti, harekete geçti. Sonunda ikisi de kavrulabilirdi ama öyle olacaksa da varsın olsundu.</span></p>

    <p class="Normal para-style-override-3"><span class="char-style-override-17">***</span><span class="char-style-override-9"/></p>

    <p class="Normal para-style-override-7"><span class="char-style-override-9">Aklı başına geldiğinde kendini bütün ağırlığıyla karısının üstünde yatarken buldu. Nefesi adeta ciğerlerinde hapsolmuştu; sıkılı ellerinin arasındaki kemikler kırılacak gibiydi.</span></p>

    <p class="Normal para-style-override-7"><span class="char-style-override-9">Kendini kaybetmişti. Vücudunun nerede bittiğinden emin değildi. Bir an için aklı kaydı, bilincini, benliğini tamamen yitiriyor olmaktan korktu. Aniden omzunda soğuk bir damla hissetti ve dağılmış parçaları birden toparlandı; afalladı, titremeye başladı.</span></p>

    <p class="Normal para-style-override-7"><span class="char-style-override-9">Hâlâ onunla birdi. Ürkek bir bıldırcın gibi havalanıp kaçmak istedi ama yavaşça hareket etti, Claire’in kolundaki parmaklarını yavaşça kaldırdı, gezegenler kadar ağırmış gibi gelen vücudunu nazikçe geri çekti. Karısını çarşafın üstünde ezilmiş, pestili çıkmış, cansız halde görse şaşırmayacaktı ama göğüs kafesinin kalkış-inişini gördü ve rahatladı.</span></p>

    <p class="Normal para-style-override-7"><span class="char-style-override-9">Bir damla da ensesine düşünce şaşırdı, omuzlarını büzdü. Bu hareketle kendine gelen karısı gözlerini kaldırıp yukarı bakınca göz göze geldiler ve Jamie şaşkınlığa uğradı. Aynı şok karısının gözlerinde de vardı; bu şok, birbirlerini çıplak görmüş yabancıların yaşadığı şoktu. Claire gözlerini ondan kaçırdı, tavana dikti.</span></p>

    <p class="Normal para-style-override-7"><span class="char-style-override-9">“Çatı akıtıyor,” diye fısıldadı Claire. “Islak bir bölge var.”</span></p>

    <p class="Normal para-style-override-7"><span class="char-style-override-9">“Yaa.” Jamie yağmur yağdığını bile fark etmemişti. Ama oda artık yağmur bulutları yüzünden daha karanlıktı ve çatı da damlalarla çıtırdıyordu. Çatıdan gelen sesi damarlarında hissediyordu, sanki gecenin içindeki </span><span class="italik char-style-override-10">bodhránlar </span><span class="char-style-override-9">gibiydi.</span></p>

    <p class="Normal para-style-override-7"><span class="char-style-override-9">Jamie bir anda titredi, ne yapacağını bilemedi ve karısını alnından öptü. Claire’in kolları da aynı anda havaya kalktı ve kocasına sıkıca dolandı, onu tekrar üstüne çekti. Jamie de ona sarıldı ve nefesini kesecek kadar sertçe sıktı, bırakamadı. Aklının bir köşesine Brianna’nın söz ettiği, gökte dolanan küreler ve yer çekimi geldi. Hayal edilemeyecek kadar ağır bir cismi boşlukta, destek almadan sabit tutabilecek kadar ya da birbirine çarptıracak ve yıldız tozlarına çevirecek kadar büyük bir güç.</span></p>

    <p class="Normal para-style-override-7"><span class="char-style-override-9">Claire’i berelemişti; parmaklarını bastırdığı yerde koyu kırmızı izler vardı. Bunların çok geçmeden moraracağı açıktı. Diğer adamların bıraktığı kara, mor, mavi, sarı izler de beyaz tenin altında kendilerini belli etme çabası içindeydiler.</span></p>

    <p class="Normal para-style-override-7"><span class="char-style-override-9">Jamie’nin yorulan kasıklarına ve kalçasına kramp girdi; gevşemek için homurdandı, esnemeye çabaladı. Derisi ıslaktı ve Claire’inki de öyleydi. Yavaş ve gönülsüz bir şekilde bedenleri birbirinden ayrıldı.</span></p>

    <p class="Normal para-style-override-7"><span class="char-style-override-9">Karısının şiş, üstünde morluklar olan, kanlı gözler ondan birkaç santim uzaktaydı.</span></p>

    <p class="Normal para-style-override-7"><span class="char-style-override-9">“Nasıl hissediyorsun?” diye sordu Claire yumuşak bir sesle.</span></p>

    <p class="Normal para-style-override-7"><span class="char-style-override-9">“Berbat,” diye yanıt verdi Jamie dürüstçe. Sanki saatlerdir bağırıyormuşçasına, boğazı kurumuş ve sesi kısılmıştı - acaba gerçekten de öyle mi yapmıştı? Karısının ağzı yine kanamıştı; çenesinde kırmızı bir leke vardı ve Jamie’nin ağzı da metal tadıyla kaplıydı.</span></p>

    <p class="Normal para-style-override-7"><span class="char-style-override-9">Boğazını temizledi, bakışlarını karısının gözlerinden kaçırmak istedi ama başaramadı. Başparmağını kan lekesinin üstünde gezdirdi, hafifçe sildi.</span></p>

    <p class="Normal para-style-override-7"><span class="char-style-override-9">“Sen?” diye sordu, sözcük sanki boğazını tırmalamıştı. “Sen nasılsın?”</span></p>

    <p class="Normal para-style-override-7"><span class="char-style-override-9">Kocasının dokunuşuyla kendini biraz geri çekmişti ama gözleri hâlâ onun gözlerine odaklıydı. Jamie hâlâ onun çok derinlere, kendisini delerek arkasında bir yerlere bakıyormuş gibi hissediyordu. Ama sonra Claire’in bakışlarının odağı normalleşti ve eve geldiğinden beri ilk defa kocasına gerçekten baktı.</span></p>

    <p class="Normal para-style-override-7"><span class="char-style-override-9">“Güvendeyim,” diye fısıldadı ve gözlerini kapadı. Derin bir nefes aldı ve vücudu birden rahatladı, kendini bıraktı.</span></p>

    <p class="Normal para-style-override-7"><span class="char-style-override-9">Jamie onu sardı, boğulmaktan kurtarmak ister gibi yukarı çekti ama artık çok geçti. Ona seslenmek, yalnız kalmak istemediğini haykırmak istemek istedi. Claire uykunun derinliklerindeydi ve Jamie onu hemen özlemişti. İyileşmesini istiyor, kaçmasından korkuyordu. Kafasını onun kafasına yaklaştırdı, saçlarının kokusunu içine çekti.</span></p>

    <p class="Normal para-style-override-7"><span class="char-style-override-9">Rüzgâr içeri dolarken panjurları titretti; dışarıda, yağmurdan kaçan iki baykuş birbiriyle haberleşti.</span></p>

    <p class="Normal para-style-override-7"><span class="char-style-override-9">İşte o anda, Jamie sessizce ağlamaya başladı; sarsılmamak, karısı duymasın diye belli etmemek için kasıldı. Boşluğa, yüzünün altındaki yastığa ağladı. Sonra da bitkinlikle kendini bıraktı ama ne olduğunu bile hatırlayamayacak kadar uykudan uzaktı. Onu rahatlatan </span><span class="char-style-override-9">tek şey kalbinin üstünde yatan küçük, kırılgan şeydi.</span></p>

    <p class="Normal para-style-override-7"><span class="char-style-override-9">O anda Claire’in elleri kalktı ve üstüne yerleşti. Jamie’nin yüzündeki gözyaşları soğumuş, donmaya yüz tutmuştu. Karısının beyazlığı, kan ve kömürün üstünü örtüp dünyaya huzur veren sessiz kar tanelerini andırıyordu.</span></p>

    <p class="Normal para-style-override-7"><span class="char-style-override-9"> </span></p>

    <p class="Normal para-style-override-8"><span class="bold char-style-override-10"> </span></p>
  </div>
</body>
</html>