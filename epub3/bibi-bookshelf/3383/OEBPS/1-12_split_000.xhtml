<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>GÜNAHIN ÜÇ RENGİ</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-12" xml:lang="tr-TR">
		<div>
			<p id="_idParaDest-8"><st c="0">Umuda Doğru</st></p>
			<p><st c="12">Sabah Aydın’la birlikte geldik kliniğe. </st><st c="53">Bu ara o biraz keyifsiz. </st><st c="78">Boynundan başlayıp kollarına yayılan ağrılar var. </st><st c="128">Boyun fıtığı diyor doktorlar. </st><st c="158">Biraz sonra yine fizik tedaviye gidecek. </st><st c="199">İlginç bir adamdır benim eşim. </st><st c="230">En şiddetli ağrıda bile, bunu çevresine yansıtmamaya, insanları üzmemeye çalışır. </st><st c="312">Zaten hasta olmak ona hiç yakışmıyor. </st><st c="350">Onun ruhu hep genç. </st><st c="370">O bir delikanlı...</st></p>
			<p><st c="388">Tuna her zamanki gibi gülerek karşılıyor bizi. </st><st c="436">Henüz erken. </st><st c="449">Önce Tuna’nın elindeki listeyi gözden geçiriyoruz. </st><st c="500">Beni arayıp not bırakanlar, görüşmek isteyenler yazılı bu listede. </st><st c="567">Sonra randevu defterine bakıyoruz. </st><st c="602">İlk randevu Hayat’ın ama henüz gelmemiş. </st><st c="643">“Hazır vakit varken kahvelerimizi Aydın’la birlikte, onun odasında içelim” diyorum. </st><st c="727">“Peki” diyor Tuna.</st></p>
			<p><st c="745">Aydın’ın odası yine kalabalık. </st><st c="777">İşi olmayan herkes orada. </st><st c="803">Bana da bir yer açıyorlar. </st><st c="830">Hep birlikte neredeyse üst üste oturuyoruz. </st><st c="874">Çaylar, kahveler, sohbetin en koyusu ve kahkahalar... </st><st c="928">Dikkatle bakıyorum Aydın’ın yüzüne, acaba ağrısı var mı diye, bir şey anlayamıyorum.</st></p>
			<p><st c="1012">Sonra Tuna görünüyor kapıda. </st><st c="1042">Başıyla “hadi” der gibi bir işaret yapıyor bana. </st><st c="1091">Yerimden kalkıp odama doğru giderken Aydın yine kızıyor Tuna’ya. </st><st c="1156">“Bir kahveyi bile rahat rahat içirmiyorsun karıma!”</st></p>
			<p><st c="1207">Daha odama girmeden Galip ile Hayat’ı görüyorum. </st><st c="1257">Salonda oturuyorlar. </st><st c="1278">Bu sefer Galip’i de bir ara içeri alsam iyi olacak.</st></p>
			<p><st c="1329">Yerime oturur oturmaz Hayat görünüyor kapıda. </st><st c="1376">Bugün siyahlar giymiş. </st><st c="1399">Yine her yanı kapalı ve başı renkli bir eşarpla sıkı sıkı bağlanmış. </st><st c="1468">Siyah onu olduğundan daha ince göstermiş. </st><st c="1510">Kor gibi parlayan gözlerinde muzip bir ifade var. </st><st c="1560">O günün hesabını soracağımı biliyor. </st><st c="1597">O da buna hazır zaten. </st><st c="1620">Yavaşça elimi sıkıp karşıma oturuyor. </st></p>
			<p><st c="1658">“Hoş geldin Hayat.”</st></p>
			<p><st c="1677">“Hoş bulduk Gülseren Hanım.”</st></p>
			<p><st c="1706">“Nasılsın demeden önce ne soracağımı biliyorsun, değil mi?”</st></p>
			<p><st c="1766">“Biliyorum tabii. </st><st c="1785">Ama benim ne suçum var? </st><st c="1809">Ne bileyim ben salonda Şevket Ağa’yla karşılaşacağımızı? </st><st c="1866">Adam beni görünce şeytan görmüşe dönüyor. </st><st c="1908">Ne yaptımsa ben ona?”</st></p>
			<p><st c="1929">“Her zamanki gibi sen sütten çıkma ak kaşıksın! </st><st c="1978">O gün de tam kapıdan çıkarken bana göz kırpman son derece doğal bir hareketti. </st><st c="2057">Olsa olsa Galip bunu görür, gerçeği anlarsa da seni öldürür, olur biterdi. </st><st c="2132">Basit şeyler bunlar. </st><st c="2153">Öyle değil mi?”</st></p>
			<p><st c="2168">“Huy işte. </st><st c="2180">Ne demişler, can çıkar huy çıkmaz. </st><st c="2215">Adamın o halini görünce gülmem geldi. </st><st c="2253">Nasıl da beni görünce kaçacak delik aradı? </st><st c="2296">Ayol koskoca Şevket Ağa’yı bile korkuttum ya, ona bakın!”</st></p>
			<p><st c="2353">Şuh bir kahkaha atıyor bunları söylerken. </st><st c="2396">Hayat yine hayatla dalga geçiyor. </st><st c="2430">Ne söyleyeceğimi bilemiyorum. </st><st c="2460">Ama ben bu kadarına kızıyorum galiba...</st></p>
			<p><st c="2499">“Korkmayın canım, Galip o kadar dikkatli bir adam değildir. </st><st c="2560">Görmez öyle her şeyi.”</st></p>
			<p><st c="2582">“Hayat, sen şu olayı bana anlatsana!”</st></p>
			<p><st c="2620">“Hangi olayı?”</st></p>
			<p><st c="2635">“Şevket Ağa’yla olanları.”</st></p>
			<p><st c="2662">“Size anlattı mı?”</st></p>
			<p><st c="2681">“Pek sayılmaz. </st><st c="2697">Otelde bir kadınla yaşadığı ve onu hastanelik eden bir şeylerden kısaca bahsetti. </st><st c="2779">O kadının sen olduğunu söylemedi bana.”</st></p>
			<p><st c="2818">“Az kalsın ölüyordu o gün. </st><st c="2846">Ne bileyim öyle olacağını? </st><st c="2873">Bu işlere alışkındır sandım. </st><st c="2902">Beraber keyif yapacaktık ama o buna izin vermedi. </st><st c="2952">Manyak herif. </st><st c="2966">İnsan ayağına kadar gelen kısmeti kaçırır mı?”</st></p>
			<p><st c="3012">“Ama sen onun en yakın arkadaşının karısısın.”</st></p>
			<p><st c="3059">“Öyleyse ne olmuş? </st><st c="3079">Namusuna mı dokunmuş? </st><st c="3101">Benim nereden geldiğimi, kim olduğumu herkes biliyor. </st><st c="3155">Saklamıyorum ki...”</st></p>
			<p><st c="3174">“O senin geçmişin. </st><st c="3194">Sen bugün Galip’in nikâhlı karısısın. </st><st c="3232">Bir de oğlun var. </st><st c="3250">Bu sana bir sorumluluk getirmiyor mu?”</st></p>
			<p><st c="3288">“Canım ha bir eksik ha bir fazla. </st><st c="3323">Hem bundan kimsenin haberi olmayacaktı ki...”</st></p>
			<p><st c="3368">“Seninle ne yapacağız bilmem ki. </st><st c="3402">Peki, neden Şevket Ağa?”</st></p>
			<p><st c="3426">“Bize Galip’in zoruyla bir iki kere yemeğe geldi. </st><st c="3477">Beğendim adamı. </st><st c="3493">Adam gibi adam işte. </st><st c="3514">Ben tanırım erkekleri. </st><st c="3537">Hiç yüzüne bakmazken bile bir sinyal alırsın. </st><st c="3583">Bu hiç böyle şeyler yapmadı. </st><st c="3612">Ben sanki orada yokmuşum gibi davrandı. </st><st c="3652">Zaten çok az konuşan, pek yüzü gülmeyen, kimseyi adam yerine koymayan biri o. </st><st c="3730">Ayol onun yanında Galip’in nasıl eğilip büküldüğünü görmediniz mi? </st><st c="3797">Koca bir aşiretin reisidir benim kocam. </st><st c="3837">Onu bile maymuna çevirdi. </st><st c="3863">Korku morku yok bu herifte. </st><st c="3891">Yani güçlü, yani iktidar sahibi. </st><st c="3924">Biz bayılırız böyle heriflere. </st><st c="3955">Şu bizim Galip’e neden geldiğimi, Cavit’ten neden ayrıldığımı anlattım size. </st><st c="4032">Gücü çok sever bizim gibi kadınlar. </st><st c="4068">Ben de kadınlığıma güvenip haber yolladım adama.”</st></p>
			<p><st c="4117">“Kiminle yolladın bu haberi?”</st></p>
			<p><st c="4147">“Canım ben yıllardır bu işleri yapmışım. </st><st c="4189">Kime kim yollanır biliyoruz herhalde.”</st></p>
			<p><st c="4227">“Peki, bunu Galip’in duymasından korkmadın mı?”</st></p>
			<p><st c="4275">“Korkmasına korktum ama bu piyasanın adamlarının ağzı sıkıdır. </st><st c="4339">Çünkü bu konuda bir yanlış yaparsa kendi de yanar.”</st></p>
			<p><st c="4390">“Şevket Ağa otelde seni bulacağını biliyor muydu?”</st></p>
			<p><st c="4441">“Yok canım, bilse gelir mi? </st><st c="4470">Ona bir sürpriz yapayım dedim ama olmadı. </st><st c="4512">Yemedi sizin anlayacağınız. </st><st c="4540">Beni görünce biraz korkar ama çaktırmadan sevinir sanıyordum. </st><st c="4602">Öyle olmadı. </st><st c="4615">Çok kızdı bana. </st><st c="4631">Sonra da hastalandı zaten. </st><st c="4658">O günden sonra bir daha bizim eve gelmedi. </st><st c="4701">Galip’i de çevresinden uzaklaştırmaya çalıştı ama işte onu beceremedi. </st><st c="4772">Galip hâlâ onun etrafında dönüp duruyor. </st><st c="4813">Sadece kadınlar değil, demek ki erkekler de güce tapıyorlar.”</st></p>
			<p><st c="4874">İnsanların gücü sevdiği doğru ama çevresindeki herkesin güçle Şevket Ağa’yı bütünleştirmesi ilginç doğrusu.</st></p>
			<p><st c="4982">“Çok tehlikeli sularda geziyorsun Hayat. </st><st c="5024">Sadece kendi hayatını değil pek çok insanın hayatını riske atıyorsun. </st><st c="5094">‘Bütün bunların farkında mısın?’ diye sormayacağım sana. </st><st c="5151">Çünkü biliyorum ki, her şeyi çok bilinçli yapıyorsun. </st><st c="5205">Sanki hem kendinden, hem de seni bu hale getiren herkesten intikam alıyorsun. </st><st c="5283">Her an patlamaya hazır bomba gibisin. </st><st c="5321">Çevrendeki pek çok insan zarar görecek bu bomba patlarsa. </st><st c="5379">Her neyse, biz şimdi istersen yine geçmişe dönelim. </st><st c="5431">Geçen sefer nerede kalmıştık.”</st></p>
			<p><st c="5461">“Bilmem, siz söyleyin nerede kaldığımızı?”</st></p>
			<p><st c="5504">“Peki, şimdi de beni sınava tabi tutuyorsun anlaşıldı. </st><st c="5560">Cavit’ten nasıl ayrıldığını anlatıyordun. </st><st c="5602">Hani o sabah evdeki bozuk paraları almış ve arabada senden para istemişti. </st><st c="5677">Sen de bunu görünce Cavit’in artık seni koruyacak kadar güçlü olmadığını, senin çok daha güçlü bir erkeğe ihtiyacın olduğuna karar verip telefonla Galip’i aramıştın.”</st></p>
			<p><st c="5843">“Ha evet. </st><st c="5854">Ne güzel de her şeyi hatırlıyorsunuz.”</st></p>
			<p><st c="5892">“Evet, hatırlıyorum. </st><st c="5914">Şimdi devam et bakalım.”</st></p>
			<p><st c="5938">“İşte o gün Galip bana hemen iki adamla birlikte araba gönderdi ve beni gazinodan aldı adamlar. </st><st c="6035">Biz gece yarısı düştük yollara. </st><st c="6067">Galip o zaman memleketindeydi.”</st></p>
			<p><st c="6098">“Ve siz arabayla gece yarısı Galip’in memleketine gidiyorsunuz öyle mi?”</st></p>
			<p><st c="6171">“Öyle. </st><st c="6179">Bir yola çıktım ama doğru mu, eğri mi bilmiyorum. </st><st c="6229">Yolda telefonum çaldı. </st><st c="6252">Cavit arıyordu. </st><st c="6268">‘Bir daha beni arama. </st><st c="6290">Ben Galip’e gidiyorum’ dedim. </st><st c="6320">Neye uğradığını şaşırdı. </st><st c="6345">Telefonda çok yalvardı bana ama son pişmanlık fayda etmedi.”</st></p>
			<p><st c="6405">“Sen o gün evden çıkarken, o eve bir daha dönmeyeceğini biliyor muydun?”</st></p>
			<p><st c="6478">“Hayır, nereden bileceğim? </st><st c="6506">Aniden karar verdim her şeye. </st><st c="6536">Benden para dilenen, omuzları düşmüş, güçsüz, serserinin teki gibi gördüm onu. </st><st c="6615">Öyle bir adamın yanında ne işim var benim?”</st></p>
			<p><st c="6658">“Haklısın. </st><st c="6670">Omuzları da düşmüş. </st><st c="6690">Belki seni eskisi gibi iyi dövemez!”</st></p>
			<p><st c="6726">Ağzını yayarak gülüyor.</st></p>
			<p><st c="6750">“Size şaka geliyor bunlar ama dediğiniz tamamen doğru. </st><st c="6806">Bizim gibileri durdurmanın tek yolu korkudur. </st><st c="6852">Eğer biz adamdan korkmazsak, başına olmadık iş getiririz.”</st></p>
			<p><st c="6910">“Ne işi?”</st></p>
			<p><st c="6920">“Ne işi olur mu? </st><st c="6938">Nereden geldiğimiz, ne mal olduğumuz belli. </st><st c="6982">Ben şimdi Cinnah Caddesi’nde on beş dakika yürüsem, eğer niyetim bozuksa, hemen birilerini bulurum. </st><st c="7082">Bizim adamlar da bilir bunu. </st><st c="7111">Huyumuz, mizacımız budur bizim. </st><st c="7143">Adam böyle birini elinde tutmak istiyorsa, ne gerekirse onu yapacak.”</st></p>
			<p><st c="7212">“Yani?”</st></p>
			<p><st c="7220">“Yani dövecek, sövecek, korkutmanın bir yolunu bulacak. </st><st c="7277">Ana kuzusunun bizim oralarda ne işi var? </st><st c="7318">Zaten biz de pek sevmeyiz öylelerini. </st><st c="7356">Yolunacak kazdır öyleleri bizim için. </st><st c="7394">İşte o gece üstümde ne varsa, onunla çıktım gazinodan. </st><st c="7449">Neyim var, neyim yok evde kaldı. </st><st c="7482">Bir daha da zaten ne Cavit’i gördüm ne de evimi.”</st></p>
			<p><st c="7531">“Demek gece yarısı ani bir kararla yola çıktın. </st><st c="7580">Peki, Galip’i yeteri kadar tanıyor muydun? </st><st c="7623">O nasıl biri, biliyor muydun?”</st></p>
			<p><st c="7653">“Galip yamuk yumuk bir oğlandı. </st><st c="7686">Yaşı da benden küçüktü ama güçlüydü. </st><st c="7723">Koca bir sülalenin tek oğluydu. </st><st c="7755">Para, kum gibi kaynıyordu. </st><st c="7782">Nereye gitse, ordu gibi adam dolaşırdı etrafında.”</st></p>
			<p><st c="7832">“Yani bu seferki aşk değil, mantık. </st><st c="7869">Güce ve paraya gitmişsin.”</st></p>
			<p><st c="7895">“Aslında nereye gittiğimi ben de bilmiyordum. </st><st c="7942">Oturup düşünülmüş, hesaplanmış bir karar değildi benimkisi. </st><st c="8002">Cavit gözümden düşmüştü. </st><st c="8027">Hepsi bu...”</st></p>
			<p><st c="8039">“Hayatında Cavit’ten boşalan yeri dolduracak yeni bir güç arıyordun.”</st></p>
			<p><st c="8109">“Ama bir yandan da Cavit’ten intikam almak istiyordum.”</st></p>
			<p><st c="8165">“Neyin intikamı?”</st></p>
			<p><st c="8183">“Yıllarca hem paramı yemiş, hem de beni her gün eşek sudan gelene kadar dövmüştü.”</st></p>
			<p><st c="8266">“Senin bunlardan bir şikâyetin yokmuş. </st><st c="8306">Senin içine sindiremediğin omuzları düşmüş, zayıf, güçsüz bir Cavit görmek.”</st></p>
			<p><st c="8382">“İyi ya. </st><st c="8392">Hem zayıf ve güçsüz olacaksın, hem de beni böyle kullanacaksın. </st><st c="8456">Yok öyle şey.”</st></p>
			<p><st c="8470">“İlginç bir kadınsın. </st><st c="8493">Güçlü dövse de paranı da yese, buna itirazın yok. </st><st c="8543">Yani seni her şekilde kullanacak, güçlü bir sahip arıyorsun kendine. </st><st c="8612">Bunun farkında mısın?”</st></p>
			<p><st c="8634">“Kader böyleymiş Gülseren Hanım.”</st></p>
			<p><st c="8668">“Bir de bunun adına sen kader diyorsun. </st><st c="8709">Bari Galip senin bu isteklerini yerine getirebildi mi?”</st></p>
			<p><st c="8764">“Hangi isteklerimi?”</st></p>
			<p><st c="8785">“Yani seni Cavit kadar iyi dövebildi mi, kullanabildi mi?”</st></p>
			<p><st c="8844">“Fazlası var eksiği yok. </st><st c="8870">Tam bir mafya bunlar. </st><st c="8892">Adamın hiç gözünün yaşına bakmazlar. </st><st c="8929">Galip halis dağdan inme ayı. </st><st c="8958">Aslını sorarsanız, adam benim için çok fedakârlık yaptı. </st><st c="9015">Düşünebiliyor musunuz, babasını karşısına aldı. </st><st c="9063">Öldürüverirler adamı ama gözü çok kara Galip’in. </st><st c="9112">Her şeyi göze aldı. </st><st c="9132">Adam öldürürken akıllarına din min gelmiyor ama başka şeylerde çok dindar, kapalı bir aile bunlar. </st><st c="9231">İşte o aileye, benim gibi bir vesikalıyı gelin olarak almaya kalktı. </st><st c="9300">Ben, aslında onunla evlenmeyi hayal bile etmiyordum.</st></p>
			<p><st c="9352">O gece yarı yolda karşıladı beni. </st><st c="9387">Hemen bir otele gittik. </st><st c="9411">Galip ne bilsin benim gibi biriyle yatmayı? </st><st c="9455">Gazinolara filan gelir giderdi ama, meğer bu işlerin çok acemisiymiş. </st><st c="9525">Oralara öyle gelir gidermiş işte. </st><st c="9559">Doğru dürüst bir kadın eli değmemiş adama. </st><st c="9602">Bu durum hem çok komik geldi bana, hem de hoşuma gitti. </st><st c="9658">Bâkire kızdan farkı yok adamın. </st><st c="9690">Bir de yamuk yumuk ama, adamlar yanında gözlerini kırpamıyorlar korkudan. </st><st c="9764">Vurdu mu yatırıyor yere. </st><st c="9789">Ağzından çıkan her şey emir. </st><st c="9818">Bazen konuşmaz bile. </st><st c="9839">İster ki, o söylemeden anlasınlar ne istediğini. </st><st c="9888">İşte böyle biri çıktı Galip. </st><st c="9917">Ben ne bileyim gerisini. </st><st c="9942">Ön masada adamlarıyla oturan, garsonların etrafında fır döndüğü, çok itibarlı, korkulan, arkası güçlü bir herifti o benim için. </st><st c="10070">Ben de zaten bu güce bayılmış, onun için gece yarısı arkasına düşüp gitmiştim. </st><st c="10149">Meğer bu işlerde çok acemiymiş.”</st></p>
			<p><st c="10181">“Evli miydi Galip?”</st></p>
			<p><st c="10201">“Evli olmaz mı; sülalenin tek vârisi. </st><st c="10240">Daha on dört yaşında evermişler çocuğu. </st><st c="10280">Beş kızı olmuş. </st><st c="10296">Ama bir kere benim koynuma girince, bir daha benden vazgeçemedi garibim. </st><st c="10369">Aile çok baskı yaptı bana resmi nikâh kıymasın diye. </st><st c="10422">Benim gibi namlı birini, öyle bir ailenin kabul etmesi zaten beklenemezdi ama Galip hiçbirine aldırmadı. </st><st c="10527">Bütün sülale ayağa kalktı. </st><st c="10554">O zaman hemen beni alıp başka bir yere götürdü. </st><st c="10602">Biz birkaç yıl şehir şehir gezdik onunla. </st><st c="10644">İzimizi kaybettirdik. </st><st c="10666">Ama ailenin eli kolu öyle uzun ki, nereye gitsek, buldular bizi. </st><st c="10731">Namlunun ucunda asıl ben vardım. </st><st c="10764">Beni öldürüp kurtulacaklardı. </st><st c="10794">Bunu Galip de biliyor, onun için beni diyar diyar dolaştırıyordu. </st><st c="10860">Sonunda aracılarla uzun pazarlıklar yapıldı. </st><st c="10905">‘Onu öldürürseniz, ben de canıma kıyarım’ dedi Galip. </st><st c="10959">Bu da vız geldi sülaleye. </st><st c="10985">Bu sefer de Galip’in ölüm fermanı çıktı. </st><st c="11026">Ben baştan bu işleri pek ciddiye almamıştım ama sonra baktım ki pabuç pahalı. </st><st c="11104">Öldürecekler ikimizi de. </st><st c="11129">O ara ben de korktum. </st><st c="11151">Neyse sonunda Şevket Ağa girdi araya. </st><st c="11189">Ben o zaman onun kim olduğunu bilmiyordum. </st><st c="11232">Bütün dostları, arkadaşları o zaman terk etti Galip’i. </st><st c="11287">Bir tek Şevket Ağa durdu arkasında. </st><st c="11323">Sonunda aşiret yumuşadı. </st><st c="11348">Beni istemeseler de kabul ettiler.”</st></p>
			<p><st c="11383">“Sen de sevdin mi Galip’i?”</st></p>
			<p><st c="11411">“Aslında hiç sevmedim desem yalan olur. </st><st c="11452">Ben eskiden, erkeğin sadece yakışıklısına âşık olunur sanıyordum. </st><st c="11518">Galip yakışıklı değil ama erkek gibi erkek. </st><st c="11562">Görünümü hariç, hayalimdeki erkeğe tıpa tıp uyuyor. </st><st c="11614">Çok güçlü. </st><st c="11625">Vurduğu yerden ses getirir. </st><st c="11653">İktidar sahibi bir adam. </st><st c="11678">Öyle yalakalığı sevmez. </st><st c="11702">İpleri hep elinde tutar. </st><st c="11727">Kimseye karşı toleransı yoktur. </st><st c="11759">Her dediği yapılsın ister. </st><st c="11786">Yani erkekliği sadece bana değildir. </st><st c="11823">O her yerde aslan gibidir ama biraz ayıdır. </st><st c="11867">Çirkin olursun ama hiç olmazsa dilin tatlı olur. </st><st c="11916">Galip de o da yok. </st><st c="11935">Dağdan ayıyı indirsen, o da zamanla ancak Galip kadar olur!”</st></p>
			<p><st c="11995">“Pişman oldun mu geldiğine?”</st></p>
			<p><st c="12024">“Yok, pişman oldum sayılmaz. </st><st c="12054">Zaten ilk yıllar çok heyecanlı geçti. </st><st c="12092">Ölüm hemen burnumuzun dibindeydi. </st><st c="12126">O, gözü gibi korudu beni. </st><st c="12152">Otele gelen yemekleri bile, beni zehirlemesinler diye, önce o yerdi. </st><st c="12221">Sonunda Galip dediğini yaptırdı, karısını boşadı ve beni aldı.”</st></p>
			<p><st c="12284">“Karısı nasıl kabul etti boşanmayı?”</st></p>
			<p><st c="12321">“Siz neden bahsediyorsunuz doktor hanım? </st><st c="12363">Galip ‘imzala’ deyince, buna ‘hayır’ demek mümkün mü? </st><st c="12417">Hemen oracıkta öldürür kadını. </st><st c="12448">Mesele kadın değil zaten, aile. </st><st c="12480">Şimdi o anlı şanlı ailenin geliniyim ben. </st><st c="12522">Galip’e geldiğim gün kapandım. </st><st c="12553">Otele şehirdeki en iyi mağazalardan, paket paket tesettür kıyafetleri geldi. </st><st c="12630">Yanımda bavulum bile yoktu zaten. </st><st c="12664">Gecelikler, sabahlıkları iç çamaşırlarını düzineyle gönderdiler. </st><st c="12729">Öyle bir ailenin gelini olmak kolay mı?”</st></p>
			<p><st c="12769">Gevrek gevrek gülüyor.</st></p>
			<p><st c="12792">“Kapanmayı hemen kabul ettin mi?”</st></p>
			<p><st c="12826">“Ben ayağımla kalkıp gitmişim oraya. </st><st c="12864">Bana ‘Sen ne istersin?’ diye soran yok ki... </st><st c="12909">Galip ne derse o oluyor. </st><st c="12934">Aslını sorarsanız, şanları, şöhretleri onların olsun. </st><st c="12988">Hiçbirini sevmem ben. </st><st c="13010">Ayı gibi insanlar. </st><st c="13029">Bir de beni beğenmiyorlar. </st><st c="13056">Sonra işler yoluna girip de aile beni kabul edince, resmi nikâhımız kıyıldı ve Ankara’ya yerleştik. </st><st c="13156">Zamanla ben onu tanıdım, o da beni. </st><st c="13192">Galip zamanla değişti. </st><st c="13215">Giyinmeyi, kuşanmayı, oturmayı kalkmayı, az da olsa bir kadınla konuşmayı öğrendi. </st><st c="13298">Çok emek verdim ona. </st><st c="13319">Gri, İtalya’dan aldığımız çok güzel bir takım elbisesi vardı, geçen gün onu giymiş üzerine. </st><st c="13411">İçine de beyaz gömlek. </st><st c="13434">‘Ulan puşt’ dedim, ‘ne hoş olmuşsun sen.’”</st></p>
			<p><st c="13476">“Ne dedin, ne dedin!”</st></p>
			<p><st c="13498">“Ay, yine ağzımdan kaçtı. </st><st c="13525">İşte biraz rahatlayınca, böyle ne konuştuğumu bilmem ben. </st><st c="13583">Özür dilerim. </st><st c="13597">Ayıp oldu değil mi?”</st></p>
			<p><st c="13617">“Hep böyle mi konuşursunuz aranızda?”</st></p>
			<p><st c="13655">“Çoğu zaman böyle konuşuruz.”</st></p>
			<p><st c="13685">“Bu şimdi erkeğe cilve yapmak mı oluyor?”</st></p>
			<p><st c="13727">“Adamına göre muamele. </st><st c="13751">Galip bu dilden anlar. </st><st c="13774">Ama bu lafı ona ben değil de başkası söyleyecek, işte o zaman yandı. </st><st c="13843">Kıyamet kopar. </st><st c="13858">Vurdu mu gebertir adamı. </st><st c="13883">Ben söyleyince hoşuna gider. </st><st c="13912">Ne de olsa, hiç karı görmemiş. </st><st c="13943">Benim gibi bir profesyonel çıkınca karşısına, adam neredeyse küçükdilini yutacaktı. </st><st c="14027">Bunlar benim de hoşuma gitti. </st><st c="14057">Adam baştan beri beni insan yerine koydu. </st><st c="14099">Kapan deyince bile bundan gurur duydum. </st><st c="14139">Ben de artık tıpkı diğer kadınlar gibi erkeği tarafından kıskanılan, temiz, namuslu, nikâhlı kocası tarafından el üstünde tutulan bir kadın olmuştum. </st><st c="14289">Hem sizin de fark ettiğiniz gibi, ben heyecanı severim. </st><st c="14345">Hayatımız da tam bir polisiye film gibi geçti. </st><st c="14392">Kaçmalar, göçmeler, ölüm tehlikeleri ve bu arada yaşanan hızlı bir cinsellik. </st><st c="14470">Elinden gelse koynumdan hiç çıkmayacak adam. </st><st c="14515">Ama sık sık memleketine gittiği için, ben Ankara’da yalnız kalıyorum. </st><st c="14585">Kendi gider, aklı benimle kalır. </st><st c="14618">Şu erkekler çocuk gibi. </st><st c="14642">Hem bana hiç güvenmez, hem de ne desem inanır. </st><st c="14689">Evde çalışanlarla kalırım ben. </st><st c="14720">Hepsi de Galip’in tayfası. </st><st c="14747">Bu kadar kıskançlığı olmasa iyi adamdır o.”</st></p>
			<p><st c="14790">“Adam seni biraz boş bıraksa, ne yapacağın belli değil.”</st></p>
			<p><st c="14847">Yine ağzını yaya yaya gülüyor.</st></p>
			<p><st c="14878">“Doğru. </st><st c="14887">Ben kendime kefil olamam. </st><st c="14913">Bu işlerden çok yoruldum ama artık kendimi az da olsa tanıdım. </st><st c="14976">Kendime hiç dost değilim ben. </st><st c="15006">Benim bana ettiğimi, Cavit bile edemedi. </st><st c="15047">Yine zırvalamaktan korkmuyor değilim.”</st></p>
			<p><st c="15085">“Bu arada Cavit ne yaptı? </st><st c="15112">Bir daha aradı, sordu mu seni?”</st></p>
			<p><st c="15143">“Kim, Cavit mi? </st><st c="15160">Onun haddine düşmemiş bir daha beni aramak. </st><st c="15204">Zaten biz ayrıldıktan hemen sonra Galip’in adamları çok sıkıştırmış zavallıyı. </st><st c="15283">Çok korkmuş. </st><st c="15296">Ellerine, ayaklarına sarılmış adamların. </st><st c="15337">‘Ben ettim, siz etmeyin’ demiş de öyle kurtulmuş ellerinden. </st><st c="15398">Yine iyi kurtarmış paçayı. </st><st c="15425">Onu öldürürler sanıyordum.”</st></p>
			<p><st c="15452">“Ciddi misin? </st><st c="15467">Bir insanın hayatından söz ediyorsun.”</st></p>
			<p><st c="15505">“Aman Gülseren Hanım, bizim dünyamızda insan hayatı pek o kadar kıymetli değildir. </st><st c="15589">Hepimiz aynı yolun yolcusuyuz. </st><st c="15620">Erkek için de bu böyle, kadın için de. </st><st c="15659">Canın kıymetliyse, bu işlere hiç bulaşmayacaksın. </st><st c="15709">Eğer bulaşıyorsan da bunları göze alacaksın. </st><st c="15754">Onu döverken hiç insafın olmasın, üstelik kadının kazandığı paraları kumarda el âleme dağıt. </st><st c="15847">Yok öyle şey. </st><st c="15861">Her şeyin bir bedeli olacak tabii. </st><st c="15896">Tabiat kanunu bu. </st><st c="15914">Güçlü güçsüzü yer...”</st></p>
			<p><st c="15935">“Hani onu seviyordun?”</st></p>
			<p><st c="15958">“Ben bir erkeği güçlü olduğu sürece severim; yoksa onun benden ne farkı kalır?”</st></p>
			<p><st c="16038">“Senden bir farkı olacak demek. </st><st c="16071">Yani sen çok zayıfsan, o çok güçlü olacak ve seni koruyacak. </st><st c="16132">Sonra da bunun adına sevgi diyeceğiz.”</st></p>
			<p><st c="16170">“Zayıf adamın sevgisine güvenemezsiniz. </st><st c="16211">Bir adam zayıfsa, onun her şeyi zayıftır. </st><st c="16253">Aşkı da, sevgisi de. </st><st c="16274">Ama ne kadar güçlüyse, o kadar güvenilir olur insanlar.”</st></p>
			<p><st c="16330">“Bu arada kendine de hakaret etmiyor musun? </st><st c="16375">Sen böylece hem zayıf, hem de güvenilmez oluyorsun.”</st></p>
			<p><st c="16427">“Doğru. </st><st c="16436">Ben buna itiraz etmiyorum ki zaten.”</st></p>
			<p><st c="16472">“Yani Galip’ten daha güçlü biri çıkarsa karşına, hemen peşine düşüp gidersin. </st><st c="16551">Tıpkı Şevket Ağa’ya gidişin gibi.”</st></p>
			<p><st c="16585">Bu sözlerime şuh bir kahkaha atarak karşılık veriyor. </st><st c="16640">“Vay canına” diyorum içimden. </st><st c="16670">Tam bir kişilik zafiyeti. </st><st c="16696">Hiçbir şey kalmamış bu kadından geriye. </st><st c="16736">Baştan beri mi böyleydi acaba, yoksa bu yollarda mı kaybetti kendini? </st><st c="16806">Ama anlattıklarını düşünüyorum da, aslında zayıf bir insanın yapabileceği şeyler değil göze aldıkları.</st></p>
			<p><st c="16908">“Melek...”</st></p>
			<p><st c="16919">“Yine Melek dediniz bana.”</st></p>
			<p><st c="16946">“Evet, öyle dedim. </st><st c="16966">Senin eski halini düşününce, sana hep Melek diyesim geliyor. </st><st c="17027">Sen nasıl oldu da bu hale geldin? </st><st c="17061">Nasıl bu kadar zayıfladın, yok ettin kendini? </st><st c="17107">Bana baştan itibaren hayatını anlattın. </st><st c="17147">Hiç de küçümsenecek şeyler değil yaşadıkların. </st><st c="17194">Yani sen çok zayıf, güçsüz biri değilmişsin. </st><st c="17239">Ne oldu sana?”</st></p>
			<p><st c="17253">“Size anlattıklarım yaşanırken işte bu hale getiriyor insanı, Gülseren Hanım. </st><st c="17332">Adamların parayla altına yatınca, ne kadınlığınız kalıyor ne de kişiliğiniz. </st><st c="17409">Zaten bunlar kalsın diye tutturursanız, mesleği hemen bırakmanız gerekir. </st><st c="17483">Çünkü erkekler de altlarında kişilik sahibi bir kadının yatmasını istemezler. </st><st c="17561">İlk işleri, sizde bunları yok etmektir. </st><st c="17601">Nedenine gelince, adam sizinle duygusal bir ilişki yaşamak istemez. </st><st c="17669">Bundan olabildiğince kaçar. </st><st c="17697">Sadece cinsel bir objedir görmek istediği. </st><st c="17740">Canlı bir oyuncak yani. </st><st c="17764">Başka türlü olursa, işi bitince, o oyuncağı kaldırıp atamaz. </st><st c="17825">Başına bela olarak görür sizi. </st><st c="17856">Onun için bizi insan yerine koymaz. </st><st c="17892">Hani ikinci sınıf vatandaş diye, çok bilinen bir söz vardır...”</st></p>
			<p><st c="17955">“Evet, yani siz ikinci sınıf vatandaşsınız.”</st></p>
			<p><st c="18000">“Hayır, beni iyi anlamadınız. </st><st c="18031">Sizin gibi bir kadının bunu anlaması belki de zordur. </st><st c="18085">Ben bazen sizi nasıl anlamıyorsam, siz de beni anlamazsınız. </st><st c="18146">Biz ikinci sınıf vatandaş değiliz. </st><st c="18181">Biz vatandaş değiliz. </st><st c="18203">Vatandaşın ihtiyaçlarını gideren ama asla vatandaştan sayılmayan farklı varlıklarız.”</st></p>
			<p><st c="18288">“Ama şimdi o günler geride kalmış. </st><st c="18324">Sen de bir eş, bir annesin.”</st></p>
			<p><st c="18352">“Dıştan bakınca öyle görünse de ben içimde hâlâ vatandaş olamadım. </st><st c="18420">Duymadınız mı biraz önce söylediklerimi? </st><st c="18461">Kendi ağzımdan çıkanları duydukça, kendi halime acıyorum aslında. </st><st c="18527">Ben gücün peşine takılıp gidebilecek, satılık mal gibiyim hâlâ. </st><st c="18591">Kocam bana güvenmemekte haklı. </st><st c="18622">Zaten ben de kendime güvenemediğim için evlenir evlenmez hemen bir çocuk doğurdum. </st><st c="18705">Doğacak çocuk, bana bir garanti sağlayacaktı.”</st></p>
			<p><st c="18751">“Nasıl bir garanti?</st></p>
			<p><st c="18771">“Kocamı bana bağlayan, belki de daha önemlisi, beni içimdeki şeytandan koruyacak bir garanti. </st><st c="18866">Ha sahi bir de çocuk oğlan olunca kıyamet koptu. </st><st c="18915">Onun eski hanımdan beş kızı var ama o en çok bizim oğlanı sever. </st><st c="18980">Çocuğuna düşkündür. </st><st c="19000">İyi bir babadır. </st><st c="19017">Bir dediğini iki etmez oğlanın.”</st></p>
			<p><st c="19049">“İlk hanımdan olan kızlar için bu durum geçerli değil mi?”</st></p>
			<p><st c="19108">“Pek sayılmaz. </st><st c="19124">Benim doğurduğum oğlanı esas çocuk olarak kabul eder. </st><st c="19178">Kızları sevmez. </st><st c="19194">Pek ilgilenmez onlarla.”</st></p>
			<p><st c="19218">“Erkek olduğu için mi?”</st></p>
			<p><st c="19242">“Oralarda erkek çocuk çok kıymetlidir. </st><st c="19282">İlk karısı oğlan doğuramadığı için çok ezilmiş zavallı. </st><st c="19338">Ama ben kız da doğursam, Galip ona yine de çok iyi davranacaktı. </st><st c="19403">Bundan eminim. </st><st c="19418">Zaten eski defterleri hiç açmak istemez. </st><st c="19459">Benden önce yaşadıklarını, yaşamak saymıyor. </st><st c="19504">‘Ben ne yaşadımsa, seninle yaşadım’ diyor. </st><st c="19547">Benim bir dediğimi iki etmez ama mutlu musun derseniz?...”</st></p>
			<p><st c="19605">“Son zamanlarda yeteri kadar dövmüyor mu yoksa!”</st></p>
			<p><st c="19654">“Aman doktor hanım, benimle dalga geçmeyin. </st><st c="19699">Beni dövme konusunda fırsatı hiç kaçırmaz o, ama böyle dümdüz hayattan sıkılıyorum ben. </st><st c="19787">Aslında dedim ya, kraliçeler gibi yaşatıyor beni. </st><st c="19837">Yediğim önümde, yemediğim arkamda. </st><st c="19872">Evde iki hizmetçi bana çalışıyor. </st><st c="19906">Akşama doğru yataktan kalkıyorum ki, ev bark temizlenmiş, yemekler hazır, kahvaltı masası beni bekliyor. </st><st c="20011">Sonra kahveler, çaylar, ama sıkılıyorum. </st><st c="20052">Çok mecbur kalmadıkça evden dışarı çıkarmıyor beni Galip. </st><st c="20110">Akşam olmuyor mu, bacaklarım titremeye başlıyor. </st><st c="20159">Eve barka sığamıyorum. </st><st c="20182">Hep gazinodaki günlerim geliyor aklıma. </st><st c="20222">Oralarda hayat akşam başlardı. </st><st c="20253">Süslenir, püslenir gelirdik gazinoya. </st><st c="20291">İş başlamadan, bizde heyecan başlardı. </st><st c="20330">Alırdık elimize içkilerimizi, kim gelecek, kim gidecek diye sabırsızlıkla beklerdik. </st><st c="20415">Sonra her gece değişik adamlarla konuşur, gülüşür, oynaşırdık. </st><st c="20478">Çok hareketli geçerdi hayatımız. </st><st c="20511">Sabaha karşı gelirdik eve. </st><st c="20538">Şimdi öyle sıkılıyorum ki...”</st></p>
			<p><st c="20567">Gülüyorum. </st><st c="20579">Düz mantıkla düşünmemek gerekiyor bizim mesleğimizde. </st><st c="20633">Hayatı kurtulmuş, iyi bir eş, güvenli bir ev ve çocuğa sahip olmuş ama gönül bu, gözü hâlâ çöplükte. </st><st c="20734">Yüzüme dikkatle bakıyor Hayat.</st></p>
			<p><st c="20764">“Şu anda ne geçiyor aklınızdan?”</st></p>
			<p><st c="20797">“Gözü hâlâ çöplükte diyorum.”</st></p>
			<p><st c="20827">“Doğru söylüyorsunuz. </st><st c="20850">Bir hata yaparım diye korkuyorum. </st><st c="20884">Şimdi artık bir de çocuğum var. </st><st c="20916">Kendimi olmasa da onu düşünmek zorundayım. </st><st c="20959">Kızmayın bana. </st><st c="20974">Burada da maval okuyacak halim yok. </st><st c="21010">Neyse halim, olduğu gibi söylüyorum size. </st><st c="21052">Alışmışız bir kere heyecana. </st><st c="21081">Dümdüz yaşamak kesmiyor bizi.”</st></p>
			<p><st c="21111">“Arada bir de dayak yemesen, sıkıntıdan patlayacaksın sanki.”</st></p>
			<p><st c="21173">“O bakımdan Cavit’i de, annemi babamı da hiç aratmıyor. </st><st c="21230">Sert adamdır Galip. </st><st c="21250">Görmüyor musunuz halimi? </st><st c="21275">Dışarı çıkarken ne makyaj yapabilir, ne de fazla süslenebilirim. </st><st c="21340">Annem gibi, o da toka bile taktırmıyor kafama. </st><st c="21387">Ama ister ki, onun yanında giyinip kuşanayım. </st><st c="21433">Kendi alır, getirir bana şıkırtılı gecelikleri ve iç çamaşırlarını. </st><st c="21501">Evde, onun yanında süslenmezsem, ona da kızar. </st><st c="21548">Ama hele bir kızsın, gözü dünyayı görmez. </st><st c="21590">Basar tekmeyi. </st><st c="21605">O gelince, sanki eski günlerimdeki gibi, geceleri çalışırım. </st><st c="21666">Ona yatakta her türlü hizmeti ederim. </st><st c="21704">Zaten garibim her şeyi benden öğrendi. </st><st c="21743">O da kabiliyetli herifmiş. </st><st c="21770">Eski hovardalara taş çıkarıyor şimdi. </st><st c="21808">O gelince sıkıntım biraz daha azalıyor. </st><st c="21848">O varsa, akşamları mükellef sofra kurulur bizim evde. </st><st c="21902">Beraber çekeriz kafaları. </st><st c="21928">Eğer ben saçma sapan bir şey yapmazsam, doğru yatağa gideriz. </st><st c="21990">Ama içki içince bazen zırvalıyorum. </st><st c="22026">Bunu ben de istemiyorum ama oluyor işte. </st><st c="22067">O zaman zaten kafası dumanlı, çok dövüyor beni. </st><st c="22115">Onun dövmesi, kimseninkine benzemez. </st><st c="22152">Bir gün elinde kalacağım. </st><st c="22178">Kaç kere kaburgalarım kırıldı.”</st></p>
			<p><st c="22209">“Sen Galip’e dersini eksik öğretmişsin. </st><st c="22250">Yatağa girmeden önce mutlaka seni dövmesi gerektiğini bilmiyor galiba. </st><st c="22321">Kendini dövdürebilmek için çok uğraşıyor olmalısın.”</st></p>
			<p><st c="22373">“Yine dalga geçiyorsunuz benimle.”</st></p>
			<p><st c="22408">“Hayır, gerçeği söylüyorum. </st><st c="22437">Kim bilir kendini dövdürmek için nasıl da kışkırtıyorsun adamı. </st><st c="22501">O da bu işin profesyoneli olmadığı için, dozu iyi ayarlayamıyor galiba. </st><st c="22573">Bunları Cavit’le nasıl yaşadığınızı sen anlatmadın mı? </st><st c="22628">‘Öyle olursa daha heyecanlı oluyor’ demedin mi?”</st></p>
			<p><st c="22676">Gözlerini açarak bakıyor bana.</st></p>
			<p><st c="22707">“Adamı ben kışkırtıyorum demek. </st><st c="22740">Doğru galiba, çünkü aklım başımdayken pek yapmıyorum ama eğer kafayı bulmuşsam, kendimi dövdürmenin bir yolunu buluyorum. </st><st c="22862">Ama Galip, Cavit gibi değil. </st><st c="22891">O nerede duracağını bilmiyor. </st><st c="22921">Cavit insanı hastanelik etse de dövmenin usulünü bilirdi. </st><st c="22979">Galip bilmiyor. </st><st c="22995">Bir gün öldürecek beni.”</st></p>
			<p><st c="23019">“Hayır, o öldürmeyecek. </st><st c="23044">Sen ona kendini öldürtmenin bir yolunu bulacaksın... </st><st c="23097">Yapma, çocuğun var.”</st></p>
			<p><st c="23117">Dalgın dalgın önüne bakıyor. </st><st c="23147">Kendini hiç beğenmiyor ama çok zeki. </st><st c="23184">Leb demeden leblebiyi anlıyor. </st><st c="23215">İtiraz etmek, kendini boş yere savunmak yerine, kendi gerçeklerini görmeye çalışıyor. </st><st c="23301">Tıpkı annesi gibi...</st></p>
			<p><st c="23321">“Haklısınız. </st><st c="23335">Böyle giderse, kendimi öldürteceğim ona.”</st></p>
			<p><st c="23376">“İntihar etmenin bir başka çeşidi bu.”</st></p>
			<p><st c="23415">“Çocuğum var. </st><st c="23430">Ben ölürsem, kızlardan beter olur. </st><st c="23465">Zaten bütün sülale bana kızıyor, oğlumu yaşatmazlar belki de. </st><st c="23527">Bu söylediklerinizin aklımdan hiç çıkmaması gerekiyor. </st><st c="23582">Bir keresinde az kalsın öldürüyordu beni. </st><st c="23624">O gece yine sofrayı kurmuş, karşılıklı rakı içiyorduk. </st><st c="23679">İkimiz de iyice kafayı bulduk. </st><st c="23710">Galip zaten hödüğün teki. </st><st c="23736">Kadına ne iyi laf söylemeyi bilir ne de cilve yapmayı. </st><st c="23791">Biz hop diye, bacadan iner gibi gireriz yatağa. </st><st c="23839">Tam elimden tuttu, beni yatak odasına doğru götürüyordu ki, elimi çektim. </st><st c="23913">‘Bu gece olmaz’ dedim. </st><st c="23936">Önce boş boş baktı yüzüme. </st><st c="23963">Ardından bir açıklama yapmamı bekledi. </st><st c="24002">Sadece sırıttım ona. </st><st c="24023">Halbuki gerçekten onunla o gece yatmak istemiyorsam, bunun daha makul bir yolunu bulabilirdim. </st><st c="24118">Öyle yapmadım. </st><st c="24133">Omuzlarımı silkip bir de üstelik pis pis sırıttım yüzüne, ‘Seni istemiyorum’ der gibi...”</st></p>
			<p><st c="24222">“Onun neye kızdığını biliyorsun.”</st></p>
			<p><st c="24256">“Biliyorum. </st><st c="24269">Önce bir an duraladı. </st><st c="24291">Sonra gözümün üstünde bir yumruk patladı. </st><st c="24333">O gün nasıl ölmedim, hâlâ şaşıyorum. </st><st c="24370">Adam beni yerden yere vurmaya başladı. </st><st c="24409">Bir o duvara savuruyor, bir ötekine. </st><st c="24446">Bir ara yere düştüm. </st><st c="24467">Her yanımı tekmeledi. </st><st c="24489">Bütün vücudum mosmor oldu. </st><st c="24516">O da yetmezmiş gibi, ayağıyla üstüme bastı. </st><st c="24560">Ayı gibi adam. </st><st c="24575">Ben altta nefes alamıyorum. </st><st c="24603">Kaburgalarımın çatır çatır kırıldığını o da duyuyor, ben de. </st><st c="24664">‘Bu sefer bu iş bitti’ dedim içimden, ‘ölüyorum.’ Neyse, sonunda bizim gürültümüze evdeki herkes kalktı ayağa. </st><st c="24775">Beni kurtardılar elinden. </st><st c="24801">Zavallı oğlum da korkuyla yatağından fırlamış, köşede durmuş, öylece bakıyordu olanlara...”</st></p>
			<p><st c="24892">“Zavallı çocuk” diyorum içimden, “bu yaşadıklarının bedelini gelecekte kim bilir nasıl ödeyecek?”</st></p>
			<p><st c="24990">“Ağlayamadı bile çocuk. </st><st c="25015">Aslında Galip beni döverken kimse yaklaşamaz yanımıza ama o gece hepsi de anladı öleceğimi. </st><st c="25107">Onları da dövdü ama hiç olmazsa beni aldılar elinden.”</st></p>
			<p><st c="25161">Aman Tanrım, bunlar nasıl ilişkiler böyle...</st></p>
			<p><st c="25206">“Peki, sonra ne oldu?”</st></p>
			<p><st c="25229">“Ne olacak, Galip’in öfkesi geçene kadar ben yerlerde kıvrandım. </st><st c="25295">Sonra ambulans çağırdılar, beni sedyeyle götürdüler hastaneye. </st><st c="25358">Kaburgalarım akciğerime batmış. </st><st c="25390">Bir hafta yattım hastanede.”</st></p>
			<p><st c="25418">“O arada Galip ne yaptı?”</st></p>
			<p><st c="25444">“Ne yapacak, ertesi gün çekti gitti memleketine. </st><st c="25494">Adamları gelip gitti hastaneye. </st><st c="25526">Doktorlar soruyorlar ne oldu diye. </st><st c="25561">Hastane polisi kaç kere geldi yanıma. </st><st c="25599">Ben de çok kızmışım, gözüm bir şey görmüyor. </st><st c="25644">‘Polise bütün pisliklerinizi anlatacağım’ dedim. </st><st c="25693">Adamlar, ‘Aman yenge bir hata yapma, boşuna kendini yakma, ağabeye bir şey olmaz, yine sen yanarsın’ dediler. </st><st c="25803">Bir hafta boyunca sürekli ağladım. </st><st c="25838">Galip’i bekliyorum, gözlerim yollarda. </st><st c="25877">Gelmiyor. </st><st c="25887">‘Suçsuz yere beni öldürüyordu adam’ diyorum içimden. </st><st c="25940">‘Hiç olmazsa gelse de gönlümü alsa.’ ”</st></p>
			<p><st c="25978">“Boşuna mı yedik bunca dayağı diyorsun yani!”</st></p>
			<p><st c="26024">“Maalesef aynen öyle diyorum. </st><st c="26055">Adamı benim kışkırttığımı bilemedim. </st><st c="26092">Sonra adamlar beni ikna etti. </st><st c="26122">‘Merdivenden düştüm’ dedim polislere. </st><st c="26160">Onlar da yemedi bu ifadeyi ama yemiş göründüler. </st><st c="26209">Bir ay sargıları çıkaramadım. </st><st c="26239">Yaz günü. </st><st c="26249">Bir ay o sargılarla yaşamak kolay mı? </st><st c="26287">Sonunda geldi beyefendi. </st><st c="26312">Gelirken bana bir sürü hediye almış. </st><st c="26349">Onun da tek bildiği bu. </st><st c="26373">‘Bir daha sakın öyle saçmalama’ dedi. </st><st c="26411">Barıştık.” </st></p>
			<p><st c="26422">“Bütün bu yaşadıklarından sonra, geriye dönme şansın olsa, nasıl bir hayatın olsun isterdin? </st><st c="26515">Bir hayal kur bakalım.”</st></p>
			<p><st c="26538">“Şimdiki aklım olsa, mutlaka okurdum Gülseren Hanım. </st><st c="26592">Ekmeğimi, etimi ve ruhumu satarak değil, kendi gücümle kazanmak isterdim. </st><st c="26666">İşte o zaman hiç evlenmezdim. </st><st c="26696">Ben erkekleri seviyorum. </st><st c="26721">Bir erkekle oturmak, bana göre değil. </st><st c="26759">Sıkıldıkça yeni birileri girsin hayatıma isterdim. </st><st c="26810">Bana kimse karışmasın, kimse kınamasın, kimse beni öldürmeye kalkışmasın isterdim. </st><st c="26893">Benim ruhum böyle. </st><st c="26912">Aşkı, heyecanı seviyorum. </st><st c="26938">Ülkemizde, bunları sadece erkekler yapabiliyor. </st><st c="26986">Ama ben erkek olmak da istemiyorum. </st><st c="27022">Kadınlığı seviyorum ama ev kadınlığını değil. </st><st c="27068">Güya kadın erkek eşitliği var diyorlar. </st><st c="27108">Hani nerede eşitlik? </st><st c="27129">Biz bunları yapınca adımız orospuya çıkıyor, aynı şeyi erkekler yapınca, ellerinin kiri oluyor.”</st></p>
			<p><st c="27225">“Çok farklı bir konuya girdin Hayat. </st><st c="27263">Kendini parayla satan erkeklere de jigolo diyor toplum. </st><st c="27319">Yani kendini satan ister erkek, ister kadın olsun, toplum bunu kabul etmiyor. </st><st c="27397">Bütün dünyada bu böyle. </st><st c="27421">Eski çağlarda, kadın erkek arasındaki her tür ilişkiye karşı çıkıyordu toplum. </st><st c="27500">Şimdi artık iki bekâr insan arasındaki duygusal ilişkiler ve beraberlikler kabul edilmeye başlandı.”</st></p>
			<p><st c="27600">“Yok, hayır. </st><st c="27614">Öyle değil. </st><st c="27626">Ben televizyonda magazin programlarını seyretmeyi çok severim. </st><st c="27689">Orada artistler ve şarkıcılar, aslında tam da benim istediğim hayatı yaşıyorlar. </st><st c="27770">Canları kimi isterse onunla beraber oluyorlar. </st><st c="27817">Evliymiş, bekârmış filan bile diyen yok. </st><st c="27858">Sıkılınca yenisini buluyorlar. </st><st c="27889">İşte burada bir adaletsizlik var. </st><st c="27923">Bunları biz yaparsak yasak, ayıp, günah oluyor, onlar yaparsa ünlerine ün katılıyor.”</st></p>
			<p><st c="28008">“Magazin programlarında işin içyüzünü gösterdiklerini sanmıyorum. </st><st c="28075">Kim bilir oralarda neler oluyor da, bizim haberimiz yok. </st><st c="28132">Ayrıca o kadınların çoğu şu veya bu şekilde bir sanat icra ediyor, mesleği var. </st><st c="28212">Yani kendi parasını kendi kazanıyor. </st><st c="28249">Gerisi onu ilgilendirir.”</st></p>
			<p><st c="28274">“İyi ya işte. </st><st c="28289">Ben de öyle olmak isterdim. </st><st c="28317">Hem bir mesleğim olsun, para kazanabileyim, hem de keyfimce yaşayabileyim. </st><st c="28392">Çünkü heyecanı seviyorum ben. </st><st c="28422">Hayatımın her dakikası renkli ve heyecanlı geçsin istiyorum. </st><st c="28483">İşin kötüsü, bu devirde bekâr erkek kalmadı. </st><st c="28528">Herkes evleniyor. </st><st c="28546">Ben gazinolarda yıllarca çalıştım, bekâr adama pek rastlayamadım. </st><st c="28612">Oraya gelenlerin çoğu ‘bekârım’ der, ama biz bilirdik onların yalan söylediğini.”</st></p>
			<p><st c="28693">“Ama yine de inanırdınız.”</st></p>
			<p><st c="28720">“İnanmak işimize gelirdi.”</st></p>
			<p><st c="28747">“Evli bir erkekle beraber olmak, hiç canınızı sıkmaz mıydı? </st><st c="28808">Onun karısı, çocukları hiç aklınıza gelmez miydi?”</st></p>
			<p><st c="28858">“Doğru söylemek gerekirse, hiç gelmezdi çünkü o bizim değil, adamın sorunu. </st><st c="28935">Karısı ve çocukları o kadar kıymetliyse, bizim yanımızda ne işi var?”</st></p>
			<p><st c="29004">“Senin kocan böyle bir şey yapsa, ne hissedersin?”</st></p>
			<p><st c="29055">“Yani aldatılsam!..”</st></p>
			<p><st c="29076">“Evet, aldatılsan.”</st></p>
			<p><st c="29096">“Bizim gibi kadınlar kocaya çok düşkün olurlar. </st><st c="29145">Bizim işimiz gücümüz kocamıza özellikle yatakta hizmet etmektir. </st><st c="29210">Çoluk çocuk, ev işleri filan pek ilgilendirmez bizi. </st><st c="29263">Adamın gönlünü hoş edersen, hem senin gönlün hoş olur, hem de böyle kadınları aldatmak hiç aklına gelmez adamların. </st><st c="29379">Neden aldatsın ki, yanındaki kadında aradığı her şey var.”</st></p>
			<p><st c="29437">“Demek bu kadar eminsin.”</st></p>
			<p><st c="29463">“Bu bir kendine güven değil, işi bilmek. </st><st c="29505">Bizim kadınlarımız işi bilse, bizim gibiler işsiz kalırdı. </st><st c="29564">Şimdi şu benim Galip, benim uğruma neleri göze aldı anlattım, biliyorsunuz. </st><st c="29640">Halbuki eski karısı belki de dünyanın en iyi insanı. </st><st c="29693">Ağzı var dili yok. </st><st c="29712">Yıllardır hem Galip’e, hem bütün sülaleye hizmet etmiş. </st><st c="29768">Namuslu, terbiyeli, hanım hanımcık bir kadın işte. </st><st c="29819">Ama olmadı. </st><st c="29831">Oyunu ben kazandım. </st><st c="29851">Ben onu hiç görmedim ama belki de benden daha güzeldir. </st><st c="29907">Bu işler güzellikle filan da olmuyor. </st><st c="29945">Kadınlar evlenince, her şeyi unutuyorlar. </st><st c="29987">Önce temizlik diye tutturuyorlar. </st><st c="30021">Sonra çoluk çocuk derken, kocalarını unutuyorlar. </st><st c="30071">Elin hak diye tükürdüğünü, biz hap diye kaparız!”</st></p>
			<p><st c="30120">“Nasıl nasıl, bir daha söyle şu sözü.”</st></p>
			<p><st c="30159">“Bu meşhur laftır doktor hanım. </st><st c="30192">Evlendikten bir süre sonra, kadınlar kocalarını beğenmez olur. </st><st c="30255">Adamların da zaten beğenilecek hali kalmaz. </st><st c="30299">Ama bize gelince dünyaları değişir adamların. </st><st c="30345">Çünkü biz onlara önce erkek olduklarını hatırlatırız. </st><st c="30399">Yürüyüşleri bile değişir. </st><st c="30425">Hak diye tükürdüklerini, biz hap diye kapınca, kadınların aklı başına gelir ama, ne fayda! </st><st c="30516">İş işten geçmiş olur. </st><st c="30538">İşte Galip, bunun en güzel örneği. </st><st c="30573">Ben onu ilk tanıdığımda erkekten başka her şeye benziyordu. </st><st c="30633">Şimdi adamın bakışları bile değişti.”</st></p>
			<p><st c="30670">“Kocan eski karısının yanına gidip geliyor mu?”</st></p>
			<p><st c="30718">“Memlekete sık gider ama karısının oturduğu evin kapısından girmez. </st><st c="30787">Yüzünü göreceğim diye ödü kopuyor. </st><st c="30822">O tarafını pek karıştırmayın Gülseren Hanım. </st><st c="30867">Onlar karışık işler.”</st></p>
			<p><st c="30888">“Neymiş bu karışık işler?”</st></p>
			<p><st c="30915">“Bunları da anlattıracaksınız bana. </st><st c="30952">O kadın aslında Galip’in yengesiymiş. </st><st c="30990">Bir büyük ağabeyi varmış. </st><st c="31016">Bunlar hep karanlık işler yaptıkları için yıllar önce hasımları tarafından vurulmuş ve ölmüş. </st><st c="31110">Galip o zaman dokuz yaşındaymış. </st><st c="31143">Yenge iki çocuğuyla ortada kalmış. </st><st c="31178">Bırakmamışlar kadını. </st><st c="31200">Zaten koca bir konakta hep birlikte oturuyorlarmış. </st><st c="31252">O evde yenge hem kendi çocuklarına, hem de irili ufaklı bütün kardeşlere bakmış, büyütmüş. </st><st c="31343">Galip’i o zamanlar banyoda bile yengesi yıkarmış. </st><st c="31393">Çocukmuş. </st><st c="31403">Aradan biraz zaman geçince Galip’i ona bakan, büyüten, adam eden yengesiyle evlendirmişler. </st><st c="31495">Çok çalışkan, ağzı var dili yok bir kadınmış. </st><st c="31541">Galip onun yüzünü görmek istemese de hâlâ çok hürmet eder kadına. </st><st c="31607">Zaten Anadolu’da gelinleri kaynanaya, kaynataya ve eve baksın diye alırlar. </st><st c="31683">Onun için benim gibi iri kıyım, at gibi kadınlar kıymetlidir oralarda. </st><st c="31754">Kadının hayatı bunlara hizmet etmekle geçmiş. </st><st c="31800">Şimdi artık, çocuklarıyla ayrı bir evde oturuyor. </st><st c="31850">Galip her ay bol bol para gönderiyor onlara. </st><st c="31895">Kızlarıyla da benim zorumla ilgileniyor. </st><st c="31936">Adama nefret gelmiş hepsinden. </st><st c="31967">‘Arada bir o kadına gitsen, gönlünü yapsan, onun da bir erkeğe ihtiyacı var’ diyorum, bana kızıyor. </st><st c="32067">Kimsenin onu kadın yerine koyduğu yok.”</st></p>
			<p><st c="32106">“Annesi babası hayatta mı Galip’in?”</st></p>
			<p><st c="32143">“Annesi geçen sene öldü. </st><st c="32169">O kadın öldü de Galip’in eski karısı biraz ferahladı. </st><st c="32223">Ben de sevmezdim kaynanamı. </st><st c="32251">Babası yaşıyor. </st><st c="32267">Güya ehli namus, beş vakit namaz kılan bir adam benim kayınpederim. </st><st c="32335">Belki inanmayacaksınız ama, bana bir bakışı var, Galip görecek diye korkuyorum. </st><st c="32415">Etrafından utanmasa, karıların koynundan çıkmayacak adam ama özellikle oğlundan çekiniyor. </st><st c="32506">Eskiden Galip ondan çekinirdi, şimdi işler değişti. </st><st c="32558">Yine de boş durmuyordur o herif. </st><st c="32591">İş bahanesiyle Ankara’ya, İstanbul’a gelip gidip duruyor. </st><st c="32649">Bunlar el âleme verirler talkımı, kendileri yutar salkımı. </st><st c="32708">Gerçi adam haklı. </st><st c="32726">Karısını bir görseydiniz, siz de hak verirdiniz ona. </st><st c="32779">Bütün bir ömür o kadınla nasıl yaşadı, bilmiyorum.”</st></p>
			<p><st c="32830">“Galip ile babasının ilişkileri nasıldır?”</st></p>
			<p><st c="32873">“Galip babadan çok çekinirdi. </st><st c="32904">Oralarda bunlar kral oluyorlar. </st><st c="32936">Çevresindeki herkes, karısı ve çocukları da dahil, bunların kölesi. </st><st c="33004">Annesine de pek yakın değildi Galip, çünkü ona esas anneliği eski karısı, yani yengesi yapmış. </st><st c="33099">Eski günler aklına geldikçe hasta oluyor adam. </st><st c="33146">Bazen anlatır, güleriz. </st><st c="33170">Yatakta bile çöz Allah çöz. </st><st c="33198">Bu kadınlar yatarken bile kat kat giyinirler, bilirsiniz. </st><st c="33256">Bir de kokarlar. </st><st c="33273">Ev bark temizdir ama akşama kadar iş yapacağım diye kan ter içinde kalırlar. </st><st c="33350">Sonra da kat kat giyinir, girerler kocalarının koynuna. </st><st c="33406">Zaten yorgunluktan anası ağlamış, bir de gece kocaya hizmet etmek hiç işlerine gelmez. </st><st c="33493">Angarya sayarlar bu işleri. </st><st c="33521">Manyak hepsi. </st><st c="33535">Ulan senin esas işin bu. </st><st c="33560">Gerisi faso fiso be...”</st></p>
			<p><st c="33583">“Hayat, yine aldın başını gidiyorsun.”</st></p>
			<p><st c="33622">“Kusura bakmayın. </st><st c="33641">Yıllarca bu muhabbetlerle geçmiş hayatım. </st><st c="33683">İlk zamanlar böyle konuşmayı beceremezdim ben. </st><st c="33730">Ne de olsa evde anne terbiyesiyle büyümüşüz. </st><st c="33775">Annem çok dikkat ederdi konuşmasına. </st><st c="33812">Kendisi de çok düzgün konuşurdu, bizim de buna özen göstermemizi isterdi. </st><st c="33886">Babam gibi değildi o. </st><st c="33908">Hele küfür etmek, ulan mulan demek, bizim evde asla mümkün değildi. </st><st c="33976">Daha önce de anlattım. </st><st c="33999">Bir üvey ağabeyim vardı. </st><st c="34024">Erkek haliyle, o bile her zaman çok saygılı ve terbiyeliydi. </st><st c="34085">Şöyle ağız tadıyla onlarla kavga bile edilmezdi. </st><st c="34134">Aslında şimdi düşünüyorum da, böyle şeyler benim içimde vardı. </st><st c="34197">Ama yine de gazinoda işe başlayınca, epeyce zorluk çektim. </st><st c="34256">Mizacım ne kadar yatkın olsa da, ilk zamanlar onlar gibi ağzımı yaya yaya küfür etmeyi, argo kelimeler kullanmayı beceremedim. </st><st c="34383">Ama sonunda onları gölgede bıraktım diyebilirim.”</st></p>
			<p><st c="34432">“Bu işi yapanlar için neredeyse kural bu diyorsun, öyle mi?”</st></p>
			<p><st c="34493">“Öyle. </st><st c="34501">Süt kuzusu zannederlerse, yandın. </st><st c="34535">Zaten pek tutmazlar öyle hanım evlatlarını. </st><st c="34579">Çoğu kadın, benim gibi bu işe çok erken yaşta başladığı için, kısa sürede konuşmayı, oturmayı kalkmayı, sokakta yürümeyi öğrenir. </st><st c="34709">Orası da okul gibidir. </st><st c="34732">Öğretmen yerine, bu işte tecrübeli, kartlaşmış ablalarımız vardır. </st><st c="34799">Yerine göre döverek, bazen de severek öğretirler insana mesleğin inceliklerini. </st><st c="34879">Onları gördükçe, sonra ben de böyle olmaktan hep korkardım.”</st></p>
			<p><st c="34939">“Neden?”</st></p>
			<p><st c="34948">“Nedeni var mı? </st><st c="34965">Her meslekte insan yaşlandıkça değerlenir, bizim meslekte tersidir. </st><st c="35033">Şimdi televizyonlara bakıyorum da kırkını, hatta ellisini geçmiş kadınlar hâlâ ortalıkta caka satıyorlar. </st><st c="35139">Nasıl oluyor bu iş anlamıyorum. </st><st c="35171">Estetik ameliyatlar bizim âlemde de yapılıyor ama yine de gençlik başka bir şey. </st><st c="35252">Hayat kadınlarının en büyük hayali, yaşı geçmeden birini ayartıp evlenmek ve bu piyasadan elini ayağını çekmektir. </st><st c="35367">Gençliğinde istediğini yaşayacaksın, sonra da hanım kadın olup oturacaksın köşende. </st><st c="35451">Bunu beceremeyenler ya mesleğin merdivenlerinden aşağı doğru inerken birinin elinde kalırlar veya bize ablalık ederler, yani ortalıkta sürünür dururlar.”</st></p>
			</div>
<div id="charCountTotal" value="35604"></div></body>
</html>
