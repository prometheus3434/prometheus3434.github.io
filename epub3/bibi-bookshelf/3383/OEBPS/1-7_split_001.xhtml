<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>GÜNAHIN ÜÇ RENGİ</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-7" xml:lang="tr-TR">
<div>
<p><st c="0">“Esas karısı ne demek oluyor?”</st></p>
			<p><st c="31">“Canım anlayın işte. </st><st c="53">Burada bir karısı daha var. </st><st c="81">Benim yanımda öyle uslu durduğuna bakmayın, dünya âlem korkar ondan. </st><st c="150">O sanır ki, ben garı kısmına yanaşamıyorum. </st><st c="194">Utanıyorum, çekiniyorum. </st><st c="219">Ama işler onun bildiği gibi değil.”</st></p>
			<p><st c="254">“İşler onun bildiği gibi değil. </st><st c="287">Bu anlaşıldı.”</st></p>
			<p><st c="301">“Sahi bana bakınca anladınız mı derdimin ne olduğunu?”</st></p>
			<p><st c="356">Hay Allah, ne kötü bir soru bu böyle. </st><st c="395">Ben şimdi ne diyeceğim? </st><st c="419">Aslında hafif bir şeyler hissettim, burnuma yumuşacık bir koku geldi ama tam da anladığım söylenemez. </st><st c="521">Cevap vermesem de olmayacak. </st></p>
			<p><st c="550">“Doğrusunu söylemek gerekirse, sorununuzun ne olduğunu tam olarak anlayamadım Şevket Bey ama bir tahmin yapmam gerekirse cinsel kimliğinizle ilgili bir sorununuz olduğunu söylerim.”</st></p>
			<p><st c="731">“Cinsel kimlik derken ne demek istediğinizi ben tam anlayamadım ama artık her şeyi anlatmanın zamanı geldi galiba. </st><st c="847">Zaten başka türlü çıkamayacağım bu odadan. </st><st c="890">Zorla, şerle mi olur, yoksa kendi rızamla, güzellikle mi olur, bu kadarını da bana bırakıyorsunuz çok şükür!”</st></p>
			<p><st c="999">Gülüyorum. </st><st c="1011">Bıyık altından o da gülüyor. </st><st c="1040">Aslında bir yandan da esprili, zeki bir adam Şevket Bey. </st><st c="1097">Haklı galiba. </st><st c="1111">Onu konuşturabilmek için yapmadığım numara kalmadı. </st><st c="1163">Ama biliyorum ki, bir yanı anlatmayı, paylaşmayı çok istiyor.</st></p>
			<p><st c="1224">İki elini dizlerinin üzerine yerleştirip başını yukarı doğru kaldırıyor. </st><st c="1298">Ben koltuğumda arkama yaslanıyorum. </st><st c="1334">Tam karşımdaki pencerenin önünde duran çiçeklere takılıyor gözlerim. </st><st c="1403">Hiç konuşmadan, öylece dinleyeceğim onu.</st></p>
			<p><st c="1443">“Kötü bir huy edindim ben. </st><st c="1471">O olaydan sonra bir daha garı kısmına hiç yanaşamadım. </st><st c="1526">Zaten gençliğimden beri yıldızım barışmadı hanımlarla. </st><st c="1581">Gençlikte âdet böyleymiş deyip evlendik ama ondan da bir şey anlamadık. </st><st c="1653">İyi ki iş güç varmış da oralarda kalmadık. </st><st c="1696">O garıya gitmem de kendimi denemek içindi. </st><st c="1739">‘Hani bu kadar uzak durduğumdan mıdır?’ dedim kendi kendime. </st><st c="1800">O gün bu defteri bir daha açmamak üzere kapattım. </st><st c="1850">Anladım ki, bu işler bana göre değil. </st><st c="1888">Ben başka bir âlemin insanıyım. </st><st c="1920">Belki yıllardır için için biliyordum kendimi ama bu bilmeler çok korkutuyordu beni. </st><st c="2004">Hep bir gün kapanır bu yara, ben de herkes gibi olurum diye avuttum durdum kendimi. </st><st c="2088">Bizim oralarda hiç hoş görmezler böyle şeyleri. </st><st c="2136">Yüzüne tükürürler insanın. </st><st c="2163">Ben de bu terbiyeyle büyümüşüm ne de olsa. </st><st c="2206">Evlendiğimde birkaç zaman rahat ettim. </st><st c="2245">Ama olmadı. </st><st c="2257">Sevmedim hanımı. </st><st c="2274">Bu onun suçu değil. </st><st c="2294">Ben bir kadını sevemeyeceğimi biliyordum zaten. </st><st c="2342">Sonra uzun bir zaman içimde kapattım bu konuyu. </st><st c="2390">İş güç derken, yıllar su gibi akıp geçti. </st><st c="2432">Yalnızdım, mutsuzdum. </st><st c="2454">Hep çalıştım. </st><st c="2468">Bugünlere gelmek kolay olmadı. </st><st c="2499">Piyasalar iyi tanır beni. </st><st c="2525">Bana güvenir insanlar. </st><st c="2548">Sözüm senettir benim. </st><st c="2570">İnsanlara bunu söyletebilmek ne demek biliyor musunuz?..”</st></p>
			<p><st c="2627">“Biliyorum” diyorum içimden. </st><st c="2657">O yollardan ben de geçtim. </st><st c="2684">Bir telefonu bile olmayan ilk muayenehanemden bugünlere gelmek kolay olmadı. </st><st c="2761">Hatta bir hayat gitti bu uğurda ama hayat öyle veya böyle gidiyor zaten. </st><st c="2834">Hiç olmazsa bir ideal uğruna gitmesi hiç de fena değil doğrusu. </st><st c="2898">Hiç sözünü kesmeden dinliyorum onu.</st></p>
			<p><st c="2933">“Tehlikeli iş benimkisi. </st><st c="2959">Bir gün başım belaya girecek veya bir gören, tanıyan çıkacak diye korkuyorum. </st><st c="3037">Bir de oralarda ölmek var. </st><st c="3064">En çok da bundan korkuyorum.”</st></p>
			<p><st c="3093">Sözün burasında, sağ elini hızla dizine vurarak, bir yandan başını iki tarafa sallarken, bir yandan da cık cık yapıyor. </st><st c="3214">Ne ben ona bakıyorum ne de o bana. </st><st c="3249">Onun bu doğal, kendi kendine konuşur gibi, duygulu halleri, içimde ona karşı bir sıcaklık doğuruyor.</st></p>
			<p><st c="3349">“Yaşlı erkekleri seviyorum. </st><st c="3378">Hem yaşlı hem de kasketli olacak. </st><st c="3412">Seyyar satıcı, esnaf, berber, şoför, garson, oduncu, kömürcü, hepsi olabilir. </st><st c="3490">Ha, bir de illa kötü semtlerde oturacak. </st><st c="3531">Anadolu kokacak. </st><st c="3548">Fazla okumuş yazmış, fazla akıllı olmayacak. </st><st c="3593">Başında kasketi, ayağında çamuru, tırnağında kiri, yüzünde sakalı, bıyığı olacak. </st></p>
			<p><st c="3675">Ararım ben... </st><st c="3689">Bulana kadar ararım. </st><st c="3710">Sonra tanırım onu. </st><st c="3729">‘İşte’ derim, ‘işte aradığım bu.’ Yaşlı, temiz yüzlü, güleç, babacan, sözü sohbeti yerinde, çalışkan ve görmüş geçirmiş. </st><st c="3850">Ulus, Anafartalar, Dışkapı, Samanpazarı, Hamamönü... </st><st c="3903">Buralarda ararım onu. </st><st c="3925">Bazı gün saatlerce dolaşırım bulabilmek için. </st><st c="3971">Tebdili kıyafetle giderim oralara. </st><st c="4006">Ancak yine de bu tür insanları her gün bulmak öyle kolay değildir. </st><st c="4073">Bu tür insanlar senin ayağına gelmezler. </st><st c="4114">Hep sen gidip onları bulmak zorundasın. </st><st c="4154">Bazen de bulsan bile, emeklerin boşa gider. </st><st c="4198">Çünkü adam seninle ilişki kurmaya hevesli değildir. </st><st c="4250">Çok ama çok uğraşman gerekir. </st><st c="4280">Şartları hep sen zorlarsın. </st><st c="4308">Gün olur, boynun bükük gelirsin evine...”</st></p>
			<p><st c="4349">Derin bir of çekiyor. </st><st c="4372">Başı önünde, gözleri yerde. </st><st c="4400">O kadar uysal bir hali var ki, bir an içim titriyor. </st><st c="4453">Sonra gözlerini kaldırıp usulca bakıyor yüzüme, sanki kafamdan geçenleri anlamak ister gibi... </st><st c="4548">Bakışları yumuşak ve nemli. </st><st c="4576">Ben ilgi ve merakla dinliyorum onu, gözlerim kırmızı açmış açelyalarda. </st><st c="4648">Çok ilginç şeyler anlatıyor Şevket Bey. </st><st c="4688">Umduğumdan çok farklı, çok derin sorunlar bunlar. </st><st c="4738">Yıllardır çok şey dinledim insanlardan. </st><st c="4778">Hiçbiri, diğerine benzemedi. </st><st c="4807">Ve ben yıllar sonra işte böyle, yine şaşkın, yine merakla dinliyorum hastalarımı. </st><st c="4889">Ve diyorum ki içimden: “Hayat hiç de göründüğü gibi düz ve basit değil. </st><st c="4961">Bu senaryoyu yazan, bizden çok önde.”</st></p>
			<p><st c="4998">“Yorucu iş benimki. </st><st c="5019">Her şeyden önce kendini saklayacaksın. </st><st c="5058">Kimse tanımayacak seni. </st><st c="5082">Kimsin, nesin, bilmeyecek. </st><st c="5109">Kendi gibi sanacak. </st><st c="5129">Anadolu’nun bir köşesinden, Angara’ya iş için, birkaç günlüğüne gelmiş, kendi gibi biri... </st><st c="5220">Buraların yabancısı yani...” </st></p>
			<p><st c="5249">“Strangers in the Night” diye bir şarkısı vardır Frank Sinatra’nın. </st><st c="5317">Gecenin içinde bir yabancı. </st><st c="5345">Hafifçe mırıldanıyorum bu şarkıyı içimden.</st></p>
			<p><st c="5387">“Bunun için genelde kahvelere giderim. </st><st c="5427">Ama aynı kahveye tekrar tekrar gitmek olmaz. </st><st c="5472">Bir iki kereden fazla gidemezsin oralara. </st><st c="5514">Tanırlar seni. </st><st c="5529">Eğer aradığın oradaysa oturursun yanına, başlarsın sohbete. </st><st c="5589">Sonra birlikte çıkarsın onunla. </st><st c="5621">Herif yola gelirse, beraber gidersin otele. </st><st c="5665">Kenar mahallelerin Anadolu kokan otellerine. </st><st c="5710">Kirli, paslı, bazen bitli. </st><st c="5737">Seks değildir istediğim. </st><st c="5762">Adam beni içinden, gönlünden sevsin, okşasın isterim. </st><st c="5816">Bana kanı kaynasın. </st><st c="5836">Elini omzuma atsın, yanağını yanağıma dayasın, açık saçık espriler yapsın, olmazsa incitmeden azıcık küfür etsin. </st><st c="5950">Aynı yatağa yatalım onunla. </st><st c="5978">Sarılsın, ısıtsın beni. </st><st c="6002">Birkaç saat yatakta laflayalım. </st><st c="6034">Ellesin, okşasın her yanımı. </st><st c="6063">Utanmasın, çekinmesin benden. </st><st c="6093">Ben de öyle olayım. </st><st c="6113">Yarenlik edelim birbirimizle. </st><st c="6143">O zaman ben o olurum, o da ben. </st><st c="6175">Ne utanma kalır bende, ne arlanma. </st><st c="6210">İçimdeki sıkıntı, ellerimdeki titreme, nefesimdeki daralma biter. </st><st c="6276">O neyse, ben de öyle olurum.</st></p>
			<p><st c="6304">Uzakların bu pis kokan, kalender, feleğin çemberinden geçmiş, pos bıyıklı, kaba elli, siyah tırnaklı, gönlü geniş, muzır bakışlı adamı seni her an kullanmaya da hazır, yardım etmeye de. </st><st c="6491">Sana kızmaya da hazır, seni sevmeye de. </st><st c="6531">Bu hesaplı, hem hesapsız kalender adamın yanında yargılamaz, kızmazsın kendine. </st><st c="6611">O da kötüdür senin kadar, sen de iyisindir onun kadar. </st><st c="6666">Sonra uzvunu gösterir sana. </st><st c="6694">Hiç utanmaz, sıkılmaz senden. </st><st c="6724">Sarı dişlerini göstererek kıs kıs güler gösterirken, sen de gülersin onunla seninkini gösterirken. </st><st c="6823">Rahatlarsın. </st><st c="6836">Derin bir oh çekmek gelir içinden.”</st></p>
			<p><st c="6871">İki elini birkaç kez birbirine vurarak, “Biter” diyor. </st><st c="6927">Yüzü kıpkırmızı, gözleri dolu. </st><st c="6958">Merak ve heyecanla bakıyor yüzüme. </st><st c="6993">Şaşkınlığım giderek artıyor. </st><st c="7022">Kırmızı açelyalara bakmak artık işime geliyor. </st></p>
			<p><st c="7069">“Sonra kalkıp giyinir ve hızla çıkarım otelden. </st><st c="7117">Asla gerçek bir cinsellik yaşanmaz o odada. </st><st c="7161">Adam da şaşırır bu işe. </st><st c="7185">Kenarlara, köşelere sinerek kaçarım oralardan. </st><st c="7232">Şimdi artık bir an önce kimselere görünmeden evime dönmem gerekir. </st><st c="7299">Hem tarifi zor bir rahatlık, hem ağır bir pişmanlık, hem de karnı doymuş açların huzuru sarar içimi. </st><st c="7400">Aramaya çıkarken hissettiğim sıkıntı renk değiştirir. </st><st c="7454">Kıpkırmızı duygularım, ağır ağır yeşile çalar. </st><st c="7501">Memlekette yolumu gözleyen garım, çocuklarım gelir aklıma. </st><st c="7560">Utanırım. </st><st c="7570">Yüz kere pişman olur, söverim kendime. </st><st c="7609">Tatmin edilmeye çalıştıkça artan bir ihtiyaçtır bu. </st><st c="7661">Bilirim... </st><st c="7672">İlk fırsatta yine aramaya çıkacağımı bilirim. </st><st c="7718">Eve gelince doğru banyoya girerim. </st><st c="7753">Sanki suyun altında akar gider üzerime yapışan pislikler. </st><st c="7811">Ertesi gün işime temiz gitmek isterim.</st></p>
			<p><st c="7849">Bazen geceleri yatağıma yatar, hayal kurarım. </st><st c="7896">Herkesin hayali farklıdır. </st><st c="7923">Benimki herkesinkinden farklı. </st><st c="7954">Dünyanın kralı olsam, altmış yaşın üstündeki bütün erkekleri tanımak isterdim. </st><st c="8033">Genç erkekler beni hiç ilgilendirmez. </st><st c="8071">Ben kasketli adamlar arasından yapmak isterim seçimimi. </st><st c="8127">Onların hepsi beni sarsın, okşasın, sevsin isterim. </st><st c="8179">Hayal kurmayı severim. </st><st c="8202">O zaman ne ben kirlenirim, ne yüreğim. </st><st c="8241">Sadece hayal kurayım, yetsin isterim ama yetmez.</st></p>
			<p><st c="8289">Bir gün başım belaya girecek. </st><st c="8320">Biliyorum. </st><st c="8331">Su testisi su yolunda kırılacak. </st><st c="8364">Veya bir gün tanıyacaklar beni. </st><st c="8396">Bilecekler kim olduğumu. </st><st c="8421">Gazeteler yazacak adımı. </st><st c="8446">Bilmem ne holdingin patronu Şevket Ağa şurada basıldı, bilmem ne yaparken diyecekler. </st><st c="8532">Korkuyorum. </st><st c="8544">Eğer bugün buradaysam, bu zırvalıkları anlatıyorsam, korktuğumdandır. </st><st c="8614">Biri beni durdursun istiyorum. </st><st c="8645">Eskiden bunun kötü bir huy olduğunu, istesem kurtulabileceğimi sanırdım. </st><st c="8718">Artık biliyorum. </st><st c="8735">Huy muy değil, düpedüz hastalık bu.</st></p>
			<p><st c="8770">Galip’e sorsan, beni tanıyanlara sorsan, bambaşka bir Şevket Ağa anlatırlar size. </st><st c="8853">Namuslu, dürüst, sözüne güvenilir, biraz utangaç, hele kadınlardan ödü kopan, çekingen, gezmeyi tozmayı pek sevmeyen, kendine dönük, evini seven, akşamları uzun yürüyüşlere çıkan, senede bir evine, ocağına giden, eli açık, yardımsever ama yalnız bir adam. </st><st c="9109">Bu söyledikleri doğrudur doğru olmasına da eksiktir. </st><st c="9162">İşin aslını bilmez kimse. </st><st c="9188">Hem koskoca Şevket Ağa’ya yakışır mı benim anlattıklarım? </st><st c="9246">Yakışmaz doktor hanım, yakışmaz. </st><st c="9279">Bilirim de değiştiremem. </st><st c="9304">İşte şimdi ocağınıza düştüm. </st><st c="9333">Bir kadın doktora anlattım gitti, yıllardır içimde sakladığım sırlarımı. </st><st c="9406">Herkesin kimseye anlatamadığı bir sırrı vardır belki de, ama kimseninki benimki kadar kötü, paslı ve çirkin değildir herhalde. </st><st c="9533">Bu yüzden nasıl sıkıntıdayım bir bilseniz. </st><st c="9576">Başıma gelmeyen kalmadı. </st><st c="9601">Ne kadar hastalık biliyorsanız, hepsi bende. </st><st c="9646">Kaç kere ameliyat oldum. </st><st c="9671">Aldığım ilaçların haddi hesabı yok. </st><st c="9707">Hepsi sıkıntıdan. </st><st c="9725">Doktorlara kalsa, bana çalışmayı hemen yasaklayacaklar. </st><st c="9781">Sanıyorlar ki, işteki sıkıntıdan ben böyle oluyorum. </st><st c="9834">Esas sıkıntıyı kimse bilmez ki...”</st></p>
			<p><st c="9868">Sözün burasında, ikimiz birden başımızı birbirimize doğru çeviriyoruz. </st><st c="9940">Biraz utanarak, kafası yerde, gözlerini devirerek bakıyor bana. </st><st c="10004">Koskoca Şevket Ağa çok sıkıntıda. </st><st c="10038">Kaç yıldır böyle yaşıyor acaba bu adam? </st><st c="10078">Pos bıyıklarının uçları aşağı doğru sarkarken, kocaman, gürbüz ve bıyıklı bir çocuğa benziyor. </st><st c="10173">Bu adamı, yine kendisi gibi pos bıyıklı bir başka adamla aynı yatakta düşünemiyorum doğrusu. </st><st c="10266">Çocuk gibi o adama sokulurken... </st><st c="10299">Sıkıntıdan kıpkırmızı olmuş yüzüne bakıyorum, tansiyonu şu anda kim bilir kaça çıktı.</st></p>
			<p><st c="10384">“Şevket Bey, ne zaman başladı bu hikâye?”</st></p>
			<p><st c="10426">“Hani o garıyı anlattım ya size, onun hemen arkasından bir gece yürüyüşe çıkmıştım. </st><st c="10511">Yalnızdım yine. </st><st c="10527">İçmiştim. </st><st c="10537">Efkârlıydım. </st><st c="10550">Beraber yemek yediğimiz arkadaşlarımın her biri bir garıya gitmişti. </st><st c="10619">Keyifliydiler. </st><st c="10634">Benimse canım çok sıkkındı. </st><st c="10662">O gün işyerinde çalışan bütün garıları işten çıkarmıştım. </st><st c="10720">Artık dişi sinek bile istemiyordum hayatımda. </st><st c="10766">Güvenim de kalmamıştı onlara. </st><st c="10796">Yürürken bir ara yoruldum. </st><st c="10823">Doktor, ‘Yorulma, zorlama kendini, tansiyonun iyi değil’ demişti. </st><st c="10889">Yolda bir otobüs durağı gördüm. </st><st c="10921">Durağın içinde bekleyenlerin oturması için bir bank vardı. </st><st c="10980">İçeride kimse yoktu. </st><st c="11001">Biraz nefeslenmek için girip oturdum. </st><st c="11039">Biraz sonra yaşlı, kasketli bir adam geldi yanıma. </st><st c="11090">‘Selamünaleyküm’ dedi. </st><st c="11113">‘Aleykümselam’ dedim. </st><st c="11135">Sonra sohbet etmeye başladık. </st><st c="11165">Anadolu’da esnafmış. </st><st c="11186">Angara’ya mal almaya gelmiş. </st><st c="11215">Ertesi gün dönecekmiş memleketine. </st><st c="11250">Oradan buradan konuştuk. </st><st c="11275">Kanım ısındı adama. </st><st c="11295">İçimdeki sıkıntı dağıldı. </st><st c="11321">O sırada otobüs geldi. </st><st c="11344">Ben de bindim onunla. </st><st c="11366">Ulus’ta bir otele gidiyormuş. </st><st c="11396">Yalan söyledim. </st><st c="11412">‘Ben de iş için geldim Angara’ya’ dedim. </st><st c="11453">‘Benim otelde kal. </st><st c="11472">Ucuzdur, temizdir’ dedi. </st><st c="11497">‘Olur’ dedim. </st><st c="11511">Önce arkadaş, sonra yaren olduk onunla. </st><st c="11551">Yatağına aldı beni. </st><st c="11571">Sarıldı, okşadı. </st><st c="11588">Şakalar yaptı bana. </st><st c="11608">O gece bir şeyi fark ettim; rahatlamıştım. </st><st c="11651">İçimin ağusu dağılmıştı. </st><st c="11676">‘Ben artık gideyim, sabah görüşürüz’ dedim ve çıktım otelden. </st><st c="11738">Yani kaçtım. </st><st c="11751">O geceden sonra, içimin sıkıldığı her gece attım kendimi sokaklara. </st><st c="11819">Onun gibi birilerini aradım hep. </st><st c="11852">Kaç kere başım belaya girdi. </st><st c="11881">Sen git, olmadık adamların yatağına gir, sonra da işin en heyecanlı yerinde adamı bırak, kaç, git. </st><st c="11980">Öldürürler adamı.</st></p>
			<p><st c="11997">Sakın bana nasihat filan etmeyin. </st><st c="12032">Ben biliyorum zaten her şeyi. </st><st c="12062">Bazen kendim de inanamıyorum yaptıklarıma. </st><st c="12105">Ben kendimi aklı başında bir herif sanırdım. </st><st c="12150">Ne gençliğimde ne de çocukluğumda böyle zırvaladım. </st><st c="12202">Böyle şeyler, benim bildiğim gençlikte yaşanır. </st><st c="12250">Ben kırkından sonra böyle oldum. </st><st c="12283">Ama demek ki varmış kanımda bir bozukluk. </st><st c="12325">Zira yıllardır, hiç öteki erkekler gibi olmadım ben. </st><st c="12378">Garılardan hep korktum.”</st></p>
			<p><st c="12402">Ne kadar açık konuşuyor. </st><st c="12428">Bildik erkek numaralarını hayatı boyunca hiç denememiş. </st><st c="12484">Yıllar içinde biraz paranın, biraz itibarın ve başarının katkısıyla ruhuna bir seçkinlik sinmiş sanki. </st><st c="12587">Kadınsı bir duyarlılığın, inceliğin yanı sıra, erkeksi bir güç ve cesaret görüyor insan onda.</st></p>
			<p><st c="12680">“Eşinizle nasıl gidiyor ilişkiler?”</st></p>
			<p><st c="12716">“Garım benden üç yaş büyüktür. </st><st c="12748">At gibi kuvvetli, becerikli ama bir o kadar da çirkin bir kadındır. </st><st c="12816">Bizim oralarda eve gelin değil, hizmetçi alınır. </st><st c="12865">Yorulmak nedir bilmez bizimki. </st><st c="12896">Görseniz, benim yanıma yakıştırmazsınız. </st><st c="12937">Başı bağlı, çoktan ihtiyarlamış bir köylü garısı oldu. </st><st c="12992">Ne saçını taramayı bilir, ne de giyinip kuşanmayı. </st><st c="13043">Ruhu öyle. </st><st c="13054">Bu kadar zengin olduk, bizim garıya hiç faydası olmadı bunun. </st><st c="13116">O, kendi düzenini bozmaz. </st><st c="13142">Paranın fazlasını istemez. </st><st c="13169">Harcamayı da bilmez zaten. </st><st c="13196">Hâlâ kendi işini kendi yapar. </st><st c="13226">Boynunda beşibirlik, kulağında altın küpe, parmağında aha bundan altın yüzük. </st><st c="13304">Alsam da takmaz başka şey. </st><st c="13331">Az konuşur, hiç hastalanmaz, hiç gülmez. </st><st c="13372">Gezmeyi tozmayı sevmez. </st><st c="13396">Ama hep çalışır. </st><st c="13413">Onun yaptığı yemeği, en ünlü aşçılar yapamaz. </st><st c="13459">Yıkadığı çamaşırın beyazını, bir kilometreden görürsün. </st><st c="13515">Ev bark sakız gibidir. </st><st c="13538">Evlendiğimiz gece, soyunup girdi yatağa. </st><st c="13579">Ne utandı, ne korktu, ne de başka bir tepki gösterdi. </st><st c="13633">Beni sever mi, sevmez mi, bilmem. </st><st c="13667">Ama bildiğim bir şey varsa, o da iyi insan olduğudur. </st><st c="13721">Dört kızımın annesi. </st><st c="13742">Namusludur. </st><st c="13754">Gözüm arkada kalmaz. </st><st c="13775">Yeni evlendiğimiz seneler, her gidişimden sonra hamile kaldı. </st><st c="13837">Dört senede dört kız doğurdu. </st><st c="13867">Sonra ‘Yeter’ dedim içimden, ‘bu kadar yeter.’ Bir daha yatmadım onunla. </st><st c="13940">O da bir şey demedi. </st><st c="13961">Bu iş böyle kapanıp gitti.” </st></p>
			<p><st c="13989">Sevmemek, sevilmemek ne kadar kötü bir şey. </st><st c="14033">Onu seven bir kadını olsaydı bazı şeyler değişir miydi acaba? </st><st c="14095">Kendini ona sevdirecek, ona destek olacak, her şeyiyle kabul edecek, akıllı, şefkatli, erkeğine sahip çıkacak bir kadın.</st></p>
			<p><st c="14215">“Ne yani, o zamandan beri ikiniz için de cinsellik bitti mi?”</st></p>
			<p><st c="14277">“Bitti. </st><st c="14286">Ben diğer arkadaşlarım gibi, bu işi başka kadınlarla yapmayı da beceremedim. </st><st c="14363">Bunu istemedim ki zaten. </st><st c="14388">Aç karnımızı doyurmanın peşine düştüm. </st><st c="14427">Hep çalışayım, başarayım istedim. </st><st c="14461">İçimdeki şeytan arada bir başını gösterip korkutuyordu beni. </st><st c="14522">Boyumdan büyük işlerin altına girdim. </st><st c="14560">‘Belki unuturum’ dedim. </st><st c="14584">Herkes bunu cesaret sandı. </st><st c="14611">Belki de bu yüzden iş hayatımda çok başarılı oldum. </st><st c="14663">Ama yine de iyi olmayı beceremedim. </st><st c="14699">Gençliğimde, bir gün iş güç sahibi ve zengin bir adam olursam mutlu olacağımı zannederdim. </st><st c="14790">O da yalanmış. </st><st c="14805">Bunlar hiç mutlu etmedi beni.”</st></p>
			<p><st c="14835">İçinde yaşadığımız dünyada öyle meseleler vardır ki, düz mantıkla bunları çözümleyemez, anlayamaz ve bir yerlere kolayca oturtamayız. </st><st c="14970">Tıpkı şimdi olduğu gibi. </st><st c="14995">Bir yandan bakınca bu adam, erkeklere takılan bir sapık. </st><st c="15052">Yani kötü, yani suçlu, yani günahkâr... </st><st c="15092">Bunları bize düz mantık söylüyor. </st><st c="15126">Gerçekten öyle mi? </st><st c="15145">Bu adam adi bir sapık mı, yoksa pek çoğumuzdan daha akıllı, daha çalışkan, daha yardım sever biri mi? </st></p>
			<p><st c="15247">“İyilik, kötülük sadece bunlarla ölçülemez Şevket Bey. </st><st c="15302">Her şeye aynı gözlükle bakamayız. </st><st c="15336">Bilim, felsefe, din, tasavvuf, hatta matematik neden var? </st><st c="15394">İnsanlar her gün biraz daha gelişmenin peşindeyse eğer, asıl gerçeği yakalayabilmek içindir. </st><st c="15487">Anladığım kadarıyla, siz yıllarca aseksüel yaşamışsınız. </st><st c="15544">Yani hayatınızda cinselliğe hiç yer vermemişsiniz.” </st></p>
			<p><st c="15596">“Ama sonradan kadınlardan kaçıp yakınlığı, şefkati, hatta seksi erkeklerde arar oldum. </st><st c="15683">Onların dünyasında yaşamak istedim.”</st></p>
			<p><st c="15719">“Peki, neden ille de kasketli?”</st></p>
			<p><st c="15751">“Bilmem. </st><st c="15761">Sadece kasketli olması da yetmiyor. </st><st c="15797">Yaşlı olacak. </st><st c="15811">Temiz yüzlü, iş güç sahibi, görmüş geçirmiş, feleğin çemberinden geçmiş olacak.”</st></p>
			<p><st c="15891">“Bir bakışta bütün bunları anlayabiliyor musunuz?”</st></p>
			<p><st c="15942">“Hemen anlarım. </st><st c="15959">Bir şey beni çeker ona doğru. </st><st c="15989">Şimdiye kadar bu tarif ettiğim özelliklere sahip olmayan kimseyi çekici bulmadım.”</st></p>
			<p><st c="16071">“Yani genç ve yakışıklı bir erkek size bir şey ifade etmiyor.”</st></p>
			<p><st c="16134">“Yok, hiç etkilenmem onlardan. </st><st c="16166">Hele gençler hiç ilgimi çekmez. </st><st c="16198">Yaşlı olacak.”</st></p>
			<p><st c="16212">“Hiç düşündünüz mü, neden diye?”</st></p>
			<p><st c="16245">“Pek de düşündüm sayılmaz. </st><st c="16273">İçim öyle istiyor işte.”</st></p>
			<p><st c="16297">“Sanki biraz sığınma ve sevilme ihtiyacı var bu ilişkilerde.”</st></p>
			<p><st c="16359">“Var.”</st></p>
			<p><st c="16366">“Geçmişinizde bu tarif ettiğiniz insanlara benzeyen birileri var mı?”</st></p>
			<p><st c="16436">“Geçmişimde mi?”</st></p>
			<p><st c="16453">“Evet, geçmişinizde. </st><st c="16475">Geçmiş, geçip gitmiş bir şey değildir. </st><st c="16514">Geçmiş şimdiki zamanın içinde yaşar.”</st></p>
			<p><st c="16551">Ellerini iki yana açıp başını sallayarak “Yok” diyor.</st></p>
			<p><st c="16605">“Emin misiniz?”</st></p>
			<p><st c="16621">Başını yine yukarı kaldırıp lambaları sayar gibi uzun uzun bakıyor tavana. </st><st c="16697">Sonra gözlerini kapatıyor. </st><st c="16724">Ellerini birbirine vuruyor. </st><st c="16752">Buldu. </st><st c="16759">Sonra aniden bana dönüp;</st></p>
			<p><st c="16783">“Babam böyle biriydi” diyor. </st><st c="16813">“Biraz sertti. </st><st c="16828">Vurdu mu patlatırdı ama gönlü iyiydi. </st><st c="16866">İnşaatlarda duvar ustalığı yapardı. </st><st c="16902">Çok gariban bir aileydik. </st><st c="16928">Fakirdik. </st><st c="16938">Kimsesizdik. </st><st c="16951">Anam bir dağ köyünde otururdu. </st><st c="16982">Yani asıl evimiz oradaydı. </st><st c="17009">Yıkık, derme çatma bir kulübemiz vardı. </st><st c="17049">Soğukta çatlasan ısınmaz. </st><st c="17075">Köydeysek, akşama kadar çalı çırpı toplardık kardeşlerimle. </st><st c="17135">Ama ben genelde babamla kasabada otururdum. </st><st c="17179">Benden başka oğlan doğuramamış anam. </st><st c="17216">Babam kasabada çalışırdı. </st><st c="17242">Tek oğlan ben olduğum için biraz yaşım büyüyünce, babamla inşaatlarda çalışmaya başladım. </st><st c="17332">Daha doğrusu, benimkine çalışmak denmez. </st><st c="17373">Babama yardım ederdim. </st><st c="17396">Akşam gün batarken, ikimiz beraber gelirdik kaldığımız tavan arasına. </st><st c="17466">Tek bir odamız vardı tavan arasında. </st><st c="17503">Abdesthane en alt katta, bahçedeydi. </st><st c="17540">İkimiz kirli ama sıcak yatağımıza girer, birbirimize sokulur, öyle yatardık. </st><st c="17617">Bir sobamız vardı ama pek yakmazdık onu. </st><st c="17658">Alt kattakiler sobalarını yakınca, bizim tavan arası onların sıcağıyla biraz ılınırdı. </st><st c="17745">Zaten doğru dürüst penceresi bile yoktu odamızın. </st><st c="17795">Alt kattakilerin soba boruları, bizim küçük camın yanından tüter, kara kara dumanlar içimi ısıtırdı. </st><st c="17896">Eve gelirken babamla köşedeki bakkaldan taze ekmek, yanına bazen peynir, zeytin, bazen de helva alırdık. </st><st c="18001">Odamızda gazete kâğıdının üzerinde yerdik yemeklerimizi. </st><st c="18058">Sonra babam kahveye çıkardı. </st><st c="18087">Beni götürmezdi. </st><st c="18104">‘Kahvede ne işi var çoluk çocuğun?’ derdi. </st><st c="18147">Sıkılırdım o küçük, duvarları isli, yerleri kirli odada.” </st></p>
			<p><st c="18205">“Kaç yaşındaydınız o zaman?”</st></p>
			<p><st c="18233">Şevket Bey iç cebinden gümüş bir sigara tabakası çıkarıyor. </st><st c="18294">Önce bana ikram ediyor, bir tane de kendisi alıyor, sonra yine gümüş bir çakmakla yakıyor sigaralarımızı. </st><st c="18400">Hareketleri bu koca göbekli, pos bıyıklı adamdan beklenmeyecek kadar zarif. </st><st c="18476">Uzun bir nefes aldıktan sonra sigaradan, anlatmaya devam ediyor.</st></p>
			<p><st c="18540">“Sekiz-dokuz yaşlarında başladı bu macera. </st><st c="18584">On dört-on beş yaşlarına kadar da sürdü. </st><st c="18625">Ben ilkokulu kasabada, babamın yanında okudum. </st><st c="18672">Zaten köyde okul yoktu. </st><st c="18696">Geri kalan beş kız kardeşim hiç okula gitmediler. </st><st c="18746">Onlar köyde annemle yaşayıp sonra da kendilerine münasip birileriyle evlendiler. </st><st c="18827">Şimdi yirmi tane yeğenim var. </st><st c="18857">Ben oğlan olduğum için babam beni okutmak istedi. </st><st c="18907">İlk zamanlar annem de kasabada oturuyordu. </st><st c="18950">Başka bir evimiz vardı. </st><st c="18974">Ama olmadı. </st><st c="18986">Kasabada geçinemedik. </st><st c="19008">Amelelikle altı çocuğa bakamadı babam. </st><st c="19047">İşte o zaman anam kızları da alıp köye gitti. </st><st c="19093">Orada ne de olsa biraz bağ bahçe vardı. </st><st c="19133">Geçim daha kolaydı. </st><st c="19153">Biz de babamla o tavan arasına yerleştik. </st><st c="19195">İlk ve ortayı orada bitirdim ben.”</st></p>
			<p><st c="19229">“Hem okuyor, hem de babanıza yardıma gidiyordunuz.”</st></p>
			<p><st c="19281">“Evet, okuldan çıkınca inşaatlara, babama yardım etmeye gidiyordum. </st><st c="19350">Gitmezsem kızardı babam.”</st></p>
			<p><st c="19375">“Okumanızı desteklemez miydi?”</st></p>
			<p><st c="19406">“Hem okumamı, hem de onun yanında çalışmamı isterdi. </st><st c="19460">‘Akşamları işin ne, çalış’ derdi. </st><st c="19494">Sert, az konuşan ama görmüş geçirmiş bir adamdı. </st><st c="19543">Nerede ne yapacağını bilir, işine her zaman sahip çıkar, yanında çalıştığı patronlar babamı hem sever, hem de güvenirlerdi ona. </st><st c="19671">Sabahtan akşama kadar kan ter içinde kalır, ama işini bitirmeden asla inşaattan çıkmaz, aldığı paranın hakkını her zaman verirdi. </st><st c="19801">Orada herkese nasıl davranacağını bilir, patronlar gelince onlara saygıda kusur etmez ve sarı dişlerini göstererek gülerdi onların yanında. </st><st c="19941">Onun bu gülen yüzüne hep hayran hayran bakardım ben. </st><st c="19994">Çünkü ancak o zaman görürdüm babamın güldüğünü. </st><st c="20042">İnşaatta başı sıkışan babama gelir, ondan yardım isterdi. </st><st c="20100">Kimine para verir, kiminin izin işini hallederdi. </st><st c="20150">Ama işini ihmal edenin de gözünün yaşına bakmaz, basardı ensesine tokadı. </st><st c="20224">Bazen bu tokatlardan ben de nasibimi alırdım. </st><st c="20270">Bir işi yanlış yapar, bir şeyleri döker saçarsam kızardı. </st><st c="20328">Ben de onun gözüne girebilmek için çok çalışırdım. </st><st c="20379">Hem okulda, hem inşaatta. </st><st c="20405">Asker gibi dururdum karşısında. </st><st c="20437">O zaman hoşuna giderdi. </st><st c="20461">Hiç yüzüme bakmadan ‘Aferin’ der, o geceler yatakta bana sarılır, oramı buramı okşardı benim. </st><st c="20555">En büyük mükâfattı bana bunlar. </st><st c="20587">O geceler içim bir tuhaf olur, sevinçten uyuyamazdım.”</st></p>
			<p><st c="20641">“Oramı buramı okşardı” diyor. </st><st c="20672">Ne yani, babası oğluna açıkça tacizde mi bulunuyor?!</st></p>
			<p><st c="20724">“Bu okşamalarda biraz cinsellik de vardı galiba!”</st></p>
			<p><st c="20774">Başını önüne eğiyor Şevket Ağa... </st><st c="20809">Ve sanki çırılçıplak kalmış gibi yüzünün kızardığını görüyorum. </st><st c="20873">Bir yandan da ellerini ovuşturuyor. </st><st c="20909">Muhtemelen bütün bunları ilk kez bir başkasına anlatıyor. </st><st c="20967">Şimdiye kadar ona hiç de garip gelmeyen bu olaylar, ağzından çıkarken, her zamanki doğallığını kaybediyor. </st><st c="21074">Nihayet kendisi de fark ediyor, bana anlattıklarının pek o kadar da doğal olmadığını. </st><st c="21160">Ben sessiz ve yorumsuz dinliyorum onu. </st><st c="21199">Neredeyse nefes bile almıyorum. </st><st c="21231">Her şeyi bahane edip gülen ben, şu anda en küçük bir tepki vermekten korkuyorum. </st><st c="21312">Çünkü hikâyenin çok nazik bir noktasındayız. </st><st c="21357">Babasıyla ilişkisinin, şu anda yaşadığı olaylarla bağlantısını kurmak üzere... </st></p>
			<p><st c="21436">“Yanağımı okşar gibi okşardı oralarımı. </st><st c="21476">Arada bir de sıkardı. </st><st c="21498">O zaman bunun ne olduğunu bilmezdim ben ama yaptığı her neyse hoşuma gider, sevinirdim.”</st></p>
			<p><st c="21586">“Neden sevinirdiniz bu kadar?”</st></p>
			<p><st c="21617">“Nedeni var mı? </st><st c="21634">Anam zaten köyde. </st><st c="21652">Kardeşlerim, öteki akrabalar, hiçbiri yok. </st><st c="21695">Çocuğum. </st><st c="21704">Birileri de beni sevsin, beğensin isterdim demek ki... </st><st c="21759">Çiçeğe bile su verirken konuşur, gülersen daha çabuk serpiliyor. </st><st c="21824">Babam benim hayatımın en önemli kişisiydi. </st><st c="21867">Tek hayalim onun gözüne girmek, öyle ters, asık suratlı bir heriften aferin almaktı. </st><st c="21952">Anam zaten sevmeyi bilmezdi. </st><st c="21981">Benim garı gibi, sever mi sevmez mi belli değildi. </st><st c="22032">O anca iş yapsın, yıkasın paklasın. </st><st c="22068">Başka şeyden anlamazdı. </st><st c="22092">Babam öyle değildi. </st><st c="22112">Sevmeyi de bilirdi, kızmayı, dövmeyi de. </st><st c="22153">Gülmeyi de bilirdi, ağlamayı da.</st></p>
			<p><st c="22185">Kardeşlerimden biri köyde zatürreeden ölünce, sabaha kadar gözyaşı dökmüş, kendini harap etmişti. </st><st c="22284">Çoluğu çocuğu köy yerinde kendi başlarına bıraktığı için lanet ederdi kendine. </st><st c="22363">Beş kuruşu düşünerek harcar, eline geçen parayı hemen köye, anama yollardı. </st><st c="22439">Ama anamda iş yoktu. </st><st c="22460">Kaba ve cahil bir kadındı. </st><st c="22487">Babamın yolladığı paraları çar çur etmez ama nasıl harcayacağını da bilmezdi. </st><st c="22565">Anam ben on beş yaşındayken, aniden ölünce, yastık kılıfının içinden bir sürü para çıktı. </st><st c="22655">Çoluğa çocuğa yedirmemiş, içirmemiş, o paraları yastığın içinde saklamış. </st><st c="22729">Bakımsızlıktan öldü o kız. </st><st c="22756">Zavallı babam, üçü beş yapacağım, çocuklarıma yollayacağım diye paraladı kendini. </st><st c="22838">O soğuklarda inşaatlarda çalışmak kolay mı? </st><st c="22882">Kahvede içtiği bir bardak çayın bile hesabını yapardı. </st><st c="22937">Ne günlerdi onlar. </st><st c="22956">Bir bardak sıcak, demli çay bile ne kadar kıymetliydi. </st><st c="23011">Biz bir tas sıcak çorba içmeden geçirirdik koca kışı.</st></p>
			<p><st c="23064">Şimdi çok param var doktor hanım. </st><st c="23099">Beş yüz, altı yüz kişi çalışıyor yanımda. </st><st c="23141">Her gün tas tas çorba dağıtırım çalışanlara. </st><st c="23186">Her yerde mis gibi sıcak çay vardır. </st><st c="23223">Ama ne fayda... </st><st c="23239">Babama bunların hiçbiri kısmet olmadı.</st></p>
			<p><st c="23277">Ben liseyi okumak için Angara’ya gitmiştim. </st><st c="23322">Babam o zaman geceleri de inşaatlarda kalıyor, biraz daha fazla kazanabilmek için bekçilik ediyordu. </st><st c="23423">Üşüttü herhalde. </st><st c="23440">Hastalandı. </st><st c="23452">Bir ay yattı hastanede. </st><st c="23476">Akciğer yetmezliği dediler. </st><st c="23504">Ciğerleri su toplamış. </st><st c="23527">Ben bıraktım okulu. </st><st c="23547">Bir ay hastanede, başında oturdum. </st><st c="23582">Her zaman yanına çıkamazdım. </st><st c="23611">Kapılarda sabahladığım günleri bilirim. </st><st c="23651">Sonra bir gece, ‘Kardaşların sana emanet oğlum, ananda iş yoktu. </st><st c="23716">Ben de bir şeyleri yanlış yaptım galiba. </st><st c="23757">Onlara sen bari sahip çık. </st><st c="23784">Şurada şu kadarcık para var. </st><st c="23813">Gerisi sana kalmış. </st><st c="23833">Benim sana güvenim tamdır’ dedi. </st><st c="23866">O gece ikimiz el ele tutuşup ağladık. </st><st c="23904">O sabah da öldü babam. </st><st c="23927">Sabahleyin kasketini, gri ceketini, ayakkabılarını getirdi hademeler. </st><st c="23997">Hastane kapısında öylece kalakaldım. </st><st c="24034">Ihh bile diyemedim. </st><st c="24054">Babamın cenazesini köye götürdüm. </st><st c="24088">Anamın yanına gömdük. </st><st c="24110">Kardaşlarımın hepsi de evlenmişti zaten.</st></p>
			<p><st c="24150">Sonra babamın patronları aradı, ilgilendiler benimle. </st><st c="24205">Angara’da okuduğumu bildikleri için, burada bana iş verdiler. </st><st c="24267">Bir yandan liseyi bitirdim, bir yandan çalıştım. </st><st c="24316">Zaten inşaat işlerinin acemisi değildim. </st><st c="24357">Çocukluğum inşaatlarda geçmiş, kolay mı? </st><st c="24398">Sonra yavaş yavaş kendi işimi kurdum. </st><st c="24436">Önce ufak tefek inşaatlar, sonra devlet ihaleleri derken, büyüdük. </st><st c="24503">Şimdi dev bir imparatorluk kurduk ama eski günler aklıma gelince, içim hâlâ cızır cızır yanar. </st><st c="24598">Ne zaman bizim çalışanlardan biri hastalansa, ölse, hastaneye ya da cenazeye muhakkak ben de giderim. </st><st c="24700">Mezara konana kadar başından ayrılmam. </st><st c="24739">Cenazenin çoluğun çocuğun eline kalmasından korkarım. </st><st c="24793">Ne de olsa, unutmadım yaşadığım sıkıntıları.”</st></p>
			<p><st c="24838">Hayal kırıklıklarıyla dolu, öfkeli bir mutsuzluğun içinde boğulduğu o korkutan, insanı bezdiren günleri hiç unutmamış Şevket Bey.</st></p>
			<p><st c="24968">“Siz, iyi bir insansınız Şevket Bey. </st><st c="25006">Peki, kardeşleriniz ne âlemde?”</st></p>
			<p><st c="25037">“Eyidir. </st><st c="25047">Keyifleri yerinde. </st><st c="25066">Hiçbir sıkıntıları yoktur. </st><st c="25093">Paralarını pullarını eksik etmem. </st><st c="25127">Çocuklarının çoğu bizim şirkette çalışır. </st><st c="25169">Enişteler gül gibi bakar bizim gızlara. </st><st c="25209">Çekinirler benden. </st><st c="25228">Sülaleye yeterim ben. </st><st c="25250">Ama anama babama faydam olamadı. </st><st c="25283">Ona üzülürüm hâlâ. </st><st c="25302">Hele babam hiç içimden çıkmıyor.”</st></p>
			<p><st c="25335">“Şu hastane önü, galiba en zoruymuş. </st><st c="25373">Babanızın kasketini elinize tutuşturdukları an...”</st></p>
			<p><st c="25423">Bir an pencereden dışarı doğru bakıyor, sanki o gün yaşadıklarını görür gibi.</st></p>
			<p><st c="25501">“He. </st><st c="25507">O bir başkaydı. </st><st c="25523">Nasıl da donup kalmıştım kapının önünde. </st><st c="25564">Elimde babamın kasketi...”</st></p>
			<p><st c="25590">“Kasketi.”</st></p>
			<p><st c="25601">Usulca içini çekiyor Şevket Ağa. </st><st c="25635">Sesinde bir umutsuzluk, hissedilir bir acı var.</st></p>
			<p><st c="25682">“Bana tarif ettiğiniz o adamlar, babanıza ne çok benziyorlar.”</st></p>
			<p><st c="25745">Efkârlı efkârlı başını sallarken, elleriyle bıyıklarını sıvazlıyor.</st></p>
			<p><st c="25813">“Babanız gibi görmüş geçirmiş, iş güç sahibi, yaşlı, kasket takan, kasabalı adamlar. </st><st c="25899">Kolay kolay gülmeyen ama gülünce sizin içinizi ısıtan, kolay elde edilemeyen, kir kokan, sarı dişlerini göstererek size gülen yaşlı adamlar.”</st></p>
			<p><st c="26040">“He. </st><st c="26046">Sarı dişlerini göstererek gülen, kir kokan, yaşlı adamlar... </st><st c="26107">Hepsinde babamı arıyorum demek ki ben. </st><st c="26146">Babamın bana sarılışını, sevinçten, heyecandan uyuyamadığım o kış gecelerini... </st><st c="26226">Kolay mı, babamın gözüne girmişim. </st><st c="26261">Seviyor, beğeniyor beni. </st><st c="26286">İşte o zaman dünyalar benim olurdu. </st><st c="26322">İşte o zaman her şey tamam olurdu. </st><st c="26357">Soğuk biter, karnımın açlığı gider, babamın kir ve ter kokusu bile dünyanın en güzel kokusu gibi gelirdi burnuma. </st><st c="26471">Gözlerim nemlenir, yüreğim çarpardı. </st><st c="26508">Anam zaten sevgisiz bir kadındı. </st><st c="26541">Bir gün beni kucağına alıp sevdiğini hatırlamıyorum. </st><st c="26594">Halbuki ben o evin bir tanecik oğluydum. </st><st c="26635">Belki ben çok küçükken kucağına aldıysa, onu da ben bilmiyorum. </st><st c="26699">Ne gördüysem babamdan gördüm.” </st></p>
			<p><st c="26730">Bunları anlatırken sesi tatlı ve yalvarış dolu bir tını kazanıyor.</st></p>
			<p><st c="26796">“Okul bitince doğru inşaata giderdim. </st><st c="26835">Sokakta her çocuk gibi oynadığımı da bilmem hiç.” </st></p>
			<p><st c="26885">“Arkadaş, anne, baba, amir, yani her şeyi babanız temsil ediyor sizin hayatınızda.”</st></p>
			<p><st c="26968">“Öyle olmuş. </st><st c="26982">Hayat bize de böyle nasip etmiş. </st><st c="27015">Kardeşlerim köyde, sokakta oynardı. </st><st c="27051">Ben, orada da oynayamazdım. </st><st c="27079">Yapmam gereken bir sürü iş vardı. </st><st c="27113">Hâlâ da öyle. </st><st c="27127">Yapmam gereken işler hiç bitmedi. </st><st c="27161">Bu gidişle biteceği de yok. </st><st c="27189">Bugün ‘Yeter artık, paydos’ desem, bir oğlum bile yok ki, işleri benim bıraktığım yerden götürsün. </st><st c="27288">Benim kazandığım bütün sülaleye yeter de, onca insan işsiz güçsüz kalır. </st><st c="27361">Onlara da kıyamam ben. </st><st c="27384">Çoğu ‘baba’ der bana. </st><st c="27406">Bilmezler babalarının nasıl bir adam olduğunu.”</st></p>
			<p><st c="27453">Kaşları alaylı bir ifadeyle yukarı doğru kalkıyor şimdi. </st><st c="27511">Kendi kendiyle dalga geçer gibi bir hali var. </st><st c="27557">Dokuz-on yaşındaki elleri soğuktan donan, tavan arasında helva ekmek yiyen zavallı bir çocuk değil artık Şevket Bey. </st><st c="27674">Hayatında çok şey değişmiş. </st><st c="27702">Kimse aynı kalamıyor zaten. </st><st c="27730">Zamanla hepimiz başkalaşıyoruz.</st></p>
			<p><st c="27761">“Sizce nasıl biri babaları?”</st></p>
			<p><st c="27790">“Anlattım işte size kendimi. </st><st c="27820">Nasıl biri olduğuma siz karar verin artık.”</st></p>
			<p><st c="27863">“Çocuklara iyi bir baba, kardeşlerinize iyi bir ağabey ve yanınızda çalışan onca insana iyi bir patronsunuz siz. </st><st c="27977">Babanız hayatta olsa kim bilir ne kadar gurur duyardı sizinle. </st><st c="28040">O zaman, o zor şartlarda bile çok iyi bir evlat olmuşsunuz. </st><st c="28100">Bana anlattıklarınızsa sadece sizi ilgilendiren konular. </st><st c="28157">Sadece sizi...”</st></p>
			<p><st c="28172">Sigarasını söndürürken, kaşlarını yine hayret eder gibi kaldırıyor. </st><st c="28241">Onu öven bu sözlerime hem biraz şaştı, hem de hoşuna gitti böyle söylemem.</st></p>
			<p><st c="28315">“Çok yalnızsınız siz. </st><st c="28338">Sadece şimdi değil, bütün hayatınız yalnız ve ağır sorumluluklar altında geçmiş. </st><st c="28419">Yalnızlık insana göre değildir. </st><st c="28451">İnsan ruhu yalnızlığa hep isyan etmiştir. </st><st c="28493">Siz ısrarla kendinizi yalnızlığa mahkûm etmişsiniz.” </st></p>
			<p><st c="28546">“Bu devirde dost bulmak kolay değil, doktor hanım. </st><st c="28597">Ben bir zamanlar çok fakirdim. </st><st c="28628">Zavallıydım. </st><st c="28641">Muhtaçtım. </st><st c="28652">Fakirin dostu olmaz. </st><st c="28673">Neden derseniz, fakirin sana dost olacak ne zamanı vardır, ne de buna mecali. </st><st c="28751">Adam kendi derdiyle o kadar meşguldür ki, istese de sana dostluk edemez. </st><st c="28824">Şimdi de çok zenginim. </st><st c="28847">Zengin adamın da dostu olmaz. </st><st c="28877">Sana yaklaşıyorsa, muhakkak bir isteği vardır. </st><st c="28924">Bana yaklaşanı hiç geri çevirmedim. </st><st c="28960">Ne istedilerse verdim. </st><st c="28983">Tabii elimden geliyorsa eğer. </st><st c="29013">Belki de Yüce Allah bunun için bu garibi zengin bir adam yaptı. </st><st c="29077">Ama bu vermeler de beni dost sahibi edemedi. </st><st c="29122">Bunları yanlış anlamanızı istemem. </st><st c="29157">Kimseye sitemim yoktur. </st><st c="29181">Eğer bu kadar yalnızsam, benim de yanlışlarım, eksiklerim olmuştur. </st><st c="29249">En büyük eksiğimin ne olduğunu biliyorum ben. </st><st c="29295">Zaman. </st><st c="29302">Öyle çok çalıştım ki, hayata, yaşamaya, gezmeye, tozmaya, insanlarla yarenlik etmeye hiç zaman ayıramadım. </st><st c="29409">Şimdi zaman var ama artık bende iş kalmadı. </st><st c="29453">Zaten bu yaştan sonra kimse kimseye dost olmaz. </st><st c="29501">Her şeyin bir zamanı var. </st><st c="29527">Çocukken çocuk olamadım, gençken genç. </st><st c="29566">Şimdi yaşlandık artık. </st><st c="29589">Bak işte onun hakkını veriyorum. </st><st c="29622">Arada bir bizim şirketin yemekleri olur. </st><st c="29663">Oraya giderim. </st><st c="29678">Gitmezsem kırılır adamlar. </st><st c="29705">Orada koca bir masaya oturur, şuradan buradan konuşur, kafa çekeriz. </st><st c="29774">Çok iyi çocuktur hepsi. </st><st c="29798">Hep aynı insanlar gelir o yemeğe. </st><st c="29832">Yeni birinin gelmesini istemem. </st><st c="29864">Neden derseniz, hem beni yakından tanıyan insan sayısının artmaması gerekir. </st><st c="29941">Hem de gruba sonradan katılanlar her zaman huzurumu kaçırır benim. </st><st c="30008">Abuk sabuk sorular soran, her lafa karışan, bir anda içli dışlı olmaya çalışan kişilerden hoşlanmam.”</st></p>
			<p><st c="30109">“Haklısınız. </st><st c="30123">Gruba sonradan dahil olan kişiler, bunu bilmenin huzursuzluğuyla herkesle yakınlık kurmaya çalışırlar. </st><st c="30226">Bu yüzden her lafa karışır ve etrafa fazlaca yakınlık gösterirler. </st><st c="30293">Oysaki uzun süredir devam eden grupların yazılmamış kuralları vardır. </st><st c="30363">Yazılı olmayan, söylenmeyen ama asla çiğnenmeyen kurallar. </st><st c="30422">Zaten grupları bir arada tutan işte bunlardır.”</st></p>
			<p><st c="30469">“Doğru söylediniz. </st><st c="30489">Bizim grubun da söze dökülmeyen kuralları vardır. </st><st c="30539">Belli bir mesafeyi kimse aşmaz. </st><st c="30571">Ama yemeğin sonunda gözümün içine bakarlar. </st><st c="30615">Bir an evvel gitse de, garıdan gızdan konuşsak diye. </st><st c="30668">Benim yanımda konuşamazlar böyle şeyleri. </st><st c="30710">Geriye bir Galip kalıyor. </st><st c="30736">Herkes korkar, çekinir ondan da benden de. </st><st c="30779">Kapıdan kovsan, bacadan girer Galip. </st><st c="30816">Hasta olsam, başucumdan ayrılmaz. </st><st c="30850">Benden küçüktür yaşı. </st><st c="30872">Büyük bir sülalenin yaramaz çocuğudur. </st><st c="30911">Serttir, cesurdur ama hem sever, hem de sayar beni. </st><st c="30963">Belinden tabanca eksik olmaz. </st><st c="30993">Kimseye güvenmez benden başka. </st><st c="31024">Buraya da onun sayesinde geldim ya zaten. </st><st c="31066">Memlekete de beraber gideriz.</st></p>
			<p><st c="31095">Bir de bizim müdür vardır. </st><st c="31123">Terbiyeli adamdır. </st><st c="31142">Ben fazla insan tarafından tanınmak istemem. </st><st c="31187">Gazetelere hiç çıkmam. </st><st c="31210">Gerçi her gün gazeteciler kapımda beklemez ama bizim şirketin her tür işini yapan adam vardır. </st><st c="31305">Ben hep geride dururum. </st><st c="31329">Karanlık adam olunca, mecburen böyle yapacaksınız. </st><st c="31380">Öyle tehlikeli bir iş yapıyorum ki, bir tanıyan çıkarsa, mahvolurum. </st><st c="31449">Gerçi bu yüzden başıma gelmeyen kalmadı ya.”</st></p>
			<p><st c="31493">“Evet, tehlikeli iş yapıyorsunuz. </st><st c="31528">Bu yüzden canından olan bile var. </st><st c="31562">Biliyorsunuz.”</st></p>
			<p><st c="31576">“Bilmem mi? </st><st c="31589">Öldüğüme yanmam, rezilliğe yanarım.”</st></p>
			<p><st c="31625">Yumuşak ve nemli bakıyor gözleri Şevket Bey’in.</st></p>
			<p><st c="31673">“Şu başınıza gelenleri anlatsanız da dinlesek.”</st></p>
			<p><st c="31721">“Aman doktor hanım. </st><st c="31742">Boş ver. </st><st c="31751">Senin gözünden düştüğüm yeter. </st><st c="31782">Daha fazla düşmeyelim. </st><st c="31805">Bir iki kere ölümden döndüm. </st><st c="31834">Her adam kabul etmez benim istediğimi. </st><st c="31873">Hırlı mıdır, hırsız mı bilemezsin. </st><st c="31908">O senden korkar, sen de ondan. </st><st c="31939">İşin püf noktası çok. </st><st c="31961">Bir kere beraber olduğun adamla, bir daha asla aynı işi yapmayacaksın. </st><st c="32032">Onun için hafızan çok iyi olacak. </st><st c="32066">Unutmayacaksın adamları.”</st></p>
			<p><st c="32091">“Neden, neden bir daha asla?”</st></p>
			<p><st c="32121">“Çünkü bir kere bana yaklaştı mı, benim için onun sihri biter. </st><st c="32185">Bir daha o mutluluğu, o sevinci bulamam aynı adamda. </st><st c="32238">Sonra hiç açık vermeyeceksin. </st><st c="32268">Adam seni tanımayacak. </st><st c="32291">Bunun için hep yalan söyleyeceksin. </st><st c="32327">Yalanlar birbiriyle tutarlı olacak. </st><st c="32363">Adam senden hiç şüphelenmeyecek. </st><st c="32396">Kendi gibi, seni de bir gariban sanacak. </st><st c="32437">Bunun için konuşman, oturman, kalkman her şeyin değişecek. </st><st c="32496">Uzun vadeli bir şey istemediğini iyi anlatacaksın. </st><st c="32547">Ertesi gün senin peşine düşmeyecek. </st><st c="32583">Hemen, o gece ortadan kaybolacaksın. </st><st c="32620">Ve aynı adamla bir daha asla, hiçbir yerde karşılaşmayacaksın.</st></p>
			<p><st c="32682">Ben niye her yere gitmem? </st><st c="32709">İşte bunun için. </st><st c="32726">Çok lüks, çok pahalı, onların kapısından bile giremeyeceği yerlerde yer içerim. </st><st c="32806">Korkarım içlerinden birinin karşıma çıkmasından. </st><st c="32855">Ama benimki ters iş. </st><st c="32876">Böyle lüks ortamlarda da benim aradığım adamlar yoktur. </st><st c="32932">Onun için akşamları şoför beni yürüyüş yapma bahanesiyle bir yerlere bırakır. </st><st c="33010">‘Sen git, ben dolaşa dolaşa geleceğim’ derim. </st><st c="33056">Yürüyüş yapacağımı sandıkları için giyimim, kuşamım dikkatlerini çekmez. </st></p>
			<p><st c="33129">Sonra yalnız kalınca, yavaşça kasketimi başıma takarım. </st><st c="33185">İşte o zaman ben de onlardan biri olurum. </st><st c="33227">Nerede toz var, çamur var, içine girerim. </st><st c="33269">Başımı hiç yerden kaldırmam. </st><st c="33298">Dünyayı aşağıdan seyrederim. </st><st c="33327">Kimseyle göz göze gelmem. </st><st c="33353">Kötü bir gözlüğüm vardır. </st><st c="33379">Kara çerçeveli. </st><st c="33395">Onu takarım gözüme. </st><st c="33415">Hafif aksayarak yürürüm. </st><st c="33440">Bütün bunları niye yaparım? </st><st c="33468">Kimse beni tanımasın diye. </st><st c="33495">Hep aynı şeyleri giymem. </st><st c="33520">Kötü bir cüzdanım vardır. </st><st c="33546">Onu alırım yanıma. </st><st c="33565">İçinde ne kredi kartı, ne de benim kim olduğumu belirten bir kimlik vardır. </st><st c="33641">Tespihim bile farklıdır. </st><st c="33666">Parfüm marfüm zaten sürmem. </st><st c="33694">Garı gibi kokmayı sevmem. </st><st c="33720">Topukları eskimiş çoraplar giyerim ayağıma. </st><st c="33764">Bazen burnu delik. </st><st c="33783">O geceler içki içmem. </st><st c="33805">Kafam bulanık olsun istemem.”</st></p>
			<p><st c="33834">“Ne diye tanıtırsınız kendinizi?”</st></p>
			<p><st c="33868">“Genellikle ‘kırtasiyeciyim’ derim. </st><st c="33905">Bazen İzmir’de bazen Tokat’ta, bazen başka bir ilde dükkânım olduğunu söylerim. </st><st c="33985">‘Küçük bir dükkânım var. </st><st c="34010">Angara’ya mal almaya geldim’ derim.”</st></p>
			<p><st c="34046">“Neden kırtasiyeci?”</st></p>
			<p><st c="34067">“Çünkü başka türlü bir iş yapıyorum desem, ellerimden anlarlar yalan söylediğimi. </st><st c="34150">Siz hastalarınız içeri girer girmez, onları nasıl baştan aşağı süzüyor, ellerine bile dikkat ediyorsanız, ben de öyle yaparım. </st><st c="34277">Hem onu baştan aşağı süzerim, hem de kendimi tanıtırken bir yanlışlık yapmamaya dikkat ederim. </st><st c="34372">Hem kırtasiyecilik bu adamlar için biraz daha saygın bir meslektir. </st><st c="34440">Fazla çapulcu takımından olmamalısın. </st><st c="34478">Yoksa korkarlar senden. </st><st c="34502">Yanında bıçak veya başka bir silah taşımadığını da göstermelisin onlara. </st><st c="34575">Bunun için de gayret ederim. </st><st c="34604">Ceketimin önü hep açıktır. </st><st c="34631">Ceplerimde şişkinlik yapan bir şey taşımam.”</st></p>
			<p><st c="34675">“Sanki film çeviriyorsunuz. </st><st c="34704">Hayatın içinde iki ayrı karakter olarak yaşıyorsunuz. </st><st c="34758">Ve bunu kendi isteğinizle yapıyorsunuz.”</st></p>
			<p><st c="34798">“Buna pek istek demeyelim isterseniz. </st><st c="34837">Çünkü bu istekten çok mecburiyet benim için. </st><st c="34882">Özellikle içime o sıkıntı gelince atarım kendimi sokağa. </st><st c="34939">Eğer o gün iyiysem, içim sıkılmıyorsa evimde otururum.”</st></p>
			<p><st c="34994">Konuşurken arada bir gözlerini kısıyor. </st><st c="35035">Bu gözlerden gizli kapaklı bir görmüş geçirmişlik yansıyor.</st></p>
			<p><st c="35094">“Bundan kurtulmak istiyor musunuz?”</st></p>
			<p><st c="35130">“Bazen çok istiyorum bu dertten kurtulmayı. </st><st c="35175">Bazen de derdim bana arkadaş oluyor. </st><st c="35212">Bir yandan insanlardan utanıyorum, bir yandan kendimden. </st><st c="35269">Bu yaptıklarım, yakışmıyor bana.” </st></p>
			<p><st c="35303">“Yakalanmaktan korkmasanız, pek şikâyetçi olmayacaksınız gibi geldi bana.”</st></p>
			<p><st c="35377">“Aslında hem istiyor, hem istemiyorum. </st><st c="35417">Tek sorun, yakalanmak değil. </st><st c="35446">Vicdanım sızlamasa, kendi kendimi kınamasam... </st><st c="35493">Yahu, içime o sıkıntı gelince arı sokmuşa dönüyorum. </st><st c="35546">Hemen kendimi sokağa atıyorum. </st><st c="35577">O anda bende ne akıl kalıyor, ne mantık. </st><st c="35618">Bu, ağrıdan beter bir şey. </st><st c="35645">Bir yerin ağrısa, alırsın ilacını, yatarsın aşağı. </st><st c="35696">Bu hiçbir şeye benzemiyor. </st><st c="35723">Morfinmanlara benziyorum. </st><st c="35749">İlacı bulamazsam krize gireceğim, ölüvereceğim gibi geliyor bana. </st><st c="35815">Ağzım dilim kuruyor. </st><st c="35836">Hiçbir şey düşünemez oluyorum. </st><st c="35867">O zaman bir tek hedefim oluyor; o adamı bulmak. </st><st c="35915">Nasıl bir heves, bir heyecan geliyor üstüme... </st><st c="35962">Size bunu nasıl anlatayım? </st><st c="35989">Sanki çölde susuz kalmışsınız gibi, susamak gibi, acıkmak gibi bir şey işte. </st><st c="36066">İçim cayır cayır yanar. </st><st c="36090">Ben, benden giderim. </st><st c="36111">O adamı bulana kadar sokak sokak dolaşırım. </st><st c="36155">Daha uzaktan görür görmez tanırım onu. </st><st c="36194">Heyecanım iyice artar. </st><st c="36217">Elim ayağım birbirine dolanır. </st><st c="36248">Avına konsantre olan avcı gibi giderim peşinden. </st><st c="36297">Bir yandan da korkarım. </st><st c="36321">Ya avı elimden kaçırıverirsem diye.” </st></p>
			<p><st c="36358">“Hiç bulamadığınız oluyor mu?”</st></p>
			<p><st c="36388">“Olmaz mı? </st><st c="36400">İşte onu sormayacaksınız. </st><st c="36426">Günlerce perişan olurum. </st><st c="36451">Uyku girmez gözüme. </st><st c="36471">Morfinmanlar gibi elim ayağım titrer. </st><st c="36509">Rengim, benzim atar. </st><st c="36530">Sinirli olurum. </st><st c="36546">Ekmek aş yiyemem. </st><st c="36564">İşe güce gitmez aklım. </st><st c="36587">Sanki böbrek ağrısı gibi gider gider, geri gelir. </st><st c="36637">Şu bizim Galip, belki de onun için getirdi beni buraya. </st><st c="36693">Neden olduğunu bilmezler ama kötü bir şey olduğunu anlarlar. </st><st c="36754">Kimse yanaşamaz yanıma. </st><st c="36778">O zaman her gece çıkarım aramaya. </st><st c="36812">Bulana kadar.”</st></p>
			<p><st c="36826">“Aslında bugüne kadar aradığınızı hiç bulamamışsınız.”</st></p>
			<p><st c="36881">“Bulamamış mıyım?”</st></p>
			<p><st c="36900">“Bulamamışsınız. </st><st c="36918">Tek tek bütün dünyayı arayacaksınız size kalsa. </st><st c="36966">Ama aradığınız bu dünyada değil gibi geldi bana.”</st></p>
			<p><st c="37015">“Bu dünyada değil de hangi dünyadaymış benim aradığım?”</st></p>
			<p><st c="37071">“Öteki dünyada. </st><st c="37088">Gideli çok olmuş. </st><st c="37106">Gidişine çok üzülmüşsünüz.”</st></p>
			<p><st c="37133">“...”</st></p>
			<p><st c="37139">“Hâlâ farkında değil misiniz neyi aradığınızın?”</st></p>
			<p><st c="37188">“...”</st></p>
			<p><st c="37194">“Gözünüzden akan yaşlar, bana, kimi aradığınızı bildiğinizi söylüyor.”</st></p>
			<p><st c="37265">“Babamı diyorsunuz. </st><st c="37286">Biliyorum. </st><st c="37297">Onu arıyorum besbelli. </st><st c="37320">Ama deli miyim, manyak mıyım ben? </st><st c="37354">Adamın mezarında kemikleri kalmadı. </st><st c="37390">‘Onu hâlâ özlüyor musun?’ derseniz, özlüyorum. </st><st c="37437">Ama elin adamlarında babamı aramak da nereden çıkıyor. </st><st c="37492">Babam öleli yıllar olmuş. </st><st c="37518">Babasını kaybeden tek kişi ben değilim. </st><st c="37558">Hem artık çocuk muyuz canım? </st><st c="37587">Ölüm Allah’ın emri. </st><st c="37607">Bir gün hepimizin gideceği yer orası. </st><st c="37645">Ama ben ne yüzle gideceğim oraya, ne yüzle çıkacağım babamın karşısına? </st><st c="37717">Böyle kepazelik olur mu! </st><st c="37742">Hem şimdi düşünüyorum da...”</st></p>
			<p><st c="37770">“Evet, şimdi çok iyi düşünme zamanı.”</st></p>
			<p><st c="37808">“Benim babam herkesin babasından daha mı iyiydi? </st><st c="37858">Çok dayağını yedim. </st><st c="37878">İt gibi çalışırdım yanında. </st><st c="37906">Daha yumruk kadar çocuktum, inşaatlarda soğuktan donarken. </st><st c="37965">Aç susuz, ellerim soğuktan morarmış, ağzım dilim kurumuş, yaşıtlarım sokakta oynarken, oradan oraya koştururdu beni. </st><st c="38082">Yine de yüzü gülmez, bir gün sırtımı okşamazdı.”</st></p>
			<p><st c="38130">“Haklısınız. </st><st c="38144">Onun onayını almak çok zormuş.”</st></p>
			<p><st c="38175">“Haklı mıyım!”</st></p>
			<p><st c="38190">“Haklısınız. </st><st c="38204">O küçücük çocuğun dünyasında, babasından onay almak, bir küçük aferin almak çok önemliymiş. </st><st c="38296">Üstelik anneniz de yanınızda değil. </st><st c="38332">Sizi sevebilecek, koruyabilecek tek kişi babanızmış. </st><st c="38385">O da bu konuda hiç de cömert değilmiş. </st><st c="38424">Çok büyük gayretlerin sonunda belki o gece size sarılacak, sevecek, okşayacak. </st><st c="38503">O günlerde hayatın tek tadı, işte buymuş. </st><st c="38545">İçinizdeki sıkıntı, muhtemelen o yaşlarda babanıza kendinizi beğendirebilmek için çabalarken de vardı. </st><st c="38648">Şimdi de aynı mekanizma kendini tekrar ediyor.”</st></p>
			<p><st c="38695">Şevket Bey, koltuğunda arkaya doğru yaslanmış, beyazları pembeye çalmış gözlerini devirerek bakıyor yüzüme. </st><st c="38804">Gözleri gibi yüzünün rengi de kızarmış. </st><st c="38844">Ellerini yumruk yapmış, sanki dövecek birini arar gibi, yumruklarını birbirine vuruyor.</st></p>
			<p><st c="38931">“O sıkıntı ha? </st><st c="38947">Aynısı. </st><st c="38955">Çocukluğumdaki sıkıntı. </st><st c="38979">Ama babam gece bana sarılıp oramı buramı okşamaya başlayınca, beni öpüp sevince nasıl da kaybolurdu. </st><st c="39080">Nasıl da geçerdi bütün yorgunluklarım. </st><st c="39119">Sevinçten, keyiften gözüm yaşarırdı. </st><st c="39156">Ama öyle nadir yapardı ki bunu. </st><st c="39188">Öyle çok çalışmam gerekirdi ki bunu elde edebilmek için. </st><st c="39245">Ah be bacım, çok eskiye gittik. </st><st c="39277">Utanmasam şimdi hüngür hüngür ağlayacağım.”</st></p>
			<p><st c="39320">“Bunda utanacak ne var?”</st></p>
			<p><st c="39345">“Onları yaparken utanmıyorsun da şimdi ağlamaya mı utanıyorsun diyorsunuz değil mi? </st><st c="39430">Babam, eğer söylediği işi onun istediği gibi yapamazsam, dik dik bakardı yüzüme. </st><st c="39511">İşte o zaman çok utanırdım. </st><st c="39539">Utanmayı ilk o zaman öğrendim. </st><st c="39570">Gece bana sarılınca utanma filan kalmazdı. </st><st c="39613">Bir hoş olurdum. </st><st c="39630">Şimdi iyi hatırlıyorum, ben Şevket değil, o olmak isterdim. </st><st c="39690">Babamın öldüğü gün hem yetim, hem öksüz kaldım bir anda. </st><st c="39747">Gönlüm öksüz kaldı. </st><st c="39767">O sadece duvar ustası değildi, benim hayatımın da ustasıydı. </st><st c="39828">O ölünce ustasız kaldı hayatım. </st><st c="39860">Bomboş... </st><st c="39870">Bir daha ne dayak yedim, ne de ‘aferin’ aldım. </st><st c="39917">Ne ‘iyi yaptın’ diyen oldu, ne ‘kötü’. </st><st c="39956">Baksana halime bacım, koca Şevket Ağa oldum ama, bir ‘aferin’ diyen olmadı bana. </st><st c="40037">Bunların tadını çıkaramadım hiç.”</st></p>
			<p><st c="40070">Şevket Ağa gülerken bile bir sabrın, gerçek bir zekânın ve yoğun bir kederin izleri yansıyor yüzüne. </st><st c="40172">Hayatı boyunca takdir görememenin acısı, zehir gibi çökmüş yüreğine.</st></p>
			<p><st c="40240">“O kasketli ihtiyarlar da olmasa, başımı okşayan kimse olmayacak. </st><st c="40307">Demek o heriflerde yıllardır babamı ararmışım ben. </st><st c="40358">Sarılacak, bana sarı dişlerini göstererek gülecek, oramı buramı okşayacak. </st><st c="40433">Vay anasına yandığımın dünyası!”</st></p>
			<p><st c="40465">“Ne kadar masum bir şeyin peşinde olduğunuzu anladınız, değil mi?”</st></p>
			<p><st c="40532">“Zira, herifler de şaşırır işin sonunda. </st><st c="40574">Ben aniden yataktan fırlayıp giyinmeye başlayınca, buna bir anlam veremezler. </st><st c="40652">Aslında yıllardır ben de buna bir anlam veremezdim. </st><st c="40704">Eşcinsel olmasına eşcinselim de, onu bile doğru dürüst yapamamışım.”</st></p>
			<p><st c="40772">“Aslında tipik bir homoseksüalite değil bu.”</st></p>
			<p><st c="40817">“Tipik olsa ne, olmasa ne... </st><st c="40847">İçim ne kadar çok sıkılırsa, ben o kadar çok düşerim bu işin üzerine. </st><st c="40917">Gençlikte işim o kadar çoktu ki, içimin sıkılmasına bile zamanım yoktu. </st><st c="40989">O zamanlar sık sık babamı rüyamda görürdüm. </st><st c="41033">Hele iyi bir iş başarmışsam, mutlaka bunu rüyamda babama müjde ederdim. </st><st c="41105">O da bana sarılırdı. </st><st c="41126">Sonraları bu rüyalar bitti. </st><st c="41154">Ben de unuttum sandım her şeyi. </st><st c="41186">Meğer unutmamışım.”</st></p>
			<p><st c="41205">“Unutmamışsınız. </st><st c="41223">Bazı şeyler öyle içimize işler ki, yıllar geçer ama onların bizde bıraktığı izler geçmez... </st><st c="41315">Biraz önce ‘Ben o olmak isterdim’ dediniz.” </st></p>
			<p><st c="41359">“He, babam gibi olmak isterdim.”</st></p>
			<p><st c="41391">“Bunu hâlâ istiyorsunuz galiba.”</st></p>
			<p><st c="41424">“Nereden anladınız?”</st></p>
			<p><st c="41445">“Çünkü kendinizi sokaklara attığınız zaman, siz de onlar gibi giyiniyor ve onlardan biri olmak için elinizden geleni yapıyorsunuz.”</st></p>
			<p><st c="41577">“Yapıyorum. </st><st c="41590">Babamın sapı kırık, siyah çerçeveli bir gözlüğü vardı. </st><st c="41645">Bazen gazete okurken takardı onu. </st><st c="41679">Geceleri sokağa çıkarken taktığım o berbat çerçeveyi bulabilmek için çok gezdim. </st><st c="41760">Zaten yıllardır orada burada kullanılmaktan, benimkinin de kırılmadık, eğrilmedik yeri kalmadı. </st><st c="41856">Bir şeyi daha itiraf edeyim artık. </st><st c="41891">Babamdan bana yadigâr kalan tek şey kasketidir. </st><st c="41939">Hastanenin önünde elime tutuşturdukları o eski kasket. </st><st c="41994">Yıllardır sakladım onu. </st><st c="42018">Benim her şeyimi alabilirsiniz. </st><st c="42050">Ama kasketimi asla...”</st></p>
			<p><st c="42072">“Demek başınıza babanızın kasketini takıyorsunuz?”</st></p>
			<p><st c="42123">“Kaç kere tamire gitti bir bilseniz. </st><st c="42161">Ama içinde babamın kokusu var. </st><st c="42192">Kir, ter, toz ve eski kokar o kasket. </st><st c="42230">Onu başıma geçirince...”</st></p>
			<p><st c="42254">“O zaman Şevket değil, o oluyorsunuz.”</st></p>
			<p><st c="42293">“O oluyorum ve yine onu arıyorum.” </st></p>
			<p><st c="42329">“Halbuki siz artık koskoca Şevket Ağa’sınız. </st><st c="42374">Babanız hayatta olsaydı, eminim ki, sizinle gurur duyacaktı. </st><st c="42435">Tüm sülaleye bakmak, yüzlerce insana iş vermek, ekmek vermek ve pek çok yapıya imza atmak az şey değil. </st><st c="42539">Hayata imza atmışsınız siz. </st><st c="42567">Ne mutlu size ve ne mutlu sizi yetiştiren babanıza. </st><st c="42619">Neydi adı babanızın?”</st></p>
			<p><st c="42640">“İsmail.”</st></p>
			<p><st c="42650">“Ne mutlu İsmail Ağa’ya.”</st></p>
			<p><st c="42676">“O hiç ağa olamadı.”</st></p>
			<p><st c="42697">“Şimdi oldu işte. </st><st c="42716">Şevket Ağa’nın babası İsmail Ağa olalı çok olmuş.”</st></p>
			<p><st c="42766">Şevket Ağa gözlerini bir an açıp hayretle yüzüme baktıktan sonra, o gözlerden yağmur gibi yaşlar akmaya başlıyor.</st></p>
			<p><st c="42880">“Gözlerimi yaşarttınız doktor hanım.”</st></p>
			<p><st c="42918">Şevket Ağa cebinden çıkardığı beyaz ipek mendille siliyor gözlerini. </st><st c="42988">Hem ağlıyor, hem arada bir bana kaçamak bakışlarla bakıp gülüyor.</st></p>
			<p><st c="43053">“Anlattıklarınız da benim gözlerimi yaşarttı Şevket Ağa. </st><st c="43111">Çok çalışmış, çok güzel mücadele etmişsiniz hayatla. </st><st c="43164">Kolay mı oralardan buralara gelmek? </st><st c="43200">Aferin size. </st><st c="43213">Koca bir aferini gerçekten hak etmişsiniz siz.”</st></p>
			<p><st c="43260">Benim bu sözlerim, Şevket Ağa’nın gözlerinden akan yaşı daha da artırıyor. </st><st c="43336">Mendili yüzüne kapatıp bir süre öylece duruyor. </st><st c="43384">Bu aferini alabilmek için neler vermiş bu adam. </st><st c="43432">Sonra ağlamamaya çalışarak bana doğru dönüyor.</st></p>
			<p><st c="43478">“Anasına yandığımın dünyası. </st><st c="43508">Hep kötü olmuyor, arada bir iyi sürprizler de yapıyor insana. </st><st c="43570">Ulan Galip, yaşadın. </st><st c="43591">Bana yaptığın iyiliğin ne kadar büyük olduğunu sen hiç bilmeyeceksin, ama ben de sana öyle bir sürpriz yapacağım ki, rüyanda görsen inanmayacaksın.” </st></p>
			<p><st c="43740">“Bu işten en kârlı çıkan Galip olacak desenize.”</st></p>
			<p><st c="43788">“Böyle içten gelerek ağlamayalı kim bilir kaç yıl oldu. </st><st c="43845">Demek o sıkıntı, ta o zamanki sıkıntıymış ha? </st><st c="43891">Az uğraştırmadım sizi de. </st><st c="43917">Ama allem edip gallem edip konuşturdunuz beni. </st><st c="43964">Allah razı olsun. </st><st c="43982">Ayıplamadınız beni. </st><st c="44002">Tersine hep iyi yanlarımı gösterdiniz bana. </st><st c="44046">En azından, şu odaya girdiğim gibi değilim şimdi. </st><st c="44096">Kendimi pis bir sapık gibi hissetmiyorum. </st><st c="44138">Biliyor musunuz, kötüysen, kötülük yapmak kolaydır. </st><st c="44190">Ama biri sana iyi derse, işin zorlaşır. </st><st c="44230">Eskisi gibi kolay olmaz kötü olmak. </st><st c="44266">Siz bana ısrarla ‘iyisin’ diyorsunuz. </st><st c="44304">Demek iyiyim. </st><st c="44318">Yalnız o sıkıntı yine gelirse diye korkuyorum.”</st></p>
			<p><st c="44365">“Korkmayın. </st><st c="44378">Ben onu da halledeceğim. </st><st c="44403">Sıkıntı gelirse, onu hemen yok edecek ilaç vereceğim size. </st><st c="44462">Yanınızda dursun. </st><st c="44480">Bu ilaç, o sıkıntıyı beş on dakika içinde yok edecek. </st><st c="44534">Gerisi size kalıyor.”</st></p>
			<p><st c="44555">“O sıkıntı geçerse mesele kalmaz.” </st></p>
			<p><st c="44591">“Mesele kalmaz diyorsunuz ama asıl mesele bence sizin yalnızlığınız.”</st></p>
			<p><st c="44660">“Yalnızlık mı, o da neymiş. </st><st c="44689">Ben artık yalnız değilim. </st><st c="44715">Buraya tekrar gelebilirim değil mi?”</st></p>
			<p><st c="44751">“Tabii gelebilirsiniz.”</st></p>
			<p><st c="44775">“Demek ki Avrupalılar onun için sürekli ruh doktorlarına gidiyorlar. </st><st c="44845">Onlar da benim gibi yalnız anlaşılan. </st><st c="44883">Konuşmayı, derdimi anlatmayı, başka biriyle sohbeti özlemişim. </st><st c="44946">Şu odaya girdiğimden beri hep konuşuyorum. </st><st c="44989">Akşama kadar otursam, çenem hiç durmayacak. </st><st c="45033">Her gelişimde bu kadar konuşacak laf bulacak mıyım, işte onu bilmiyorum.”</st></p>
			<p><st c="45106">“Siz onu hiç merak etmeyin. </st><st c="45135">Siz bitirirseniz ben başlarım.” </st></p>
			<p><st c="45167">“Sağ ol doktor hanım. </st><st c="45189">Bundan sonrası ne olacak, nasıl olacak bilmiyorum ama, ben buraya gelip sizinle konuşmaya, içimde ne varsa anlatmaya devam edeceğim. </st><st c="45322">Keşke daha önceden akıl etseymişim buraya gelmeyi. </st><st c="45373">Galip çok söyledi ama dinlemedim. </st><st c="45407">Neyse, zararın neresinden dönsen kârdır derler. </st><st c="45455">Ben artık gideyim.” </st></p>
			<p><st c="45475">Şevket Ağa, iki eliyle dizlerini tutarak ayağa kalkıyor. </st><st c="45532">Ceketinin düğmelerini ilikledikten sonra, başını hafifçe öne eğerek selamlıyor beni. </st><st c="45617">Ben de ayağa kalkıp onu odamın kapısına kadar uğurluyorum. </st><st c="45676">Kapıdan çıkınca ağır ağır Tuna’nın oturduğu salona doğru gidiyor. </st><st c="45742">O sırada kısa boylu, şen yüzlü bir adam, ceketinin düğmelerini ilikleyerek Şevket Ağa’nın yanına doğru koşuyor. </st><st c="45854">Önce ne yapacağını bilemeden yüzüne bakıyor onun. </st><st c="45904">Sonra biraz şaşkın, iyice yakından bakıyor ona. </st><st c="45952">Şevket Ağa ona hiç yüz vermeden Tuna’yla konuşuyor. </st><st c="46004">Yeni bir randevu alıyor kendine. </st><st c="46037">İçeri girerken Tuna’yla konuşmak bir yana, kafasını bile kaldırmayan Şevket Ağa, bu sefer yeni randevusunu bizzat kendisi alıyor. </st><st c="46167">Galip olduğunu tahmin ettiğim bu adam, merakla bana çeviriyor gözlerini. </st><st c="46240">Sonra kimseye fark ettirmeden, sağ elinin başparmağını havaya kaldırarak “Bu iş tamam” işaret yapıyor bana. </st><st c="46348">Ben de karşılık veriyorum ona gülerek.</st></p>
			<p><st c="46386">Ne demişti Şevket Ağa: “Kötüysen, kötülük yapmak kolaydır, ama biri sana iyi derse, kötü olmak artık o kadar kolay olmaz...” </st></p>
			<p><st c="46512">Saate bakıyorum, bundan sonraki hastayı epeyce geciktirmişim. </st><st c="46574">Tuna bir hışımla giriyor içeri.</st></p>
			<p><st c="46605">“Çok geciktik efendim. </st><st c="46629">Hastamız sabırsızlandı. </st><st c="46653">Hatta biraz da söylendi. </st><st c="46678">Ama Aydın Bey beş dakika görmek istiyor sizi. </st><st c="46724">Aman ne olur, uzatmayın, ben zor durumda kalıyorum sonra.”</st></p>
			<p><st c="46782">“Aydın mı? </st><st c="46794">Tamam, bekliyorum, hemen gelsin.”</st></p>
			<p><st c="46827">Tuna odadan çıkar çıkmaz Aydın, yani eşim görünüyor kapıda. </st><st c="46888">Uzun boyu, atletik vücudu, bembeyaz saçlarıyla onu görmek beni her zaman heyecanlandırıyor. </st><st c="46980">Şu sıralar bizim ısrarımızla saçlarını biraz uzattı. </st><st c="47033">Ensesinde kıvır kıvır toplanıyor saçları. </st><st c="47075">Arada bir iki tel alnına düşüyor. </st><st c="47109">Kocaman yemyeşil gözleri iki türlü bakar hayata; ya öfke şimşekleri çakar bu gözlerde ya da sevgi ve şefkat akar, çağlayan gibi. </st><st c="47238">Bana bakarken genellikle ikinciyi seçer. </st><st c="47279">Kot pantolonu, desenli gömleği ve lastik ayakkabılarıyla sanki pikniğe gidiyor. </st><st c="47359">Sevmez öyle takım elbiseleri, ütülü pantolonları. </st><st c="47409">Elinden hiç düşürmediği sigarasıyla koşarak giriyor içeri. </st></p>
			<p><st c="47468">“Ne haber karıcığım? </st><st c="47489">Seni rahatsız etmeye geldim.”</st></p>
			<p><st c="47518">Bir an, ne diyeceğimi bilemiyorum. </st><st c="47554">O, hızla karşımdaki koltuğa geçip oturuyor.</st></p>
			<p><st c="47597">“Herkesin benim odama gelip çay kahve içmeye fırsatı oluyor, bir tek sen çıkmıyorsun odandan. </st><st c="47692">Verdiğin ev ödevlerini bitirdik. </st><st c="47725">İstediğin listeler hazırlandı. </st><st c="47756">Madalyon web sitesi hazırlıkları da iyi gidiyor. </st><st c="47805">Ve ben bu arada seni özledim. </st><st c="47835">Ya sen arada bir çıkar benim odama gelirsin ya da ben işte böyle seni huzursuz ederim!”</st></p>
			<p><st c="47922">Gülüyorum. </st><st c="47934">Değişik bir adam benim kocam. </st><st c="47964">Çocuksu, çok genç ruhlu biri o. </st><st c="47996">İlk kez aynı çatı altında çalışıyoruz. </st><st c="48035">O, bundan çok memnun. </st><st c="48057">Çünkü yıllardır hep onun işi benden daha önce bittiği için, akşamları yolumu bekledi. </st><st c="48143">Şimdi bir arada çalışmanın, evden birlikte çıkıp, yine birlikte dönmenin keyfini çıkarmak istiyor. </st><st c="48242">Genelde eşler bu kadar çok bir arada olmak istemezler. </st><st c="48297">Sıkılırlar birbirlerinden. </st><st c="48324">Biz, belki de çok iyi bir arkadaşlık döneminden sonra evlendiğimizden veya birbirimize duyduğumuz ve hiç bitmeyen sevgi ve hayranlıktan dolayı, bugüne kadar sıkılmadık. </st></p>
			<p><st c="48493">“Aferin size, boş oturmak yok. </st><st c="48524">Hasan ne yapıyor?”</st></p>
			<p><st c="48542">“Bilgisayarcılarla boğuşuyor. </st><st c="48573">Biliyorsun, ben de aynen senin gibi, pek anlamıyorum o işlerden.”</st></p>
			<p><st c="48638">“Biliyorum.”</st></p>
			<p><st c="48651">“Beyefendi, ne de olsa doğduğu gün tanıştı bilgisayarla. </st><st c="48709">Ne sorsam, ‘Biraz önce anlattım ya’ diyor. </st><st c="48752">Zannediyor ki, söyledikleri çok kolay anlaşılır şeyler. </st><st c="48808">Aptal gibi hissediyor insan kendini. </st><st c="48845">Ama kararlıyım, bu işi ondan daha iyi öğreneceğim. </st><st c="48896">Yeni bir laptop ısmarladım kendime. </st><st c="48932">Sahi Hasan kaç yaşındaydı biz ona ilk bilgisayarı aldığımızda?”</st></p>
			<p><st c="48995">Düşünüyorum.</st></p>
			<p><st c="49008">“Yedi yaşında filandı herhalde.”</st></p>
			<p><st c="49041">“Kerataya aldığımız bu kaçıncı bilgisayar kim bilir. </st><st c="49095">Araba gibi bunların da modası çabuk geçiyor anlaşılan. </st><st c="49150">Neymiş efendim, eskisi çok yavaşmış.”</st></p>
			<p><st c="49187">“Kızma, kızma. </st><st c="49203">Adam bu işi biliyor. </st><st c="49224">Hasan olmasa, ben hâlâ kitapları bile defter kalemle yazıyor olacaktım.”</st></p>
			<p><st c="49296">“Hadi canım sende. </st><st c="49316">Ne kalemi! </st><st c="49327">Babadan kalma daktilolara ne oldu?”</st></p>
			<p><st c="49362">Bu sefer ikimiz birden gülüyoruz. </st><st c="49397">Tak tak diye ses çıkaran daktilo makineleri geliyor gözümüzün önüne. </st><st c="49466">Tam bu sırada Tuna giriyor içeri.</st></p>
			<p><st c="49499">“Keyfinizi bozmak istemem ama randevulu hastamızı bekletiyoruz.”</st></p>
			<p><st c="49564">Aydın sigarasını aceleyle söndürüp, “Aman Tuna, sen de hiç rahat vermiyorsun insana!” diyerek çıkıyor odadan.</st></p>
			<p><st c="49674">Tuna, “Bu gidişle bir gün dayak yiyeceğim Aydın Bey’den” diyerek hastayı içeri almak üzere salona doğru yöneliyor.</st></p>
		</div>
<div id="charCountTotal" value="49789"></div></body>
</html>
