<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>GÜNAHIN ÜÇ RENGİ</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-10" xml:lang="tr-TR">
		<div>
			<p id="_idParaDest-6"><st c="0">Mazoşizmin Rengi Siyah 3</st></p>
			<p><st c="24">Ankara’ya dün gece kar yağdı. </st><st c="55">Gece sabaha kadar ince ince indi şehrin üzerine. </st><st c="104">Evimin belki de en önemli özelliği, kocaman balkonları ve vadiye bakan inanılmaz güzel manzarası. </st><st c="202">Vadinin bitiminde Elmadağ uzanıyor. </st><st c="238">Elmadağ, üzerinde dik yamaçlar barındırmayan, etrafına yumuşacık, dalga dalga yayılan bir dağ. </st><st c="333">Sol tarafımızda ise Hüseyin Gazi var ki, Elmadağ’a inat, sert ve dik çizgilerle uzanıyor gökyüzüne. </st><st c="433">İnsanlar gibi, dağların da kendine has kişilik özellikleri olsaydı, biri ne kadar uyumlu, alçakgönüllüyse, diğeri de o kadar dik başlı, kendini beğenmiş diye tarif ederdim onları.</st></p>
			<p><st c="612">Gece evimizin ışıklarını kapatıp pencerenin önündeki koltuklara yerleştik Aydın’la. </st><st c="697">İkimiz de yağan karı seyretmeyi çok seviyoruz. </st><st c="744">Ellerimizde sıcak saleplerimiz, bir yandan mırıl mırıl konuşuyor, bir yandan da evlerin çatılarını yavaş yavaş beyaza çeviren karı seyrediyoruz. </st><st c="889">Kar durmadıkça ne o yatar ne de ben. </st><st c="926">Böyle bir doğa şölenini bir daha ne zaman bulacağız? </st><st c="979">Yüzlerce ev var vadide. </st><st c="1003">Her biri renkli oyuncaklar gibi görünüyor yüksekten. </st><st c="1056">Gecenin ilerleyen saatlerinde çatılar iyiden iyiye beyaza dönüp ışıklar ağır ağır sönünce, peri masallarından kopup gelivermiş bir tabloya dönüyor ortalık. </st><st c="1212">Kar, sesleri öyle bir emiyor ki, koca vadide çıt çıkmıyor. </st><st c="1271">Ağaçlar, incecik dallarıyla gecenin siyahında birer iskelete benziyorlar. </st><st c="1345">Uzaklarda küçük bir arabanın kırmızı ışıkları görünüyor. </st><st c="1402">Bembeyaz yolda siyah çizgiler bırakırken, bir o yana bir bu yana kayarak ilerlemeye çalışıyor. </st><st c="1497">Sabah erken kalkmamız gerekiyor ama ikimizin de bu manzarayı bırakıp yatmaya niyeti yok. </st></p>
			<p><st c="1586">Gecenin bir yarısında, odasında, bilgisayarının başından hiç kalkmayan oğlumuz Hasan geliyor yanımıza. </st><st c="1689">Biraz da onunla oturuyoruz. </st><st c="1717">Sonunda kar duruyor ve hafiften sendeleyerek hepimiz yataklarımızın yolunu tutuyoruz.</st></p>
			<p><st c="1802">Sabah uyandığımızda, Elmadağ bütün haşmetiyle duruyor karşımızda. </st><st c="1869">Güneş dağın beyazlarında ışık oyunları yapıyor. </st><st c="1917">Gözlerimiz kamaşıyor bu beyazlıktan. </st><st c="1954">Güneş alan yerler kızıla çalmış. </st><st c="1987">Gölgelerde karanlıklar var. </st><st c="2015">Bulutlar öbek öbek pembeden beyaza uçuşuyor havada. </st><st c="2067">Vadideki camilerin minarelerinin uçları güneşte gümüşten kılıç gibi parlıyorlar.</st></p>
			<p><st c="2147">İşimiz var. </st><st c="2160">Çok oyalandık. </st><st c="2175">Koşarak çıkıyoruz evden. </st><st c="2200">Madalyon Klinik, her zamanki gibi hareketli. </st><st c="2245">Bir yandan telefonlar hiç susmadan çalarken, Madalyon ekibi, bize başvuranları memnun edebilmek için koridorlarda koşturup duruyorlar. </st><st c="2380">Bağ-Kur, SSK ve Emekli Sandığı hastalarını kabul etmeye başlayalı beri, hasta sayımızda ciddi bir artış oldu. </st><st c="2490">Bu sayının artmasıyla birlikte, kadromuzun da sürekli büyümesi gerekiyor.</st></p>
			<p><st c="2563">Odama girince, içimi tatlı bir heyecan kaplıyor. </st><st c="2613">Çok güzel oldu odam. </st><st c="2634">Daha üzerimdeki ceketi çıkarmadan pencerelerimin önündeki çiçeklerin başına gidiyorum. </st><st c="2721">Evet, hepsi de çok iyi görünüyor. </st><st c="2755">Koca benjaminin de keyfi yerinde. </st><span><st c="2789">Mona Lisa</st></span><st c="2798">’nın yanında asılı duran varak çerçeveli aynada kendime şöyle bir göz atıyorum. </st><st c="2879">Saçlarım dağılmış. </st><st c="2898">Üstümdekileri çıkardıktan sonra tekrar aynanın karşısına geçip kendime çekidüzen veriyorum. </st><st c="2990">Madalyon’a gelirken genellikle etek ceket giyerim. </st><st c="3041">Ceket giymeyi hastalanma gösterdiğim saygının bir ifadesi olarak görürüm ben. </st><st c="3119">Karşılarına sıradan bir kıyafetle çıkmak istemem. </st><st c="3169">Buna hep dikkat etmişimdir.</st></p>
			<p><st c="3196">Masamdaki lambayı yakarken Tuna görünüyor kapıda. </st><st c="3247">O beni genellikle kapıda karşılar. </st><st c="3282">Eğer yoksa, bunun mutlaka önemli bir nedeni vardır. </st><st c="3334">Elinde birtakım kâğıtlarla her zamanki gibi gülümsüyor bana.</st></p>
			<p><st c="3394">“Sizi bugün karşılayamadım çünkü İl Sağlık Müdürlüğü’nden kliniğimizi denetime geldiler. </st><st c="3484">Onlarla ilgilenmem gerekti. </st><st c="3512">Hasan Bey’in yanına girdiler. </st><st c="3542">Başhekim olarak sizin de imzanız gerekiyor. </st><st c="3586">Çalışma belgenizi de alacağım.” </st></p>
			<p><st c="3618">Kâğıtları veriyor. </st><st c="3637">Her birini tek tek imzalıyorum. </st><st c="3669">Sonra duvarda asılı olan çalışma belgemi yerinden çıkarıp uzatıyorum ona. </st><st c="3743">Sağlık Bakanlığı işi sıkı tutuyor. </st><st c="3778">Bu sırada İl Sağlık Müdürlüğü’nün elemanları kapıda görünüyor. </st><st c="3841">Kliniği çok beğenmişler. </st><st c="3866">Beni kutluyorlar. </st><st c="3884">Hoşuma gidiyor böyle söylemeleri. </st><st c="3918">Kısa bir sohbetten sonra çıkıyorlar odamdan.</st></p>
			<p><st c="3962">Hemen randevu defterimi açıyorum. </st><st c="3997">İlk seans Salih’in. </st><st c="4017">Bakalım bana bugün neler anlatacak. </st><st c="4053">Onunla iki kez görüştük ama onu hâlâ pek iyi tanımıyorum. </st><st c="4111">İlk seansta evliliğini anlattı bana, sonra da dominalarla yaşanan maceraları. </st><st c="4189">Bunun dışında onunla ilgili pek fazla bilgim yok henüz. </st><st c="4245">Onun gibi bir gencin nasıl bu hale geldiğini hâlâ bilmiyorum. </st><st c="4307">Evlilikte yaşadığı travma onu buralara getirmeye yetmez. </st><st c="4364">Başka önemli şeyler var onun geçmişinde. </st></p>
			<p><st c="4405">Bu hafta mazoşizmle ilgili pek çok şey okudum. </st><st c="4452">Psikiyatri bu konuyu daha çok sado-mazoşizm olarak ve ilişki bazında incelemiş. </st><st c="4532">Cinsel sapıklık olarak mazoşizme çok az rastlanıyor. </st><st c="4585">Halbuki Salih’in anlattıklarına bakılırsa, ülkemizde ve dünyada bizim sandığımızdan çok daha fazla sayıda insan bu tür sorunlarla yaşıyor. </st><st c="4724">İnternet sayesinde birbirlerini nasıl da çabucak bulmuşlar. </st><st c="4784">Teknolojik gelişmelerin insan hayatı üzerindeki etkileri inanılmaz. </st><st c="4852">İnsan çağı yaşarken yeniliklerin hayatımızı nasıl değiştirdiğini pek fark edemiyor. </st><st c="4936">Sanki yavaş yavaş dünyanın rengi değişiyor ve biz eski renkleri unutup yeniliklere adapte oluveriyoruz.</st></p>
			<p><st c="5039">Kendi hayatımı düşünüyorum da, yarım asrı geçen yıllar içinde öyle çok şey değişti ki... </st><st c="5129">Bundan sadece kırk beş-elli yıl önce bizim eve ilk buzdolabı, teyp geldiğinde, bütün apartman komşularımız imrenerek bakmışlardı bu lükse. </st><st c="5268">Bunlara lüks demek bile artık komik geliyor insana. </st><st c="5320">Radyoların yerini alan televizyonlar, sonra renklileri, özel kanallar, DVD’ler, VCD’ler cep telefonları ve son olarak da bilgisayarlar...</st></p>
			<p><st c="5457">Her biri yavaşça giriyor hayatımıza ve hemen hayatımızın bir parçası haline geliveriyor. </st><st c="5547">Sanki yıllardır bunlarla iç içe yaşamışız gibi... </st><st c="5597">Ama galiba yeniliklerin en etkileyici olanı bilgisayar. </st><st c="5653">Dünyada yaşayan bütün insanları bir anda birbirine bağlayıverdi. </st><st c="5718">Artık dünyamız eskisi kadar büyük, eskisi kadar uzak ve gizemli değil. </st><st c="5789">Siz sıcacık odanızda otururken bütün dünyayı ayağınıza getiriveriyor. </st></p>
			<p><st c="5859">Bütün bunlar hâlâ çok garip geliyor bana. </st><st c="5901">Yirminci yüzyılın ikinci yarısında dünyaya gelenler, yani bizim neslin insanları daha önce gelip gidenlerle mukayese edildiğinde hızla değişen bir dünyada yaşadılar. </st><st c="6067">Dünya var olduğu günden bu yana hiç bu kadar hızlı değişmemiş, gelişmemiş. </st><st c="6142">Bundan sonra gelecekler için durum ne olacak acaba? </st><st c="6194">Yine bu kadar hızla değişecek mi her şey? </st><st c="6236">Üç beş yüzyıl sonra, şöyle bir gelip kapıdan bakmak isterdim. </st><st c="6298">Ne de olsa ben meraklı bir insanım... </st></p>
			<p><st c="6336">Açık duran kapımın bir iki kere hafifçe vurulmasıyla kendime geliyorum. </st><st c="6408">Yine alıp başımı gitmişim çok eskilere. </st><st c="6448">Salih kapıda duruyor. </st><st c="6470">Hemen onu karşılamak üzere ayağa kalkıyorum. </st><st c="6515">Birbirimize gülerek, dostça el sıkışıyoruz. </st><st c="6559">O her zamanki koltuğuna otururken, ben de kendi yerime geçiyorum. </st><st c="6625">Artık gözlerini benden kaçırmıyor. </st><st c="6660">Dostça bakıyor bu gözler bana.</st></p>
			<p><st c="6690">“Hoş geldin Salih. </st><st c="6710">Ne haber, nasılsın görmeyeli?”</st></p>
			<p><st c="6740">“Sağ olun, iyiyim. </st><st c="6760">Siz nasılsınız? </st><st c="6776">Çok iyi görünüyorsunuz bugün.”</st></p>
			<p><st c="6806">“Teşekkür ederim. </st><st c="6825">Sabahları genelde daha formda olurum. </st><st c="6863">Ne de olsa akşama kadar biraz yoruluyor insan. </st><st c="6910">Ben sabah kahvemi içmedim henüz. </st><st c="6943">Sen de içer misin?”</st></p>
			<p><st c="6962">“Ben kahve değil ama varsa bir bardak çay alabilirim.”</st></p>
			<p><st c="7017">“Memnuniyetle” diyerek telefonun tuşuna basıp bana kahve, Salih’e çay getirmelerini söylüyorum.</st></p>
			<p><st c="7113">“Evet, hiç vakit kaybetmeden yine sorguya başlayalım istersen!”</st></p>
			<p><st c="7177">“Tabii tabii, buyurun.” </st></p>
			<p><st c="7202">“Bakıyorum artık sorgu sual filan korkutmuyor seni.”</st></p>
			<p><st c="7254">“Çok şükür kurtuldum ben. </st><st c="7281">Anlatmaya korktuğum her şeyi anlattım size, hem de bütün ayrıntılarıyla. </st><st c="7354">Bundan sonra size anlatacağım pek ilginç bir şey de kalmadı zaten. </st><st c="7421">Asıl ben sizi dinlemek istiyorum artık.”</st></p>
			<p><st c="7461">“Yani sorgulama sırası bende diyorsun ama yanılıyorsun. </st><st c="7518">Daha senin sorgun bitmedi. </st><st c="7545">Ben seni hâlâ pek tanımıyorum. </st><st c="7576">Biraz da geçmiş hayatından bahsetsene bana.”</st></p>
			<p><st c="7620">“Size başımdan geçen evliliği anlattım. </st><st c="7661">Benim geçmişimde bundan başka, ilginizi çekecek gibi bir şeyler yok.”</st></p>
			<p><st c="7730">“Yine başladın benim yerime düşünmeye!”</st></p>
			<p><st c="7770">“Ne tecavüze uğradım, ne cinsel taciz yaşadım. </st><st c="7818">Ailem gül gibi baktı, büyüttü beni.”</st></p>
			<p><st c="7854">“Yani cezayı hafifletici sebep yok diyorsun.”</st></p>
			<p><st c="7900">Gülüyor. </st><st c="7910">Artık ikimiz çok eski iki dost gibiyiz. </st><st c="7950">Burada bulunmaktan, benim sorularıma cevap vermekten memnun. </st><st c="8011">Telefonu önündeki sehpanın üzerinde duruyor. </st><st c="8056">Artık onunla oynamıyor. </st><st c="8080">Sesinin tonundaki o kırık, o sitemkâr hava bile değişti. </st><st c="8137">Gözlerinde hüzün yerine umut kıvılcımları dolaşıyor. </st><st c="8190">Benim onu ne kadar önemsediğimin farkında. </st><st c="8233">Önemsenmek, saygı ve sevgi görmek herkes gibi Salih’in de hoşuna gidiyor, üstelik kendisiyle ilgili anlattığı şeylere rağmen... </st><st c="8361">Bir de bütün hafta onu daha iyi anlayabilmek için internette hep sado-mazoşimi taradığımı bilse...</st></p>
			<p><st c="8459">Bu sırada kapı hafifçe vurulduktan sonra Serpil elinde tepsiyle içeri giriyor. </st><st c="8539">Benim kahvemi, onun da çayını veriyor. </st><st c="8578">Yanında buz gibi sularımız. </st><st c="8606">Salih çayı alırken hafifçe doğrularak teşekkür ediyor. </st><st c="8661">Bütün bu ayrıntılara her zaman dikkat etmişimdir. </st><st c="8711">İnsanları sadece size anlattıklarıyla tanıyamazsınız. </st><st c="8765">Onları en çok bu küçük ayrıntılar ele verir.</st></p>
			<p><st c="8809">Bir yandan çayını karıştırırken, bir yandan konuşuyor: </st></p>
			<p><st c="8865">“Cezayı hafifletecek sebep yok benim geçmişimde. </st><st c="8914">Yani idamdan kurtaramayacaksınız beni!”</st></p>
			<p><st c="8953">“Biz hele bir başlayalım bakalım, neler bulacağız geçmişinde.”</st></p>
			<p><st c="9016">“Ne anlatmamı istiyorsunuz?”</st></p>
			<p><st c="9045">“Bütün bu yaşadıklarının nedenlerini arayacağız geçmişinde. </st><st c="9106">Bunun için mutlaka çok trajik olaylar gerekmiyor. </st><st c="9156">Nereden ve nasıl gelmişsin bugünlere, bunu arayacağız birlikte. </st><st c="9220">Hayatta her şeyin bir nedeni, bir açıklaması vardır.”</st></p>
			<p><st c="9273">Çayından bir yudum aldıktan sonra gözlerini uzaklara çeviriyor ve yine o kırık ses tonuyla başlıyor anlatmaya:</st></p>
			<p><st c="9384">“Annem üç oğlan, bir kız doğurmuş, ama şimdi bir tek ben kaldım. </st><st c="9450">Ailenin en küçük çocuğuyum. </st><st c="9478">Babam yıllar önce köyden şehre gelmiş ve sülalenin tek okuyan çocuğu olarak, ailesine büyük bir ün ve onur kazandırmış. </st><st c="9598">Hayatla göze göz, dişe diş mücadele etmiş. </st><st c="9641">Ve sonunda koca bir inşaat şirketinin sahibi olmuş. </st><st c="9693">Sonra köyden kardeşlerini ve yakın aile fertlerini de almış yanına. </st><st c="9761">Her birine iş, oturacak ev, yiyecek aş vermiş. </st><st c="9808">Anlı şanlı bir şirkete adını vermiş. </st><st c="9845">Devletten büyük ihaleler almış. </st><st c="9877">Sonra teyzesinin kızıyla evlenmiş. </st><st c="9912">Ailenin tek kızı olan ablam, maalesef zekâ özürlüydü. </st><st c="9966">Çok sonra doğurmuş annem beni.”</st></p>
			<p><st c="9997">Sessizce dinliyorum onu. </st><st c="10023">Buraya kadar hiç duraksamadan anlatıyor. </st><st c="10064">Ama şimdi eline yine telefonunu alıp onu evirip çevirmeye başlıyor. </st><st c="10132">Bundan sonra anlatacaklarıyla ilgili bir şeyler var kafasında. </st><st c="10195">Sessizlik uzuyor. </st><st c="10213">Başını bana çevirdiğinde, yeşil gözlerine kara bulutların indiğini görüyorum. </st><st c="10291">Telefonu sehpanın üzerine bıraktıktan sonra, derin bir nefes alıp arkasına yaslanıyor ve yeniden anlatmaya başlıyor.</st></p>
			<p><st c="10407">“Annem bana hamileymiş... </st><st c="10434">O gün...”</st></p>
			<p><st c="10443">Yine duruyor ve yine koyu bir sessizlik kaplıyor odayı... </st><st c="10502">Başını benim tam karşımda duran pencerelere doğru çeviriyor. </st><st c="10563">Kahvem önümde soğuyor ama odaya öyle ağır bir hava çöktü ki, hareket etmeye bile çekiniyorum. </st><st c="10657">Bir süre sonra oldukça boğuk bir sesle devam ediyor:</st></p>
			<p><st c="10709">“Babamla küçük ağabeyim yeni başlayan inşaata gitmek üzere sabah erkenden evden çıkmışlar. </st><st c="10801">Büyük ağabeyim o sırada İstanbul’daymış. </st><st c="10842">Her zamanki gibi annem onları kapıya kadar uğurlamış. </st><st c="10896">Öğleye doğru eve haber gelmiş. </st><st c="10927">Hafriyat sırasında bir kaza olmuş. </st><st c="10962">Babam, küçük ağabeyim ve iki işçimiz o kazada hayatlarını kaybetmişler.”</st></p>
			<p><st c="11034">“Bir şey yok dediği geçmişe bak” diyorum içimden. </st><st c="11085">Hem babayı hem ağabeyi aynı gün kaybediyorlar. </st><st c="11132">Tanrım, ne büyük bir acı. </st><st c="11158">Yine önüne bakıyor. </st><st c="11178">Demek daha doğmadan babayı kaybetmiş. </st><st c="11216">Babasız geçmiş bir çocukluk... </st><st c="11247">Küçük ağabey de aynı gün gitmiş. </st><st c="11280">Efkâr basıyor, hemen uzanıp bir sigara alıyorum paketten. </st><st c="11338">Sigaramı yakarken göz ucuyla ona bakıyorum. </st><st c="11382">Dimdik oturuyor koltukta. </st><st c="11408">Gözleri yerde, hiç kıpırdamadan. </st><st c="11441">Sesine ağır ağır bir uzaklık sindi.</st></p>
			<p><st c="11476"> “Bütün sülale perişan olmuş. </st><st c="11506">Olayı gazeteler günlerce yazmış. </st><st c="11539">Bizim ev dolup dolup boşalmış. </st><st c="11570">Evimiz koyu bir yasa girmiş...”</st></p>
			<p><st c="11601">Bedeni, elleri ve asıl gözleriyle öylesine yürekten konuşuyor ki... </st><st c="11670">Yaşaran gözlerini elinin tersiyle sildikten sonra, kısık ve hüzünlü sesiyle anlatmaya devam ediyor:</st></p>
			<p><st c="11769">“Annem, babamın ölümünden bir buçuk ay sonra dünyaya getirmiş beni. </st><st c="11838">Sanırım üzüntüden olacak, beklenenden erken doğmuşum. </st><st c="11892">Kilom da normalin altındaymış. </st><st c="11923">Aslında annem hiç istememiş beni, çünkü benden önce zaten üç çocuğu varmış. </st><st c="11999">Kazara hamile kalmış. </st><st c="12021">Günah diye aldırmamışlar. </st><st c="12047">Daha doğrusu, babam buna izin vermemiş, yoksa annem beni aldırmaya kararlıymış. </st><st c="12127">İçine doğmuş demek ki kadının. </st><st c="12158">Neyse, isteseler de istemeseler de sonunda ben dünyaya gelmişim ve annem beni hem hiç istememiş, hem de yaşatabilmek için elinden ne geliyorsa yapmış. </st><st c="12309">Aylarca kuvözde kalmışım. </st><st c="12335">Sabahlara kadar başımda beklemiş. </st><st c="12369">Üzüntüden sütü hemen kesildiği için yurtdışından özel mamalar gelmiş. </st><st c="12439">Annem bir yandan bana, bir yandan da zekâ özürlü Zekiye ablama bakmak için çok uğraşmış. </st><st c="12528">Gecesi gündüzü kalmamış kadının. </st><st c="12561">O tarihlerde yorgunluktan ve üzüntüden kırk üç kiloya düşmüş. </st><st c="12623">Doktorlar, ‘Zafiyet geçiriyorsun, dinlenmen lazım’ demişler ama o hiç kimseyi dinlememiş ve bizim için koşturmaya devam etmiş. </st><st c="12750">Bu arada işin başına en büyük ağabeyim geçmiş.”</st></p>
			<p><st c="12797">Yine derin derin içini çekiyor. </st><st c="12830">Çok hüzünlü bir hikâye. </st><st c="12854">Geçmişiyle ilgili bir şeyler öğrenmek isterken doğrusu bu kadar trajik bir hikâye beklemiyordum. </st><st c="12951">Günah ve yas bu çocuğun bedenini yıllardır kemiriyor demek.</st></p>
			<p><st c="13010">“Kader bununla da yetinmedi. </st><st c="13040">Bu sefer de büyük ağabeyimi aldı elimizden. </st><st c="13084">Ben beş yaşındaydım, hayal meyal hatırlıyorum. </st><st c="13131">Pisi pisine bir ölüm... </st><st c="13155">Bir iş için İstanbul’a gitmiş, yakın bir arkadaşının evinde kalıyormuş. </st><st c="13227">Banyoya girmiş. </st><st c="13243">Şofben zehirlenmesiyle hayatını kaybetmiş. </st><st c="13286">Cenazeyi eve getirdiler. </st><st c="13311">Bir gece evde yattı ağabeyim. </st><st c="13341">Annemin feryatlarını hiç unutmuyorum...”</st></p>
			<p><st c="13381">Dudağının kıvrımında bir incinmişlik beliriyor ve bulutlanmış gözlerinden yağmur gibi yaşlar inmeye başlıyor. </st><st c="13492">Masada duran kâğıt mendil kutusunu önüne doğru uzatıyorum. </st><st c="13551">Kutudan bir mendil alıyor ve yüzünü onunla kapatıyor. </st><st c="13605">Boğazına düğümlenen hıçkırıkları sıkı sıkı tutmaya çalışıyor. </st></p>
			<p><st c="13667">Hiç konuşmadan bekliyorum rahat rahat ağlasın diye. </st><st c="13719">Zamanın eskitemediği o yoğun acıyı duyuyor şimdi içinde. </st><st c="13776">Aslında bazı duygular söze dökülemez. </st><st c="13814">İşte gözlerinden akan, bana göstermemeye çalıştığı gözyaşlarına gizlenmiş şimdi onun duyguları. </st><st c="13910">Acı mı, öfke mi, onlar ölürken yaşıyor olmanın suçluluğu mu, istenmeyişe duyduğu isyan mı, babasız büyümenin ezikliği mi, hangisi? </st><st c="14041">Belki de hepsi... </st></p>
			<p><st c="14059">Kim bilir belki de onlar için ilk kez ağlıyor, çünkü o doğmadan kapıyı çalmış acılar. </st><st c="14145">Birden ona karşı derin bir şefkat duygusu uyanıyor içimde. </st><st c="14204">Onu her türlü derdinden kurtarmak için güçlü bir arzu duyuyorum. </st><st c="14269">Böyle bir hikâyeden etkilenmemek mümkün mü? </st><st c="14313">Kader dedikleri işte bu... </st><st c="14340">Kaderi değiştirebilmek için, burada Salih’in yapabileceği hiçbir şey yok. </st></p>
			<p><st c="14414">“Daha önce onlar için hiç ağladın mı Salih?”</st></p>
			<p><st c="14458">Kafasını hiç kaldırmadan önüne bakıyor. </st><st c="14499">Sonra bir hıçkırık sesi yankılanıyor odada. </st><st c="14543">Yeni bir mendil alıyor ve bu sefer kendini tutmaktan vazgeçip rahat rahat, omuzları sarsılarak, sık sık içini çekerek ağlıyor Salih. </st><st c="14676">Gözyaşlarını tutma sırası bana geliyor. </st><st c="14716">Hay Allah, ben de ağlamak istiyorum. </st><st c="14753">Aslında benim bu koltukta otururken bu tür hikâyelerden böyle etkilenmemem gerekiyor. </st><st c="14839">Doktor dediğin biraz soğukkanlı olur. </st><st c="14877">Duygularını pek belli etmez ama ben bu işi bir türlü öğrenemedim. </st><st c="14943">Bu saatten sonra da öğrenemeyeceğim kesin. </st><st c="14986">Sigaramdan derin bir nefes çekip kutudan bir mendil de ben alıyorum. </st><st c="15055">Sonra beyazları pembeleşmiş ıslak gözlerini bana çeviriyor.</st></p>
			<p><st c="15114">“Onlar için ilk kez ağlıyorum. </st><st c="15146">Masal gibi dinledim bunları yıllardır. </st><st c="15185">Sanki başkalarının hikâyesiydi dinlediğim. </st><st c="15228">Şimdi ne oldu anlamadım. </st><st c="15253">Çocuk gibi... </st><st c="15267">Özür dilerim. </st><st c="15281">Sizi de üzdüm galiba.”</st></p>
			<p><st c="15303">“Boş ver” diyorum. </st><st c="15323">“Ağlamak bazen güzeldir. </st><st c="15348">Nasıl beraber güldüysek, şimdi de beraber ağladık işte.” </st></p>
			<p><st c="15405">“Geriye Zekiye ablam, annem ve ben kaldık. </st><st c="15448">Bu hüzün ve yas hiç bitmedi bizim evde. </st><st c="15488">Yıllar çok zor geçti. </st><st c="15510">Annem zaten az konuşan, sert mizaçlı, otoriter bir kadındır.”</st></p>
			<p><st c="15571">“Otoriter bir kadın, yani dominant” diyorum.</st></p>
			<p><st c="15616">Bir ışık parlayıp sönüyor gözlerinde. </st><st c="15655">Anlamlı bir gülümsemeyle bir an dışarı bakıp sonra yine anlatmaya devam ediyor:</st></p>
			<p><st c="15734">“Çocukluğum işte böyle yaslı, acılar yaşanan kasvetli bir evde geçti. </st><st c="15805">Yıllarca kimse gülmedi bizim evde. </st><st c="15840">Hâlâ çok az güleriz biz.”</st></p>
			<p><st c="15865">“Gülmeyi unutturmuş size hayat.”</st></p>
			<p><st c="15898">“Ben gülmeyi hiç öğrenmedim ki!.. </st><st c="15933">Belki biraz adam olduktan sonra öğrenebilirdim, ama öyle bir illete tutuldum ki, içim kan ağlıyor. </st><st c="16032">Gülmeyi yakıştıramıyorum kendime. </st><st c="16066">Sanki buna hakkım yok gibi geliyor. </st><st c="16102">Yaptıklarımı bütün dünyadan saklayabilirim ama kendimden nasıl saklayacağım? </st><st c="16179">Hem her türlü sapıklığı yap, hem de gül. </st><st c="16220">O zaman bu sapıklığımı onaylamış olurum. </st><st c="16261">Bu benim sapık olduğum gerçeğini değiştirmese bile, hiç olmazsa şimdilik gönlüm buna karşı çıkıyor. </st><st c="16361">Kim bilir, belki bir süre sonra o da susacak ve ben tam bir psikopat olarak yaşayacağım.”</st></p>
			<p><st c="16450">Geçmişi silmek istiyor. </st><st c="16475">Bu, o silmek istedikçe direnen, umutlarını yerle bir eden bir geçmiş... </st><st c="16547">Hem etini, hem de ruhunu cezalandırarak içindeki zehri akıtmak, ondan kurtulmak istemiş yıllarca. </st><st c="16645">Çocukluk masumiyeti ile günah duygularının açık bir savaşı bu. </st><st c="16708">Sonunda arzunun arsız kollarına bırakmış kendini.</st></p>
			<p><st c="16757">“Ama bunu istemiyorsun. </st><st c="16782">Ve bunun için buradasın. </st><st c="16807">Yani istemediğin bir şeylerden kurtulmak üzere harekete geçtin. </st><st c="16871">Bu çok önemli. </st><st c="16886">Sen böyle söyledikçe, benim tedaviden elde edebileceğimiz sonuçlar konusunda ümitlerim artıyor. </st><st c="16982">Gerçek bir psikopat, bundan kurtulmayı gerçek manada asla istemez. </st><st c="17049">Sen gönülden istiyorsun bundan kurtulmayı.”</st></p>
			<p><st c="17092">“Aslında umutlanmaktan korkuyorum. </st><st c="17128">Hayal kırıklıklarından yoruldum.”</st></p>
			<p><st c="17161">“Demek baştaki kararsızlığın bu yüzdendi. </st><st c="17204">Sapıklık dediğin bu durumdan kurtulmayı isteyip istemediğini bile bilmediğini söylüyordun. </st><st c="17295">Şimdi anlıyorum ki, bunu çok istiyor ama bir yandan da kurtulmayı becerememekten korkuyorsun. </st><st c="17389">Cesaret nedir, biliyor musun Salih? </st><st c="17425">Cesaret, bence korkudan korkmamaktır. </st><st c="17463">Korkularımıza yenilip hedefimizden vazgeçmemektir. </st><st c="17514">Yıllar önce, öğrencilik yıllarımda televizyonda spikerlik yapıyordum. </st><st c="17584">O zamanlar bant kaydı pek yoktu. </st><st c="17617">Bütün programlar canlı olarak yayınlanır ve ben de o programlarda sunuculuk yapardım...”</st></p>
			<p><st c="17705">Merak ve heyecanla dinliyor beni. </st><st c="17740">Ona kendi hayatım ve geçmişimle ilgili bir şeyler anlatıyor olmam, hoşuna gitti. </st><st c="17821">Şimdi daha da eşit olduk. </st><st c="17847">Dominant bir kadının eşiti, muhatabı oldu.</st></p>
			<p><st c="17889">“Beni tanıyanlar, arkadaşlarım, hep benim ne kadar cesur olduğumu, milyonların karşısına çıkarken hiç korkmadan, heyecanlanmadan bunları yaptığımı düşünür, hatta bir kısmı, kendilerinin böyle bir şeyi asla yapamayacaklarını söylerlerdi. </st><st c="18127">Halbuki yanıldıkları bir konu vardı. </st><st c="18164">O programları sunarken ben hiç de onların zannettiği gibi rahat değildim. </st><st c="18238">Aksine her seferinde çok korkuyor ve heyecanlanıyordum ama korkuma yenilmedim. </st><st c="18317">Sen de öyle yaptın. </st><st c="18337">Korkularına yenilseydin, buraya gelemezdin zaten.”</st></p>
			<p><st c="18387">Salih sırtını hafifçe dikleştirerek koltuğa yaslanıyor. </st><st c="18444">Bu oturuş biçimi bile, sözlerimden etkilendiğini hissettiriyor bana. </st><st c="18513">Şu anda yine iki arkadaş gibi sohbet ediyoruz onunla. </st></p>
			<p><st c="18567">“Ne iş yapıyorsun Salih?” </st></p>
			<p><st c="18593">“Üç arkadaş küçük bir şirket kurduk. </st><st c="18630">Dekorasyon işleri yapıyoruz.”</st></p>
			<p><st c="18659">“Nasıl gidiyor işler?”</st></p>
			<p><st c="18682">“Fena değil, ilk yıllar biraz zorlandık ama şimdi iş artık oturdu.”</st></p>
			<p><st c="18750">“İşini seviyor musun?”</st></p>
			<p><st c="18773">“Üzerime düşeni yapıyorum. </st><st c="18801">İşime zamanında gider gelirim. </st><st c="18832">Sorumluluklarım konusunda titiz davranırım.”</st></p>
			<p><st c="18876">“Ortaklarınla ilişkileriniz nasıl?”</st></p>
			<p><st c="18912">“İyi. </st><st c="18919">Zaten hepsi de eski arkadaşım. </st><st c="18950">Birbirimize güveniyoruz.”</st></p>
			<p><st c="18975">“Eğitimin nedir?”</st></p>
			<p><st c="18993">“İki yıllık bir yüksekokulu bitirdim. </st><st c="19032">O da paralı.”</st></p>
			<p><st c="19045">“Bunu küçümsüyor musun, bana mı öyle geldi?”</st></p>
			<p><st c="19090">“Zar zor iki yıllık bir yer okuyabildim. </st><st c="19132">Özel bir üniversitede.”</st></p>
			<p><st c="19155">“Kendini hayatta başarısız buluyorsun.”</st></p>
			<p><st c="19195">“Öyleyim çünkü. </st><st c="19212">Şu anda para kazanıyorum ama ailemin beklentileri sanırım bu değildi. </st><st c="19282">Yıllar önce köyden şehre gelip onca imkânsızlıklara rağmen üniversite okuyup mühendis olmuş bir babanın yani Yüksek’in oğluyum ben.”</st></p>
			<p><st c="19414">“Yüksek babanın adı mı?”</st></p>
			<p><st c="19439">“Hayır, lakabı. </st><st c="19456">Boyu çok uzun olduğu için Yüksek derlermiş babama. </st><st c="19507">Adından çok lakabıyla tanınır babam.”</st></p>
			<p><st c="19544">“Babanla mukayese ediyorsun kendini.”</st></p>
			<p><st c="19582">“Kiminle edeceğim? </st><st c="19602">Yıllarca bizim evde bundan başka bir şey konuşulmadı ki...”</st></p>
			<p><st c="19661">“Üstelik senin elinde her imkân varken, sen hiçbir şey yapamadın.”</st></p>
			<p><st c="19728">“Yapamadım. </st><st c="19741">Ağabeylerim çok başarılı olacaklarmış ama onlara da hayat izin vermemiş. </st><st c="19814">Zaten bu Tanrı’nın işini anlamıyorum. </st><st c="19852">İyiler, başarılı ve çalışkanlar hemen gidiyor. </st><st c="19899">İkisi de çalışkan, aslan gibi delikanlıymış. </st><st c="19944">Hiç olmazsa büyük ağabeyim ölmeseymiş...”</st></p>
			<p><st c="19985">Yine başını önüne eğiyor. </st><st c="20012">Yüzüne hafif bir pembelik yayılıyor. </st></p>
			<p><st c="20049">“Onlar ölmüş, sen kalmışsın. </st><st c="20078">Yaşamaktan utanıyor gibisin.”</st></p>
			<p><st c="20107">“Haksız mıyım?”</st></p>
			<p><st c="20123">“Yakınlarını kaybeden insanlarda olur böyle suçluluk duyguları, ama zamanla geçer. </st><st c="20207">Onlar öldüğünde sen daha çok küçükmüşsün. </st><st c="20249">Aradan yıllar geçmiş ama senin suçluluk duyguların ilk günkü tazeliğiyle duruyor. </st><st c="20331">Kendine haksızlık etme.”</st></p>
			<p><st c="20355">“Bu saatten sonra benden ne köy olur, ne kasaba.”</st></p>
			<p><st c="20405">“Köy ya da kasaba olup ne yapacaksın? </st><st c="20444">Oluyorsan şöyle büyük bir metropol ol da görelim!”</st></p>
			<p><st c="20494">Gülüyor.</st></p>
			<p><st c="20503">“Benim gibi birine söylüyorsunuz bunları. </st><st c="20546">Zaten ben çok çalışsam bile, daha fazlasına kader izin vermez.”</st></p>
			<p><st c="20609">“Bunu da nereden çıkardın?”</st></p>
			<p><st c="20637">“Öyle işte...”</st></p>
			<p><st c="20652">Yaramazlık yapmış çocuklar gibi boynunu bükmüş oturuyor karşımda.</st></p>
			<p><st c="20718">“Kendini günahkâr olarak görüyorsun demek.”</st></p>
			<p><st c="20762">“Bizim ailede herkes inançlıdır. </st><st c="20796">Annem namaz kılar, orucunu tutar, başını bağlar. </st><st c="20845">Bana gelince, ne olduğum belli değil. </st><st c="20883">Elimden geldiği kadar bu konulardan uzak durmaya çalışıyorum. </st><st c="20945">Evimizin çevresinde bir sürü cami var. </st><st c="20984">Ezan okunduğu zaman içime bir sıkıntı gelir. </st><st c="21029">Elimden gelse hepsini yasaklayacağım. </st><st c="21067">Ne ezan, ne Kur’an, ne de din ve Tanrı’yla ilgili bir şey duymak istiyorum. </st><st c="21143">Çocukluğumda bizim evde sürekli mevlit okunurdu. </st><st c="21192">Ve hep ağlardı bizimkiler. </st><st c="21219">Annem namazdan sonra dua ederken yine ağlardı. </st><st c="21266">Ramazan aylarını da hiç sevmem. </st><st c="21298">İftar sofralarında ağlayarak yediğimiz yemekleri hiç unutmuyorum.”</st></p>
			<p><st c="21364">“Yani din ve Tanrı, sende hep acıyı ve korkuyu çağrıştırıyor.”</st></p>
			<p><st c="21427">“Evet, evet. </st><st c="21441">Bu yüzden bu konuları konuşmak bile beni huzursuz ediyor. </st><st c="21499">Kendimi tam bir günahkâr gibi hissetmektense, bu konuları tamamen reddedip tam bir ateist gibi yaşıyorum. </st><st c="21605">Annem, ben küçükken, ‘Sen de ellerini aç ve amin de’ derdi. </st><st c="21665">O zaman ne olduğunu bilmeden, ben de tıpkı annem gibi ağlayarak ellerimi açar ve ‘amin’ derdim. </st><st c="21761">Korkardım. </st><st c="21772">Kötü bir şeyler olduğunu hisseder ama nedenini bilmezdim.”</st></p>
			<p><st c="21830">“Hâlâ bilmiyorsun. </st><st c="21850">İnsan en çok bilmediğinden korkar. </st><st c="21885">Belki bilsen, bu kadar korkmazsın.”</st></p>
			<p><st c="21920">“Bunda bilinmeyecek ne var? </st><st c="21949">Geberip gideceğiz cehennemin dibine.”</st></p>
			<p><st c="21986">“Ben bilmiyorsun sanmıştım ama görüyorum ki, sen çok şey biliyorsun. </st><st c="22056">Hatta ölünce cehenneme gideceğinden bile eminsin.”</st></p>
			<p><st c="22106">“Bunları konuşmasak!”</st></p>
			<p><st c="22128">Sözün tam burasında, tuhaf bir tesadüfle uzaklardaki bir camiden okunan ezan sesi odaya kadar dalga dalga yayılıyor. </st><st c="22246">Öğlen ezanı okunuyor. </st><st c="22268">İkimiz birden ezan bitene kadar susuyoruz. </st><st c="22311">O, sanki suçüstü yakalanmış biri gibi önüne bakarak, koltuğunda büzülüyor. </st><st c="22386">Bu sesi dinlerken, ikimiz çok farklı şeyler hissediyoruz. </st><st c="22444">Ama ortak bir noktası var duygularımızın, o da hüzün. </st><st c="22498">Yaşamın geçici, bizim ise dünyaya bir süreliğine konuk edilmiş yolcular olduğumuzu hatırlatır bana ezan sesi. </st><st c="22608">Ve yaşama dört elle sarılırım. </st><st c="22639">Bu süreyi olabildiğince gönlümce yaşamak, hayatı koklamak, hissetmek, daha çok çalışmak, daha çok sevmek isterim. </st><st c="22753">O ise, avcıdan kaçan bir av gibi, bir gün nasıl olsa yakalanacağını bilerek kaçıyor. </st><st c="22838">Kaçtıkça korkuları daha çok büyüyor, korkuları büyüdükçe daha çok kaçıyor. </st><st c="22913">Ezan bitince söze yine ben başlıyorum.</st></p>
			<p><st c="22951">“Bazı şeyler vardır ki, çok istesek de onlardan kaçamayız. </st><st c="23011">Bak, işte yakalandın. </st><st c="23033">Korktuğun şeyler dışarıda değil, senin yüreğinde. </st><st c="23083">Kendinden kaçamazsın. </st><st c="23105">Gel bu korkulara birlikte bakalım.”</st></p>
			<p><st c="23140">“Siz Tanrı’ya inanıyor musunuz? </st><st c="23173">Bilimle uğraşan insanlar genellikle Tanrı’ya inanmazlar.”</st></p>
			<p><st c="23230">“Tanrı’yla hiçbirimizin tanışıklığı yeni değildir Salih. </st><st c="23288">Daha doğduğumuz gün tanışırız onunla. </st><st c="23326">Bizim ilk tanrılarımız bize bakan, bizi büyüten, yedirip içiren, doğruyu, yanlışı gösteren anne babalarımızdır. </st><st c="23438">Zamanla bu küçük tanrıların adedi çoğalır. </st><st c="23481">Ablalar, ağabeyler, dayılar, halalar, öğretmenler, amirler, müdürler, başkanlar ve son olarak toplum. </st><st c="23583">Bizler, işte bu küçük tanrılardan öğreniriz sevmeyi, saymayı, hoşgörüyü ya da isyanı. </st><st c="23669">İşte bu yüzden kiminin Tanrısı sert, katı ve hoşgörüsüz, en ağır cezaları vermeye hazır, çatık kaşlı olurken, kiminin Tanrısı her zaman güler yüzlü ve hoşgörülüdür. </st><st c="23834">Affetmeye her zaman hazırdır. </st><st c="23864">Tanrısı çatık kaşlı olanlar, ondan korkmayı bilir sadece. </st><st c="23922">Cezalar ne kadar caydırıcı olabiliyorsa, o kadar durdurabilir Tanrı onları. </st><st c="23998">Ancak, güler yüzlü Tanrı’nın çocuklarını durdurmak için çoğu zaman cezaya gerek yoktur. </st><st c="24086">İki taraf da birbirini sevdiği ve hoş gördüğü için, aralarında pek sorun çıkmaz. </st><st c="24167">O nedenle daha kolay, korkmadan sorgulayabilirler hayatı ve kendilerini...” </st></p>
			<p><st c="24243">Çocuk gibi gözlerini açarak dinliyor beni. </st><st c="24286">Nasıl da korkuyor!</st></p>
			<p><st c="24304">“Binlerce yıl tanrısız yaşadı insan. </st><st c="24342">Kitabı ve peygamberi olan tek tanrılı, yani semavi dinlerin ortaya çıkışı, sanıldığı kadar eski değildir. </st><st c="24448">Kendi yaptığı putlara taptı önce insan. </st><st c="24488">Çünkü inanmak, insan için vazgeçilmez bir ihtiyaçtı. </st><st c="24541">Düşündü, taşındı, merak etti, araştırdı, dolayısıyla gelişti. </st><st c="24603">Keşfettiği her şey, insanın bu muhteşem düzene olan hayranlığını artırdı. </st><st c="24677">Sonunda, bu işlerin putlarla filan olmayacağını fark etti ve Tanrı’ya böylece ulaştı. </st><st c="24763">Yani çok uzun ve ince bir yoldan geçti insanlık. </st><st c="24812">Henüz hiçbir şeyin sonuna gelmedik. </st><st c="24848">Hâlâ o uzun, ince yolda yürümeye devam ediyoruz. </st><st c="24897">Keşfedeceğimiz daha pek çok şey var...”</st></p>
			<p><st c="24936">Dikkatle dinliyor beni. </st><st c="24961">Daha önce belki de bu konuları hiç kimseyle konuşmadı, korkularını paylaşmadı.</st></p>
			<p><st c="25039">“Gelişmiş insan, dünyaya daha dikkatli bakan, nereden geldiğini, nereye gittiğini, ne için yaşadığını kendine soran, yaşamını olabildiğince anlamlı kılmaya gayret eden ve kendinden sonra gelecek kuşaklara küçük de olsa bir katkıda bulunmaya çalışan insandır. </st><st c="25299">Ama şimdilerde, insanlar neredeyse soru sormayı unuttu. </st><st c="25355">Ya kendini dinle kapattı dünyaya veya inkâr edip isyan etti. </st><st c="25416">Böylece kurtulduğunu sandı her şeyden.”</st></p>
			<p><st c="25455">“Ben Tanrı’ya inanmaya kalkışırsam, kendimi sürekli günahkâr hissetmem gerekir.”</st></p>
			<p><st c="25536">Koyu, sonsuz bir yasın yaşandığı, Tanrı’nın bu yasla bütünleştiği bir evde büyümüş Salih. </st><st c="25627">Neden kaçtığını bilmeden kaçıyor ve kaçtıkça artıyor korkuları.</st></p>
			<p><st c="25690">“İnanmayınca, farklı mı hissediyorsun?”</st></p>
			<p><st c="25730">“Galiba bu duygu hep var bende. </st><st c="25763">Uğursuzun biriyim. </st><st c="25782">Ben de nasıl olsa battık deyip gerçeklerden olabildiğince kaçarak, bütün bunları hiç düşünmeden yaşamaya, zamanımı doldurmaya çalışıyorum.”</st></p>
			<p><st c="25921">“Onun için sana bunları hatırlatan ezan sesinden irkiliyorsun.”</st></p>
			<p><st c="25985">Ona gülümsüyorum. </st><st c="26004">Soran gözlerle bakıyor bana. </st><st c="26033">Halbuki o, benim de ondan nefret etmemi, tiksinmemi, onu kınamamı bekliyor. </st><st c="26109">İçime ince bir sızı yayılıyor. </st><st c="26140">Hayatın ona göstermediği merhamet bu... </st><st c="26180">Dünyaya geldiği günden beri sadece acıyı, öfkeyi, korkuyu, reddedilmeyi, istenmemeyi öğretmiş bu çocuğa hayat. </st><st c="26291">Kendini, işte bu öğrendikleriyle yargılıyor. </st><st c="26336">Suç işlemeden çok önce suçlanmış zaten.</st></p>
			<p><st c="26375">“Ben tasavvufu severim. </st><st c="26400">Özellikle Mevlânâ’nın kitaplarını sana da tavsiye ederim. </st><st c="26458">Dinlerüstü, hümanist bir yaklaşım sergiliyor o.”</st></p>
			<p><st c="26506">“Onunla ilgili bildiğim tek şey, ‘Kim olursan ol, yine gel’ deyişi.”</st></p>
			<p><st c="26575">“Bu bile yetmez mi?”</st></p>
			<p><st c="26596">“Evet, beni bile dergâha kabul ediyor.”</st></p>
			<p><st c="26636">“Kendine haksızlık etme. </st><st c="26662">Hadi Salih, biraz daha anlatsana çocukluğunu.”</st></p>
			<p><st c="26708">İnsan kötüyse eğer, olsa olsa yaptığı kötülüklerin sayısını artırabilir. </st><st c="26782">Önce kendini “kötü” olarak damgalamasına mani olmalıyım. </st><st c="26839">Sevecen gözlerle bakıyorum ona. </st><st c="26871">Usul usul yeniden anlatmaya başlıyor:</st></p>
			<p><st c="26908">“Güzel bir çocukmuşum. </st><st c="26932">Babamın adını vermişler bana. </st><st c="26962">Hep çocukluğumda ne kadar yaramaz olduğumu anlatırlar. </st><st c="27017">Anneme çok düşkünümdür. </st><st c="27041">Çok farklı bir kadındır benim annem. </st><st c="27078">Onca acının içinde gözünün bebeği gibi baktı bana. </st><st c="27129">Gerçi ben de ona bugüne kadar en küçük bir saygısızlık etmedim. </st><st c="27193">Her gün ellerini öperim. </st><st c="27218">O benim başımın tacıdır.”</st></p>
			<p><st c="27243">“Hiç kızdığın olmaz mı annene?”</st></p>
			<p><st c="27275">“Aman, estağfurullah! </st><st c="27298">Kızmak ne demek, yan gözle bile bakmadım ben anneme. </st><st c="27351">Böyle bir anneye kızılabilir mi? </st><st c="27384">O benim hem annem hem babam oldu. </st><st c="27418">Beni iyi yetiştirebilmek için elinden geleni yaptı. </st><st c="27470">Hep korudu, kolladı beni.”</st></p>
			<p><st c="27496">“Ama hiç sevmedi, benimsemedi” diyorum içimden. </st><st c="27545">“Bunu neden söylemiyorsun. </st><st c="27572">O kadar cesaretin olsa, zaten bu hallere düşmezdin. </st><st c="27624">Cesaret! </st><st c="27633">Acaba bütün bunları sen değil de ben yaşasaydım, sana hesabını sorduğum cesareti ben gösterebilir miydim?” </st></p>
			<p><st c="27740">İşte yine annesinin ona nasıl acıdığı, onu bütün kötülüklerden nasıl koruduğu, baktığı, büyüttüğü günleri anlatıyor. </st><st c="27857">Ruhunun derinliklerinde çok güçlü bir aşağılanma isteğinin filizlenmeye başladığı günleri... </st><st c="27950">Acıma duygusunun o pis, sinsi kokusunu çok erken tatmış.</st></p>
			<p><st c="28006">“Annem ve teyzemler o kadar çok giydirirlerdi ki beni, en küçük bir soğuk algınlığında ateşim kırka çıkardı. </st><st c="28116">Çocukluğumda bir eczane dolusu ilaç içmişimdir herhalde. </st><st c="28173">Camın önüne oturur, sokakta oynayan çocukları seyreder, imrenerek bakardım onlara. </st><st c="28256">Erkek çocuklar en çok misket oynarlardı. </st><st c="28297">Benim de vardı misketlerim ama onlarla oynayacak arkadaşım yoktu. </st><st c="28363">Sokağa bırakmazlardı beni. </st><st c="28390">Balkonun demirleri bile hapishane demiri gibi tavana kadar uzanıyordu. </st><st c="28461">Düşüveririm diye ödleri kopardı. </st><st c="28494">Zaten kırk yılda bir sokağa çıksam, hemen hastalanırdım. </st><st c="28551">Böyle hasta bir çocuğu sokağa nasıl bıraksınlar? </st><st c="28600">Onlardan çok kendime kızardım, hep hasta olduğum için...” </st></p>
			<p><st c="28658">Ben düşünüyorum: “Tabii kendine kızacaksın. </st><st c="28702">Tek sahibin olan anneye kızmak gibi bir lüksün var mı senin? </st><st c="28763">O senin doğmanı zaten istememiş. </st><st c="28796">Vazgeçilmez çocukların hakkıdır anneye kızmak. </st><st c="28843">Yani normal çocukların. </st><st c="28867">Normal çocuklar, anneleri tarafından çok sevildiğini, vazgeçilemez olduğunu bilen, hisseden çocuklardır. </st><st c="28972">Onlar için bu, dünyanın en normal, en doğal şeyidir.” </st></p>
			<p><st c="29026">O yine devam ediyor:</st></p>
			<p><st c="29046">“Okula bile annem götürüp getirir, servise bindirmezdi beni. </st><st c="29108">Titiz bir kadındır. </st><st c="29128">Babam ile küçük ağabeyimin öldüğü gün, annem evde bahar temizliği yaptırıyormuş. </st><st c="29209">Halılar bile yıkanmış o gün. </st><st c="29238">Tam bu sırada gelmiş acı haber. </st><st c="29270">Annem öyle çok dövünmüş ki, aylarca bacaklarındaki morluklar kaybolmamış. </st><st c="29344">Bir yandan ölüm acısı, bir yandan da baş sağlığı dilemek için eve gelen insanlar... </st><st c="29428">Ve karnı burnunda hamile bir kadın. </st><st c="29464">O günden sonra her şey değişmiş bizim evde. </st><st c="29508">Kocası ile oğlunu aynı anda kaybeden annem, bir daha hiç gülmemiş. </st><st c="29575">Ben küçükken arada bir fenalaşırdı annem. </st><st c="29617">Odanın ortasına bağdaş kurup oturur, bir saat bağırır ve dövünürdü. </st><st c="29685">O zaman yanına yaklaşmaya korkardım. </st><st c="29722">Ben bunun ne olduğunu, annemin ne yapmaya çalıştığını bir türlü anlayamaz, sadece korkar ve ben de başlardım ağlamaya ve bağırmaya. </st><st c="29854">Büyük ağabeyim de ölünce, son kez dövündü. </st><st c="29897">Bir daha ağlayamadı... </st><st c="29920">Dondu kaldı kadıncağız.”</st></p>
			<p><st c="29944">Ne büyük acılar yaşanmış ailede. </st><st c="29978">Ve kayıpların hepsi olağandışı. </st><st c="30010">Hastalık yok. </st><st c="30024">Ölüm her seferinde sürpriz yapmış aileye. </st><st c="30066">Yani kapıyı çalmadan girmiş içeri. </st><st c="30101">Ve bu arada hiç istenmeden dünyaya gelmiş, sürekli ağlayan, ilgi, sevgi ve şefkat bekleyen küçücük bir çocuk var ortalıkta. </st></p>
			<p><st c="30225">Salih çocukluğun en masum, en zayıf, korunmaya muhtaç dönemlerini işte böyle bir ortamda geçirmiş. </st><st c="30324">Yıllarca herkes gibi olabilmenin mücadelesini vermiş hayatla. </st><st c="30386">Uçurumların kıyısında dolaşmış korkarak. </st><st c="30427">Ve sanki bir gün nasıl olsa aşağı düşeceğini biliyormuş gibi, bırakıvermiş kendini usulca. </st></p>
			<p><st c="30518">“Zor günlermiş.”</st></p>
			<p><st c="30534">“Çocukluğum deyince, tüylerim diken diken olur. </st><st c="30583">Üşürüm. </st><st c="30591">Acıdan başka bir şey yoktu ki... </st><st c="30624">Annem ve teyzelerim mutfaktaki yemek masasının etrafında toplanır, bir yandan konuşur, bir yandan ağlarlardı. </st><st c="30734">Beni hiç istemezlerdi yanlarında. </st><st c="30768">Ben ayaklarının altında dolaşır dururdum. </st><st c="30810">Onları huzursuz etmek için, elimden ne gelirse yapardım. </st><st c="30867">Salona oyuncakları yığar, orada kendi başıma oynamamı isterlerdi. </st><st c="30933">Hiçbir çocuğa benim kadar çok oyuncak alınmamıştır herhalde, ama ben yine de çok sıkılırdım. </st><st c="31026">O zamanlar ne yapar eder, ağlayacak bir şey bulur, bağıra bağıra ağlardım. </st><st c="31101">‘Olmaz olasıca’ derdi hep annem.” </st></p>
			<p><st c="31135">Nasıl da çocuk gibi dudaklarını bükerek söylüyor bu son cümleyi. </st><st c="31200">Hayattaki tek sahibi olan annesi tarafından istenmediğini bilmek, hele bir çocuk için dünyadaki acıların en büyüğüdür. </st><st c="31319">Mazoşistler ne kadar kafa patlatsalar da fantezilerinde bundan daha büyük bir acıya ulaşamazlar!</st></p>
			<p><st c="31415">Galiba ona suçlu gibi bakmaları, yaşadıklarının en kötüsü, en acıtanı. </st><st c="31487">Bunların hesabını ödemek yine Salih’e düşmüş. </st><st c="31533">Yerlerde kıvranarak, dövülerek, sövülerek, aşağılanarak ödeyecek sevilmeyi becerememenin, sevilmeye layık olamamanın cezasını. </st><st c="31660">Af dileyerek, yalvarıp yakararak rahatlamanın yolunu arayacak. </st></p>
			<p><st c="31723">“Hiç arkadaşın yok muydu?”</st></p>
			<p><st c="31749">“Yoktu. </st><st c="31758">Herkesten mikrop kapacağımı düşünür, kendileri bile bana doğru dürüst yaklaşmazlar, öpüp koklamazlardı. </st><st c="31862">Onlar benden uzak durdukça, ben de zamk gibi yapışırdım onlara.”</st></p>
			<p><st c="31926">Öpülüp koklanmadan nasıl çocuk olunur? </st><st c="31966">Batsın bu mikroplar!</st></p>
			<p><st c="31986">Sanırım anne iki oğlunu birden kaybedince Salih’e de bir şey olur diye çok korktu ve o nedenle büyütürken üzerine çok düştü. </st><st c="32112">Bir yandan kızdı ona, bir yandan da gözünün bebeği gibi korudu.</st></p>
			<p><st c="32175">“Koca delikanlı olana kadar annemin koynunda yattım. </st><st c="32229">Yalnız yatmaya korkardım. </st><st c="32255">Geceleri yatağımı ıslatırdım ve annem buna çok kızardı. </st><st c="32311">‘Çişini yaparsan, çükünü keserim, seni bir daha koynuma almam’ diye korkuturdu beni. </st><st c="32396">Ben gece uyanıp da, altımı ıslak bulunca çok korkardım ama korksam da yine aynı şey olurdu. </st><st c="32488">Annem her gece bağıra çağıra, ite kaka beni banyoya götürür, belden aşağımı yıkardı. </st><st c="32573">Çocukluk işte. </st><st c="32588">O zaman koşarak Zekiye ablamın yanına giderdim. </st><st c="32636">O bile istemezdi beni. </st><st c="32659">‘Sidikli’ derdi.”</st></p>
			<p><st c="32676">“Sidikli derdi demek...”</st></p>
			<p><st c="32701">Aklıma o kadının idrarını içen, idrarla yıkanan mazolar geliyor.</st></p>
			<p><st c="32766">“Bu anlattıkların, senin bugün içinde bulunduğun durumla ilgili pek çok ipucu verdi bana. </st><st c="32857">Sen fark edebildin mi?”</st></p>
			<p><st c="32880">Yine gözlerini heyecanla açıyor.</st></p>
			<p><st c="32913">“Hayır. </st><st c="32922">Zaten hepsi benim yıllardır bildiğim şeyler. </st><st c="32967">Merak ettim, ne gibi ipuçları buldunuz?”</st></p>
			<p><st c="33007">“Bilmek, bazen anlamaya yetmez. </st><st c="33040">Bu sözü pek çok hastamdan duydum. </st><st c="33074">Çoğu buraya gelirken, her şeyi biliyor zaten. </st><st c="33120">Bizler en akıllı, en zeki olanımız bile, kendimiz ve yakınlarımızla ilgili konularda tarafsız olamayız. </st><st c="33224">Çok basit gerçekleri bile göremeyiz bazen. </st><st c="33267">Psikiyatri bilimi, işte burada devreye giriyor. </st><st c="33315">Tarafsız ve bilimsel bir gözle dinliyor anlatılanları. </st><st c="33370">Sana gelince, babasız, erkeksiz bir evde büyümüşsün. </st><st c="33423">Üstelik çok küçük yaşlarda kaybetmişsin hepsini. </st><st c="33472">Hepimiz çocukken bize örnek olabilecek birilerine ihtiyaç duyarız. </st><st c="33539">O zaman hiçbirimizin çok özel, belirgin kişilik özelliklerimiz yoktur. </st><st c="33610">Bunlar, önümüzdeki örneklere bakarak zamanla oluşur. </st><st c="33663">Sizin eve sanırım erkek sinek bile girmedi yıllarca.”</st></p>
			<p><st c="33716">“Evet, girmedi.”</st></p>
			<p><st c="33733">“İlkokul öğretmenin erkek miydi?”</st></p>
			<p><st c="33767">“Hayır, o da kadındı.”</st></p>
			<p><st c="33790">“Böyle bir çocuk erkek kimliğini nasıl kazanacak? </st><st c="33841">Dominant bir anne ve teyzelerle geçen bir ömür. </st><st c="33889">Ne onlardan biri olabilmişsin ne de karşı cins. </st><st c="33937">Seni aralarına almamışlar.”</st></p>
			<p><st c="33964">“Bu kadar acılı bir ortamda mızmız bir çocuğa bakmak ne demek, bunu biliyor musunuz siz?”</st></p>
			<p><st c="34054">“Bu kadar acılı bir ortamda çocuk olmak ne demek, sen bunu biliyorsun ama.”</st></p>
			<p><st c="34130">Başını iyice öne doğru eğip birkaç kez hafifçe sallıyor. </st><st c="34188">Yüzünün bütün hatları aşağı doğru bakıyor. </st><st c="34231">Sanki içinden geçenleri onaylıyormuş gibi, başını sallamaya devam ediyor. </st><st c="34305">Şu anda muhtemelen kendisiyle hesaplaşıyor. </st><st c="34349">Sonra mırıldanır gibi konuşmaya devam ediyor. </st><st c="34395">Sesini çok zor duyuyorum.</st></p>
			<p><st c="34420">“Biraz büyüyüp aklım bir şeylere ermeye başladığı zaman, kendimi o evde fazlalık, baş belası gibi hissetmeye başladım. </st><st c="34540">Çektikleri onca acı yetmezmiş gibi, bir de ben vardım. </st><st c="34595">Sonraları, derslerimde başarılı olarak onları memnun etmek istedim. </st><st c="34663">Bunu gerçekten istedim. </st><st c="34687">Ama onu da yapamadım. </st><st c="34709">Mutsuzdum. </st><st c="34720">Canım ders çalışmayı hiç istemez, dersin başına oturunca, aklım hep içeride oturan ve birbirleriyle sürekli konuşan aileme giderdi. </st><st c="34852">Çünkü beni başlarından atmanın yolu önce oyuncaklar, sonra da dersler olmuştu. </st><st c="34931">Ne zaman o masadan kalkıp biraz yanlarına gitsem, annem hemen kaşlarını çatar; ‘Ders çalış, dolaşma ortalıkta’ derdi. </st><st c="35049">Sanki beni görmekten bile rahatsız oluyor gibi bir hali vardı. </st><st c="35112">Veya ben öyle hissederdim. </st><st c="35139">İşte o zaman iyice canım sıkılır, yine başlardım evde sorun çıkarmaya. </st><st c="35210">Ya hasta olur yatar ya da bir bahane bulup yine ağlardım.</st></p>
			<p><st c="35267">Ortaokula gelince ergenlik başladı. </st><st c="35304">Çok utandım. </st><st c="35317">Özellikle geceleri çarşaflara bulaşan şeylerden iğrendim. </st><st c="35375">Bir zamanlar çişimi kaçırırdım. </st><st c="35407">Kızarlardı bana. </st><st c="35424">Şimdi de çarşafları başka türlü kirletiyordum. </st><st c="35471">Annemin, çarşafları toplarken of çeken sesini duyardım. </st><st c="35527">Kendi kendine söylenirdi. </st><st c="35553">Bana küfür mü ederdi, yoksa beddua mı, bilmiyorum. </st><st c="35604">Ama çok iyi bildiğim bir şey vardı: Ben iyice iğrenç biri olmuştum. </st><st c="35672">Annem, teyzelerim ve Zekiye ablam evde erkek olmadığından, hiç sakınmazlar, bazen yarı çıplak dolaşırlardı ortalıkta. </st><st c="35790">Özellikle Zekiye ablam, iç çamaşırını bile benim yanımda değiştirirdi. </st><st c="35861">Beni adamdan saymazlardı. </st><st c="35887">Gözüm onların çıplak bedenlerine kayınca içim bir tuhaf olurdu. </st><st c="35951">Kesip atmak isterdim bazı şeyleri...”</st></p>
			<p><st c="35988">Kafası hâlâ önünde. </st><st c="36009">Şu anda benimle değil, kendi kendiyle konuşuyor. </st><st c="36058">Bu konuşan artık o değil. </st><st c="36084">Madalyonun kapağı açıldı. </st><st c="36110">İçindekileri ağır ağır dışarı boşaltıyor. </st><st c="36152">Nasıl da suçluyor kendini. </st><st c="36179">Erkekliğinden utanıyor, hatta ondan kurtulmak istiyor. </st><st c="36234">Kendi ailesine yan gözle bakan, kötü çocuk... </st><st c="36280">Böyle yargılıyor kendini. </st></p>
			<p><st c="36306">“O yaşta bir delikanlının bunlardan etkilenmesini doğal buluyorum. </st><st c="36373">Her delikanlı böyle dönemler geçirebilir. </st><st c="36415">Çarşaf meselesi de öyle. </st><st c="36440">Otomatik şeyler bunlar. </st><st c="36464">Senin elinde değil. </st><st c="36484">Çoğu aile bunları doğal karşılar, hatta oğlumuz erkek oldu diye sevinirler. </st><st c="36560">Kızların regl olması gibi yani... </st><st c="36594">Doğal şeylerden utanmışsın. </st><st c="36622">Çünkü bunları söyleyen olmamış sana. </st><st c="36659">Evdekilerin hepsi kadın. </st><st c="36684">Bazı şeyleri bilseler bile, bunu seninle konuşmaya cesaret edememişlerdir. </st><st c="36759">Bunları konuşabileceğin bir baba veya ağabey bulamamışsın. </st><st c="36818">Arkadaş da yok. </st><st c="36834">Kim bilir ne kadar sıkıntı çektin o zamanlar.”</st></p>
			<p><st c="36880">“Ama sonra bunlar giderek azaldı.”</st></p>
			<p><st c="36915">“Bunlar azaldı derken, ne demek istiyorsun?”</st></p>
			<p><st c="36960">“Azaldı işte. </st><st c="36975">Çarşaflar temiz kaldı, annem de rahatladı.”</st></p>
			<p><st c="37018">“Yani kendini kastre ettin. </st><st c="37047">Erkekliğini yok ettin. </st><st c="37070">Bunu nasıl yaptın Salih?”</st></p>
			<p><st c="37095">Hiç kımıldamadan, gözlerini dikmiş bana bakıyor. </st><st c="37145">Sonra yine başını önüne eğerek, yavaş ve yumuşak bir sesle yanıtlıyor beni:</st></p>
			<p><st c="37220">“Bilmem. </st><st c="37230">Bunu nasıl yaptığımı tam olarak ben de bilmiyorum. </st><st c="37281">Onların çıplak bedenlerini gördükçe, bir tuhaf olurdum. </st><st c="37337">Aslında bunu hiç istemezdim. </st><st c="37366">Gözlerimi ne kadar kaçırsam da bazı şeylere mani olamazdım. </st><st c="37426">Bir süre sonra içimdeki erkek yavaş yavaş ölmeye başladı. </st><st c="37484">Artık hem gece boşalmalarım azalmış, hatta neredeyse yok olmuş, hem de onları çıplak bile görsem, o tuhaf şeyleri hissetmez olmuştum.”</st></p>
			<p><st c="37618">İçime yine o ince sızı yayılıyor. </st><st c="37653">Bu yakışıklı, bu akıllı, zeki, duygulu çocuk, onun mutlu olmasını en çok isteyenler, onu korumak, kollamak için hiçbir fedakârlıktan kaçınmayanlar tarafından nasıl da yok edilmiş, bitirilmiş. </st><st c="37845">Kastre edilmiş, erkekliği elinden alınmış. </st><st c="37888">Ve eminim, aile bütün bunların farkında bile değil... </st><st c="37942">Annesini tanımıyorum ama eminim, oğlunun kılına zarar gelecek diye ödü kopuyordur. </st><st c="38025">Bilmiyor ki, oğlunu kamçıyla dövüyor kadınlar! </st><st c="38072">Bu, tam bir trajedi... </st></p>
			<p><st c="38095">Üstelik bütün bunlar, uzaklarda bir gecekonduda, zavallı, çaresiz bir ailede yaşanmıyor. </st><st c="38184">Hali vakti yerinde, ünlü, varlıklı, saygın bir ailenin çocuğu Salih. </st><st c="38253">En lüks otellerde düğün dernek yapılıyor onun için. </st><st c="38305">Geline takılacak mücevherler bile yıllar öncesinden hazırlanıyor. </st><st c="38371">Ah keşke başka alanlarda da gösterilseymiş bu özen.</st></p>
			<p><st c="38422">Eğitimsizlik desem, o da değil. </st><st c="38455">Eğitimli bir anne de aynı şeyleri yapabilirdi bizim ülkemizde. </st><st c="38518">Eğitim dediğin zaten nedir ki? </st><st c="38549">Lisede tarih, coğrafya, fizik, matematik. </st><st c="38591">Üniversitede ise hangi dalı seçersen, onunla ilgili daha geniş bilgiler... </st><st c="38666">Hayat, okullarda öğrenilmiyor. </st><st c="38697">Hayatı bize, raflarda dizi dizi duran kitaplar ama daha çok da hayatın kendisi öğretiyor. </st><st c="38787">Ve bu öğreti her ülkede farklı. </st><st c="38819">Sadece ülke mi, her köyün bile örfü, âdeti başka. </st><st c="38869">Örneğin, Anadolu’da, yoksul bir köyde yetişseydi bu çocuk, şimdi olduğundan daha az yara alırdı belki de. </st><st c="38975">Çünkü çocuk yetim kalsa da, sokağa çıkar, arkadaşlarıyla oynar, sokaklarda düşer kalkar, köyün yaşlı erkekleri, yetimdir diye o çocuğun başını daha çok okşar, arkadaşlarıyla kavga eder, arada bir döver, çoğunda dövülürdü belki ama hayatı bu Salih’ten daha yakından tanırdı. </st><st c="39249">Bu kadar yabancı olmazdı her şeye.</st></p>
			<p><st c="39283">Anadolu’da, erkek çocuklar biraz büyüyüp bıyıkları terlemeye başladığında, hem evdeki, hem de sokaktaki kadınlar ondan sakınmaya, ona saygı göstermeye başlar. </st><st c="39443">Evde kimse onların yanında soyunmaya, çıplak gezmeye kalkışmaz. </st><st c="39507">Zaten on sekizine geldiği an, askerlik çağı gelmiştir oğulun. </st><st c="39569">Çarşaftaki lekeler kimselere gösterilmeden, of pof çekilmeden yok edilir ortalıktan. </st><st c="39654">Anne gurur duyar o zaman oğluyla. </st><st c="39688">Hayat o anneyi çok ezse de o zayıf, o ezilmiş anne, sonunda güçlü, dünyaya kafa tutabilecek, önce annesini koruyacak bir erkek çocuk doğurmuş olmanın gururunu yaşar. </st><st c="39854">Çarşaftaki lekeler, olsa olsa bu zaferin kanıtlarıdır. </st><st c="39909">O nedenle son derece doğal karşılanır böyle şeyler. </st><st c="39961">Kazma kürek tutuşturulur ellerine. </st><st c="39996">Ağır işler onlara verilir. </st><st c="40023">Çarşıya, alışverişe onlar gider.</st></p>
			<p><st c="40055">Oralarda hayatı tanımayanlar erkekler değil, kadınlar da değil, kızlardır. </st><st c="40131">Başı bağlanan, çarşaflara sokulan, en küçük bir yanlışlarında başlarına vurulan, gizlisi saklısı olmadan, açıkça ezilen kızlar...</st></p>
			<p><st c="40260">Demek sevgili Salih bugünlere böyle gelmiş. </st><st c="40305">Efkâr basıyor bana yine. </st><st c="40330">Salih, oturduğu koltukta neredeyse iki büklüm olmuş. </st><st c="40383">Nereden başlasam acaba? </st><st c="40407">Derin bir nefes alıyorum söze başlamadan önce ve elim hemen sigara paketine gidiyor. </st><st c="40492">Bu sefer bir tane de ona ikram ediyorum. </st><st c="40533">Sağ elini göğsüne koyup başını hayır anlamında iki yana sallıyor. </st><st c="40599">Koltuğumda arkama yaslanıp oldukça mesafeli, otoriter, dominant bir sesle konuşmaya başlıyorum. </st></p>
			<p><st c="40695">“Annenin gözünde kötü çocuk olmamak uğruna, nelerden vazgeçtiğini, şimdi daha iyi anlıyor musun Salih?”</st></p>
			<p><st c="40798">“Hayır, anlamıyorum, anlamayacağım da!” </st></p>
			<p><st c="40839">Sonra kızgınlıkla bağırmaya başlıyor Salih.</st></p>
			<p><st c="40882">“O benim için bütün hayatını verdi, ben onun için bu kadarcık bir şey yapabilmişim, çok mu!.. </st><st c="40977">O benim annem... </st><st c="40994">Kötü olan o değil, benim, ben!..”</st></p>
			<p><st c="41027">Şimdi karşımda âdeta çırpınıyor. </st><st c="41061">Yüzü kızarmış, gözlerinden alevler çıkıyor.</st></p>
			<p><st c="41104">“Neden beni koruyorsunuz? </st><st c="41131">Banyoda bile o kötü şeyleri yaparken, o çıplaklıklar gelirdi gözümün önüne. </st><st c="41207">‘Evde yılan besliyorlar’ derdim içimden, ‘yılan!..’ Yine de durduramazdım kendimi. </st><st c="41290">Annesine, ablasına göz diken bir sapık olup çıkmıştım. </st><st c="41345">Annem seziyor, biliyordu ne mal olduğumu. </st><st c="41387">Onun için öyle bakıyordu yüzüme. </st><st c="41420">Onun için çarşaftaki lekeleri gördükçe, iğreniyordu benden. </st><st c="41480">Onun için hep ‘olmaz olasıca’ diyordu...</st></p>
			<p><st c="41520">O gece rüyamda Zekiye ablamı görmüştüm. </st><st c="41561">Yine çıplaktı ve ben onunla oynaşıyordum... </st><st c="41605">Zekiye ablam o sabah öldü. </st><st c="41632">Ben o rüyaları görürken, kızcağız meğer son nefesini veriyormuş!.. </st><st c="41699">Belki de o yüzden öldü ablam. </st><st c="41729">Bir de beni koruyorsunuz. </st><st c="41755">Hiçbir şeyden haberiniz yok sizin. </st><st c="41790">İçimdeki şeytanı daha ne zaman göreceksiniz? </st><st c="41835">Üstelik başlarında taşıyorlar bu melek yüzlü şeytanı!.. </st><st c="41891">Annem bana ‘oğlum’ dedikçe, yanıma yaklaştıkça, elektriğe tutulmuş gibi her yanım titriyor!.. </st><st c="41985">Dokunmasınlar bana! </st><st c="42005">Bu günah topuna kimse dokunmasın!..”</st></p>
			<p><st c="42041">Salih’in sesi bağırmaktan çatallanıyor. </st><st c="42082">Şimdi arada bir incelen, arada bir çatlayan veya kısılan bir sesle konuşuyor. </st><st c="42160">Bilinçdışı, kapılarını araladı. </st><st c="42192">İçindeki zehir oluk gibi akıyor dışarı. </st></p>
			<p><st c="42232">“Çocukken beni kucağına bile almayan annem, şimdi dizimin dibinden ayrılmıyor. </st><st c="42311">Her gün eli üzerimde. </st><st c="42333">Bunu istemiyorum!.. </st><st c="42353">Beni sevmesinden, bana hizmet etmesinden, geceleri yolumu beklemesinden nefret ediyorum!.. </st><st c="42444">Beklemesin beni!.. </st><st c="42463">Hizmet etmesin bana!.. </st><st c="42486">İkide bir çarşaflarımı değiştirmesin!.. </st><st c="42526">Temiz artık onlar, temiz!..”</st></p>
			<p><st c="42554">Salih var gücüyle karşımda bağırıp çağırıyor. </st><st c="42601">Dominanın ayakları altında sürünmeden, onca acıyı çekmeden, aşağılanmadan bir türlü ortaya çıkamayan Erkek Salih, şimdi tüm haşmetiyle karşımda. </st><st c="42746">Öfkenin dozu giderek artıyor. </st><st c="42776">Öfke arttıkça, oklar sanırım gerçek sahibine, yani anneye doğru dönecek.</st></p>
			<p><st c="42848">“Domina beni ayaklarının altında ezerken, kamçının bana değmeden önce çıkardığı ıslık gibi ses kulaklarımda yankılanırken, acıdan yılan gibi yerlerde kıvranırken, keşke yanımda olsa!.. </st><st c="43034">Baksa bana, görse beni!.. </st><st c="43060">Belki o zaman kına yakar bir yerlerine...”</st></p>
			<p><st c="43102">İşte oldu. </st><st c="43114">Hedefi tam on ikiden vurdu Salih. </st><st c="43148">Sessizce dinliyorum onu. </st><st c="43173">Açıkça izin veriyorum içini boşaltmasına. </st><st c="43215">Şimdi de destekleyeceğim, arka çıkacağım ona. </st><st c="43261">Çünkü aksi halde bu söylediklerinden dolayı yine kendini suçlayacak. </st><st c="43330">Buna mutlaka mani olmalıyım.</st></p>
			<p><st c="43358">Mırıl mırıl konuşuyorum onunla. </st><st c="43391">Alçak sesle, sevecen. </st><st c="43413">“Haklısın, ben de olsam böyle hissederdim” diyorum. </st></p>
			<p><st c="43465">Ağlıyor... </st></p>
			<p><st c="43476">Bu psikiyatri bilimi böyle bir şey işte. </st><st c="43517">Karşınıza oturan her hasta yepyeni bir bilmece sunuyor size. </st><st c="43578">Buraya gelirken hayatıyla ilgili her şeyi bildiğini sanıyor. </st><st c="43639">Aslında bu doğru. </st><st c="43657">O biliyor, siz bilmiyorsunuz. </st><st c="43687">Ondan öğrendiklerinizle çözeceksiniz bu bilmeceyi. </st><st c="43738">Ayrıca çoğu zaman bilmeceyi çözmek de sorunu halletmiyor, hastanızı mutlu, huzurlu, umutlu yapmaya yetmiyor. </st><st c="43847">Bazen de bilmeceyi çözerken, eskimiş yaraları iyileştirmeye çalışırken, o yaralar kanıyor. </st><st c="43938">Bir de bunun acısını çekiyor, bazen bir anne, bir çocuk, bir dost gibi gördüğünüz, hiç kıyamadığınız o insanlar.</st></p>
			<p><st c="44050">Salih’le tekrar görüşmek üzere sözleşiyoruz. </st><st c="44096">Salih gidince, bir süre onu düşünmekten alamıyorum kendimi. </st><st c="44156">Sanki duygularım da onunla beraber gidiyor. </st><st c="44200">Kapım açık. </st><st c="44212">Koridorlara dalga dalga yansıyan hafif müzik sesi geliyor kulağıma. </st><st c="44280">Bırakıyorum kendimi müziğin yumuşacık kollarına. </st><st c="44329">Bu kollarda şimdi hüznün sisli burukluğu var. </st></p>
			<p><st c="44375">Çocukluğum geliyor aklıma. </st><st c="44402">Heyecanlı, meraklı ve masum çocukluğum. </st><st c="44442">Yalanın dolanın, acının ıstırabın, hastalığın ölümün hiç bilinmediği acemi yıllar. </st><st c="44525">Sıcacıktı evimiz. </st><st c="44543">O sıcak evde yaşayan herkes, gündüzden çok geceyi severdi. </st><st c="44602">Çünkü ancak gece olunca bir araya gelebilir, annemin ördüğü beyaz dantel örtünün süslediği kocaman radyomuzun başında toplanabilirdik. </st><st c="44737">Belki de bu yüzden, ben hâlâ geceyi severim. </st><st c="44782">Gece hiç bitmesin isterim. </st></p>
			<p><st c="44809">Pazartesi akşamları saat 21.00’de yayınlanan “Mikrofonda Tiyatro”yu merakla beklerdik. </st><st c="44896">Annem kenarları kulplu gümüş tepside çaylarımızı getirirdi. </st><st c="44956">Salonda dört tane büyük pembe berjer koltuğumuz vardı. </st><st c="45011">Annemle babam, ellerinde çayları o koltuklara otururlardı. </st><st c="45070">Biz çocuklar ortadaki yuvarlak sehpanın etrafına dizilir, bir yandan tıngır tıngır çaylarımızı karıştırırken, bir yandan da annemin yaptığı kurabiyeleri yerdik. </st><st c="45231">Babam en çok çayı karıştırırken çıkardığımız seslere, annem ise kurabiye yerken yerlere dökülen kırıntılara kızardı. </st><st c="45348">Hepimizin kulağı radyoda olduğundan kimse yüksek sesle konuşmaz, annemle babam bile bize kızarken bu işi kaş göz işaretiyle yapardı. </st><st c="45481">Heyecanla dinler, konuşan sanatçıları merak eder, göremediğimiz için hayalimizde canlandırırdık her şeyi. </st><st c="45587">Hayaller, her zaman gerçeklerden daha heyecan verici ve kişiye özeldir. </st><st c="45659">Aynı şeyleri dinlerdik ama hepimiz farklı hayal eder, farklı etkilenirdik. </st><st c="45734">Rejisör, tam da bizim arzu ettiğimiz tiplere oynatırdı o rolleri. </st><st c="45800">Seslere âşık olur, seslere üzülür, yine seslere kızardık.</st></p>
			<p><st c="45857">Bir de konser programları vardı. </st><st c="45891">“Aziz dinleyiciler, şimdi Zeki Müren’den şarkılar dinleyeceksiniz” derdi spiker. </st><st c="45972">Hiç bitmesin isterdik o konser. </st><st c="46004">Koca bir konser salonunda, beyaz smokini, tel çerçeveli gözlükleri ve muhteşem saz ekibiyle hayal ederdik Zeki Müren’i. </st><st c="46124">O güzel sesli spikerin yerinde olmak, bu konseri orada dinlemek isterdik. </st><st c="46198">Her şarkının sonunda Zeki Müren, eğilerek selamlardı bizi hayalimizde. </st></p>
			<p><st c="46269">Belki de o yüzden, on dokuz yaşında oturdum o mikrofonların başına. </st><st c="46337">Konser programlarını ben sundum. </st><st c="46370">Hem de Arı Stüdyosu gibi muhteşem bir salonda, yüzlerce seyircinin önünde. </st><st c="46445">Rengârenk tuvaletler içinde, birbirinden güzel hanımlar ve siyah smokin giymiş genç ve yakışıklı sanatçılar vardı o programlarda. </st><st c="46575">Muzaffer İlkar yönetiminde, TRT Ankara Radyosu’nun muhteşem sanatçı kadrosu çıkıyordu sahneye. </st><st c="46670">Muazzez Abacı, Ela Altın, Hülya Sözer, Seçil Heper gibi muhteşem seslerden oluşuyordu koro. </st><st c="46762">Bir başka gün gözleri gibi yeşil kadife ceketiyle Ahmet Özhan çıkıyordu sahneye. </st><st c="46843">Müzeyyen Senar, Hamiyet Yüceses, Mustafa Sağyaşar, Emel Sayın, Gönül Akkor, Behiye Aksoy,hatta Zeki Müren geliyordu televizyona konser vermek için. </st><st c="46991">Hepsiyle ayrı ayrı tanışıyor, program öncesi sohbet ediyor, makyaj odasında yan yana oturuyorduk. </st></p>
			<p><st c="47089">Ama sunduğum hiçbir program, çocukluğumda radyoda dinlediklerim kadar muhteşem gelmedi bana. </st><st c="47182">Sanatçılar da spikerler de ulaşılmazdı. </st><st c="47222">Hele radyoda, çocukluğumda hayranlık duyduğum o sesleri günlük kıyafetleri içinde görmekten hiç hoşlanmadım. </st><st c="47331">Ev hanımlarından hiçbir farkı olmayan, anonsları bitince birbirlerine yemek tarifi yapan, çocuklarının sorunlarından söz eden spikerleri görmek, canımı sıktı. </st><st c="47490">Radyodaki konser programlarının düzenlendiği büyük stüdyodan da nefret ettim. </st><st c="47568">Çünkü benim hayal ettiğim yer değildi burası. </st><st c="47614">Televizyonda çalışırken, makyaj odasında hayranı olduğum bir sanatçıyla yan yana oturmak, onları makyajsız, gündelik halleriyle görmek, hayallerimdeki sırça köşkü yerle bir etti. </st><st c="47793">“Mikrofonda Tiyatro” gibi programların hazırlandığı stüdyolarda seslendirme yaptım yıllarca. </st><st c="47886">Benden önce, ellerinde kâğıtlarla, tiyatro sanatçılarını o stüdyodan çıkarken görmek, sinirime dokundu. </st></p>
			<p><st c="47990">Ya Türk filmleri! </st><st c="48008">Yetişkin insan olduktan sonra gittiğim hiçbir film beni onlar kadar etkileyemedi. </st><st c="48090">Ne güzel aşklardı onlar!..</st></p>
			<p><st c="48116">Güzeldi güzel olmasına da o filmler çok yanlış tanıtmış bize hayatı. </st><st c="48186">İşin aslının o filmlere hiç benzemediğini yaşaya yaşaya gördükçe, bizim kuşak ciddi bir hayal kırıklığı yaşadı. </st><st c="48298">Ama yine de ne güzel hayallerimiz vardı. </st><st c="48339">Tıpkı Türk filmlerindeki gibi....</st></p>
			<p><st c="48372">Görür görmez bize âşık olmuş olan sevgilimizle sinemaya gidecek, giderken de neden bilmem, beyaz pilili etek ve mavi bluz giyecektik. </st><st c="48507">Düğünümüzde giyeceğimiz beyaz gelinliğin her yanından tüller fışkıracak, sevgilimizin gözüne bakarken çok utanacaktık. </st><st c="48626">Küçük, beyaz badanalı evimizin perdeleri kırmızı olacaktı. </st><st c="48685">Bordoya çalan koyu kırmızı... </st></p>
			<p><st c="48715">Bir de çikolata meselesi vardı. </st><st c="48747">Evimizde mavi, porselen bir şekerliğimiz olacak ve içindeki çikolatalar hiç bitmeyecekti. </st><st c="48837">Kapağında kuş resimleri olan, oval bir şekerlik... </st><st c="48888">Çünkü bizim evde çikolatalar bu şekerliğin içine konurdu. </st><st c="48946">Beyaz badem şekerlerinin üzerinde duran kırmızı, mavi, yeşil parlak kâğıtlara sarılı, küçük yuvarlak çikolatalar... </st><st c="49062">Hâlâ markete gittiğimde, sepetler dolusu çikolata alırım eve. </st><st c="49124">Her çeşit ve her markadan... </st><st c="49153">Severim çikolata yemeyi, ama o küçük, yuvarlak, rengârenk parlak kâğıtlara sarılı çikolataların tadını bir türlü bulamıyorum onlarda. </st><st c="49287">Ama vazgeçtin mi derseniz, hayır, vazgeçmedim. </st><st c="49334">Aramaya devam ediyorum... </st></p>
		</div>
<div id="charCountTotal" value="49360"></div></body>
</html>
