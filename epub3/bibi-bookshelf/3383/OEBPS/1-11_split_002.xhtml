<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>GÜNAHIN ÜÇ RENGİ</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-11" xml:lang="tr-TR">
<div>
<p><st c="0">“Ne kadar içersin?”</st></p>
			<p><st c="20">“Bunun hesabı olmaz. </st><st c="42">İyi içerim ben. </st><st c="58">Bazen bir büyüğü tek başıma devirdiğim bile olur.”</st></p>
			<p><st c="108">“Yetmişlik rakıdan mı söz ediyorsun?”</st></p>
			<p><st c="146">“Evet, evet...”</st></p>
			<p><st c="162">“Maşallah, ama yine de alkolik sayılmazsın! </st><st c="207">Öyle her akşam küfelik oluncaya kadar içenlere verilen, benim bilmediğim başka bir isim var galiba! </st><st c="307">Her neyse... </st><st c="320">Sonra ne oldu?”</st></p>
			<p><st c="335">Bütün alkoliklerde vardır bu. </st><st c="366">Hiçbiri alkolik olduğunu kabul etmez ve ilk cevapları böyle olur. </st><st c="432">“İstersem bırakırım.” Hele Ramazan aylarında içmeyenler için, bu kesin bir kanıttır. </st><st c="517">Alkolik deyince onlar ne anlıyor acaba?</st></p>
			<p><st c="556">“Sonra yavaş yavaş para suyunu çekmeye başladı. </st><st c="605">Önce alınan hediyelerin değeri düştü, ardından hediye faslı bitti. </st><st c="672">Siz bana alkolik diyorsunuz. </st><st c="701">Esas alkolik oymuş. </st><st c="721">Adam öğlen başlıyordu içmeye. </st><st c="751">Ardından kirayı ödeyemez oldu. </st><st c="782">Evin bütün masrafları bana kaldı. </st><st c="816">‘İşlerim bozuldu’ diyordu bana. </st><st c="848">İlk zamanlar acıdım haline. </st><st c="876">Elimden geldiği kadar tüm masrafları ben karşılıyordum ama bir de ne göreyim! </st><st c="954">Bana bekârım diyen adam, meğer evli ve dört çocuk sahibi değil miymiş. </st><st c="1025">Bütün hayallerim yıkıldı. </st><st c="1051">Bu arada, akşamları bana gazinolarda zarf içinde verilen paralara Cavit el koymaya başladı. </st><st c="1143">Yani ben çalışıyordum, Cavit yiyordu. </st><st c="1181">Hemen arkasından, bir gün beni alıp başka bir gazinoya götürdü. </st><st c="1245">Orada, önceden hazırlanmış bir mukavele imzalattılar bana. </st><st c="1304">Hiç okumadan imzaladım, çünkü nasıl olsa verilen parayı ben değil, o alıyordu. </st><st c="1383">Meğer imzaladığım şey mukavele değil, borç senediymiş. </st><st c="1438">Yani âşık olduğum, taptığım adam, beni oraya satmış. </st><st c="1491">Yavaş yavaş meslek hayatımda gerilemeye başladım. </st><st c="1541">Artık ben de tıpkı diğer kadınlar gibi vesikalı orospu olmuş, sahnedeki programım bittikten sonra masaları dolaşarak konsomasyon yapmaya başlamıştım. </st><st c="1691">İnsan, olayların içinde yaşarken, bu geçişleri fark edemiyor. </st><st c="1753">Aptal dediğim arkadaşlarımdan bir farkım kalmamıştı. </st><st c="1806">Artık Cavit’in işsiz güçsüz, bu piyasalarda karı avlamanın peşinde bir adam olduğunu anlamıştım. </st><st c="1903">Bunlar yetmiyormuş gibi, bir de kumar tutkusu vardı. </st><st c="1956">Bana kendini ilk günler çok zengin biri gibi göstermişti. </st><st c="2014">Hepsi yalanmış. </st><st c="2030">Hepsi borç parayla yapılmış ve bu borçları sonradan bana ödetti.”</st></p>
			<p><st c="2095">“Sahi bu kadar hesaplı mı oluyor böyle şeyler?”</st></p>
			<p><st c="2143">“İçine girilmeden bilinmiyor. </st><st c="2174">Ben de yaşayarak öğrendim böyle olduğunu. </st><st c="2216">Bir yerlerden borç almış. </st><st c="2242">Ne de olsa adam kendine iş kuruyor. </st><st c="2278">Benim gibi, kendini akıllı sanan bir salağı çalıştırıp para kazanacak. </st><st c="2349">Öğrendim öğrenmesine de, iş işten geçti.”</st></p>
			<p><st c="2390">Bir an göz göze geliyoruz ama o boş ve görmeyen gözlerle bakıyor bana.</st></p>
			<p><st c="2461">“Benim kafasızlığım bununla da bitmedi. </st><st c="2502">Her şeye rağmen seviyordum Cavit’i. </st><st c="2538">Çok yakışıklı, hanımlara nasıl davranılacağını iyi bilen bir adamdı. </st><st c="2607">Yatakta beni çok mutlu ediyordu. </st><st c="2640">Ama öte yandan çok acımasız, hiç hata affetmeyen bir tabiatı vardı. </st><st c="2708">En küçük kusurumu affetmez, eşek sudan gelene kadar döverdi beni. </st><st c="2774">Önce döver, sonra alırdı yatağa.”</st></p>
			<p><st c="2807">“Bu neden?”</st></p>
			<p><st c="2819">“Bu işlerde âdet böyledir Gülseren Hanım. </st><st c="2862">Erkekler bu tür kadınları önce döver, sonra severler. </st><st c="2916">Bunu hepimiz biliriz. </st><st c="2938">O dayaklar belki de bunun için, bir yandan da heyecanlandırır bizi. </st><st c="3006">Çünkü arkasından ne geleceğini biliriz.”</st></p>
			<p><st c="3046">“Dur bir dakika. </st><st c="3064">Yani sen âdet bu diyorsun.”</st></p>
			<p><st c="3091">“Evet, evet. </st><st c="3105">Bizim gibi kadınlar, dayak yemeden rahat etmezler. </st><st c="3156">Erkekler de bilir bunu.”</st></p>
			<p><st c="3180">“Ne yani, dövmeyeni erkekten saymıyor musunuz?”</st></p>
			<p><st c="3228">“Yok, tam öyle değilse bile, bizim gibi kadınlar, iyi muameleye alışkın olmadıkları için, adam ne yapsın?”</st></p>
			<p><st c="3335">“Ama baştan böyle değildi.”</st></p>
			<p><st c="3363">“Değildi tabii. </st><st c="3380">O zaman bana kendimi kraliçe gibi hissettiriyordu. </st><st c="3431">Sonradan işin foyası ortaya çıkınca, ben de kızdım. </st><st c="3483">Hayallerim yıkıldı. </st><st c="3503">Bir iki kere terslenmeye kalktım ben buna. </st><st c="3546">Sen misin böyle yapan? </st><st c="3569">Adam işin profesyoneli. </st><st c="3593">Bizim gibi kadınların hangi dilden anladığını biliyor.”</st></p>
			<p><st c="3648">“İyi muamele görünce ne yaparsınız?”</st></p>
			<p><st c="3685">“Vallahi, sizin iyi muamele dediğiniz nedir bilmiyorum, ama biz ya cilve yaparız, erkek de buna karşılık verir veya dayak yeriz. </st><st c="3815">İkisinin ortası pek yoktur bizim oralarda. </st><st c="3858">Her şeyden önce bize kimse saygı göstermez. </st><st c="3902">Köpeklerden sonra geliriz diyeceğim ama o da olmayacak, çünkü şimdi insanların köpekleri çok kıymetli. </st><st c="4005">Daha doğrusu, kimse bize insan muamelesi yapmaz. </st><st c="4054">Biz de zamanla buna alışırız. </st><st c="4084">Kendimiz de unuturuz insan olduğumuzu. </st><st c="4123">Birbirimize bile insan gibi davranmayız. </st><st c="4164">Ne kimse bize güvenir, ne de biz kimseye. </st><st c="4206">Önceleri çok tatlı gelir bu hayat bize. </st><st c="4246">Oradan kurtulma şansımız olsa da, bu şansı kullanmak istemeyiz. </st><st c="4310">En büyük korkumuz sakat kalmaktır. </st><st c="4345">Çok dayak yediğimiz için, bu risk her zaman vardır.”</st></p>
			<p><st c="4397">“Sadece sakat kalmak mı, ölüm riski de yüksek sizin işinizde.”</st></p>
			<p><st c="4460">Bunları konuşurken soğuk bir esinti yalayıp geçiyor içimi. </st><st c="4520">O “boş ver” der gibi sallıyor elini.</st></p>
			<p><st c="4556">“Evet ama ölümden hiçbirimiz korkmayız. </st><st c="4597">Su testisi su yolunda kırılır. </st><st c="4628">Ama ölmeyip sakat kalmak çok korkunçtur bizim gibiler için. </st><st c="4688">İşte o zaman hayatımız kayar. </st><st c="4718">Sakat insan, orospuluk yapamaz. </st><st c="4750">Hiç dostumuz olmadığından, ortada kalıveririz. </st><st c="4797">Ben çok bilirim, her yanım mosmor sahneye çıktığımı. </st><st c="4850">Hatta hiç unutmuyorum, bir gece, lüks bir otelde yapılan düğünde sahne alacaktım. </st><st c="4932">Bir gece önce beni öyle bir dövdü ki, ölüyorum sandım. </st><st c="4987">O geceyi hastanede geçirdim. </st><st c="5016">Yüzüm hariç, vücudumda morarmayan hiçbir yerim kalmamıştı. </st><st c="5075">Beyaz, yerlere kadar uzun bir tuvaletim vardı. </st><st c="5122">Hemen o gün beyaz tuvalet terzide elden geçti. </st><st c="5169">Tüllerle her yanı kapatıldı ve ben o halde sahne aldım.”</st></p>
			<p><st c="5225">“Ama yine de o adamdan vazgeçmedin.”</st></p>
			<p><st c="5262">“Kolay mı doktor hanım? </st><st c="5287">Nikâhtan beterdir bizim işler. </st><st c="5318">Öyle her istediğinde ayrılamazsın. </st><st c="5353">Öldürürler adamı.”</st></p>
			<p><st c="5371">“Ayrılmayı istiyor muydun, çünkü bütün bunlara rağmen, biraz önce Cavit’i sevdiğini söyledin.”</st></p>
			<p><st c="5466">“Doğru diyorsunuz. </st><st c="5486">Uzun bir ilişki yaşadık biz onunla. </st><st c="5522">Ve ben çalıştım, o yedi. </st><st c="5547">Dayaklar da cabası. </st><st c="5567">Ama ayrılmayı istemiyordum ondan. </st><st c="5601">Bu işlerde yalnız olmayacaksınız. </st><st c="5635">Arkanızda güçlü bir adam olacak. </st><st c="5668">Cavit bu anlamda tam bir profesyoneldi. </st><st c="5708">Bilirdi bu işlerin raconunu. </st><st c="5737">Kıskançlık yapmaz, daha fazla para kazanabilmem için hiçbir şeye karışmazdı. </st><st c="5814">Sadece ona karşı yapılan en küçük bir saygısızlığı affetmezdi. </st><st c="5877">En büyük tutkusu, içki içmek ve kumar oynamaktı. </st><st c="5926">Her akşam zurna gibi olana kadar kafayı çeker, bir bahane bulup beni öldüresiye döver, sonra da pişman olup beni yatağına alır, gönlümü yapmaya uğraşırdı. </st><st c="6081">Öğleden sonra evden çıkar, doğru kumar oynamaya giderdi. </st><st c="6138">Son zamanlarda kumarda çok para kaybetmişti.</st></p>
			<p><st c="6182">Evde bozuk paraları koyduğum küçük bir tabak vardı. </st><st c="6235">O gün öğleden sonra kumara giderken, o tabağın içindeki bozuk paraları aldığını gördüm. </st><st c="6323">İçim cız etti. </st><st c="6338">Bir tuhaf oldum. </st><st c="6355">Ona olan bütün saygım bir anda yok oldu. </st><st c="6396">Birlikte taksiye bindik. </st><st c="6421">Ben gazinoya gidiyorum, o da kumara. </st><st c="6458">Yolda ‘Paran var mı?’ diye sordu bana. </st><st c="6497">‘Yok’ dedim. </st><st c="6510">Halbuki her zaman bir yerlerde gizli param olurdu. </st><st c="6561">Yolda o indi. </st><st c="6575">Ben gazinoya doğru taksiyle devam ettim. </st><st c="6616">Şöyle bir arkasından baktım, omuzları düşmüş, ağır ağır gidiyordu. </st><st c="6683">O gün gözümden düştü Cavit ve hemen kararımı verdim. </st><st c="6736">Bir yolunu bulup onu terk edecektim.”</st></p>
			<p><st c="6773">“O güne kadar, bu kararı alabilmen için pek çok şey yaşamışsın. </st><st c="6838">Adam neredeyse senin hayatına kastetmiş. </st><st c="6879">Meslek hayatını bitirmiş, seni parayla gazinolara satmış, dövmüş, sövmüş. </st><st c="6953">Ayrılık kararını onlar için değil de bozuk paraları aldığı için mi verdin?”</st></p>
			<p><st c="7028">“Erkek dediğin güçlü olmalı doktor hanım. </st><st c="7071">Bu kadar düşene, bizim piyasada erkek denmez.”</st></p>
			<p><st c="7117">Hafifçe gülümsüyorum. </st><st c="7140">Onu dövse de, öldürse de güce tapıyor. </st><st c="7179">Ah bu kadınlar...</st></p>
			<p><st c="7196">“Biraz önce ‘Ayrılmak kolay mı?’ demiştin. </st><st c="7240">Demek zor olan ayrılmak değil, bu kararı alabilmekmiş.”</st></p>
			<p><st c="7295">“Bunu yaşarken bilmiyor insan. </st><st c="7327">Ben Cavit’ten korktuğum için ayrılamam sanıyordum. </st><st c="7378">Ama karar verince işler değişti. </st><st c="7411">O sırada çalıştığım gazinoya gelen biri vardı. </st><st c="7458">Anadolu’nun namlı ailelerinden birinin oğlu. </st><st c="7503">Galip yani... </st><st c="7517">Gizliden takılıyordu bana. </st><st c="7544">Biliyordum arkasının ne kadar güçlü olduğunu.”</st></p>
			<p><st c="7590">“Arkasının güçlü olması iyi mi, kötü mü?”</st></p>
			<p><st c="7632">“Hem iyi, hem kötüydü. </st><st c="7656">İyiydi, çünkü beni Cavit’ten ancak öyle biri kurtarabilirdi; kötüydü, çünkü öyle adamlar başkası için olduğu kadar, sizin için de tehlikelidir. </st><st c="7800">Onunla gidersem, bir daha geri dönüş yoktu, biliyordum. </st><st c="7856">O gün, o öfkeyle Galip’e telefon ettim.”</st></p>
			<p><st c="7896">“Telefon numarasını bildiğine göre, aranızda belli bir yakınlık varmış.”</st></p>
			<p><st c="7969">“Dedim ya, adamın gözü bendeydi diye. </st><st c="8008">O gazinoya gelince, öndeki masalar boş tutulur, Galip’le adamlarına ayrılırdı. </st><st c="8087">Ben sahneye çıkmadan önce sepet sepet çiçekler gönderir, sonra şampanyalar patlatır, tepemden aşağı güller döktürürdü. </st><st c="8206">Ama nerede duracağını bilen bir adamdı. </st><st c="8246">Benim Cavit’le beraber yaşadığımı bildiği için, daha ileri gitmez, sadece, ‘Bir ihtiyacın olursa, bir telefon yeter’ derdi. </st><st c="8370">Kartı vardı elimde. </st><st c="8390">İşte o gece telefonla aradım Galip’i. </st><st c="8428">‘Beni buradan aldır, sana geleceğim’ dedim.”</st></p>
			<p><st c="8472">Galip’e bak. </st><st c="8486">Şevket Ağa’nın etrafında pervane gibi dönen Galip’te meğer neler varmış.</st></p>
			<p><st c="8558">“Senin de gözün çok karaymış.”</st></p>
			<p><st c="8589">“Bizim gibilerin gözü kara olur Gülseren Hanım. </st><st c="8638">Hayatının bir değeri olmayınca, cesur olmak o kadar da zor değil. </st><st c="8704">Galip hemen bir araba gönderdi gazinoya. </st><st c="8745">İçinde iki adamıyla beraber, araba gelip beni kapıdan aldı. </st><st c="8805">Sabaha karşı Galip’in memleketine doğru yola çıktık.”</st></p>
			<p><st c="8858">Hayatıyla ilgili en önemli kararları nasıl da hiç gözünü kıpmadan, pat diye alabiliyor. </st></p>
			<p><st c="8947">“Galip Ankara’da yaşamıyor mu?”</st></p>
			<p><st c="8978">“Onun nerede yaşadığı belli olmaz. </st><st c="9014">Şimdi kaç yıldır benimle birlikte burada yaşıyor ama memleketiyle ilişkisi devam eder. </st><st c="9101">Asıl işleri oradadır onların. </st><st c="9131">Koca bir aşiret vardır arkasında. </st><st c="9165">Bir tek Şevket Ağa’dan çekinir.”</st></p>
			<p><st c="9197">“Şevket Ağa kim?”</st></p>
			<p><st c="9215">Sanki hiç tanımıyormuş gibi soruyorum Şevket Ağa’yı. </st><st c="9269">Acaba onun da buraya geldiğini biliyor mu Melek?</st></p>
			<p><st c="9317">“Şevket Ağa onun memleketlisi. </st><st c="9349">Yaşça ondan büyüktür. </st><st c="9371">İnşaat işlerini beraber yaparlar. </st><st c="9405">Baba adamdır Şevket Ağa. </st><st c="9430">Korkudan kimse fazla yaklaşamaz Galip’e. </st><st c="9471">Bir tek o, şeyine bile takmaz Galip’i. </st><st c="9510">Herkes Galip’e pervane, o da Şevket Ağa’ya. </st><st c="9554">Bu dünya böyle zaten.”</st></p>
			<p><st c="9576">“Ben bu söylediklerini tam anlayamadım. </st><st c="9617">Herkesin korktuğu Galip’ten Şevket Ağa neden korkmuyor?”</st></p>
			<p><st c="9673">“Onun da bencileyin canı pek kıymetli değil anlaşılan. </st><st c="9729">Şimdi Şevket Ağa Galip’i adam yerine koymuyor ama zamanında onun babası bizimkilerin yanında ustabaşı olarak çalışıyormuş. </st><st c="9852">Zamanla çalışmış, çabalamış bu hale gelmiş adam. </st><st c="9901">O Allah’tan başka kimseden korkmaz korkmasına da, herkesin bir zayıf yanı var demek ki...”</st></p>
			<p><st c="9991">“Anlamadım.”</st></p>
			<p><st c="10004">“Aman boş verin doktor hanım. </st><st c="10035">Bende hikâye çok. </st><st c="10053">Şimdi hangi birini anlatayım size?”</st></p>
			<p><st c="10088">Yine beynimde bir şimşek çakıyor. </st><st c="10123">Sakın Şevket Ağa’nın anlattığı kadın Hayat olmasın! </st><st c="10175">Hay Allah, merak ettim. </st><st c="10199">Ne yapıp edip bunları anlattırmalıyım ona. </st><st c="10242">Ay ne zor iş bu böyle. </st><st c="10265">Kafanda dokuz tilki dolaşacak ama hiçbirinin kuyruğu birbirine değmeyecek. </st></p>
			<p><st c="10340">Ama bir sorun daha var galiba. </st><st c="10371">Hayat’tan hemen sonraki randevu Şevket Ağa’nın. </st><st c="10419">Acaba o biliyor mu bugün Hayat’ın burada olduğunu? </st><st c="10470">Eğer tahminim doğruysa Şevket Ağa onunla burada karşılaşmak istemez. </st><st c="10539">Bütün bunları Galip biliyor mu acaba? </st><st c="10577">Yok canım, o kadar da değil. </st><st c="10606">Bu Hayat yine ne işler çeviriyor? </st><st c="10640">Ölümle dalga mı geçiyor ne? </st><st c="10668">Ne yapsam acaba? </st><st c="10685">Saate bakıyorum. </st><st c="10702">Hayat’ın vakti dolmak üzere. </st><st c="10731">Halbuki onunla konuşmamız gereken daha pek çok şey var.</st></p>
			<p><st c="10786">Saate baktığımı görünce Hayat huzursuzlanıyor.</st></p>
			<p><st c="10833">“Bugün vaktimiz doldu galiba. </st><st c="10864">Neyse, yine gelirim. </st><st c="10885">Bende hikâye çok. </st><st c="10903">Daha asıl konuya gelemedik bile. </st><st c="10936">Ben gideyim bari. </st><st c="10954">Üff şimdi de bu kıyafetleri yeniden giymek var. </st><st c="11002">Çok zoruma gidiyor. </st><st c="11022">Hâlâ alışamadım bunlara. </st><st c="11047">Sanki beni böyle giydirmekle Galip ne kazanıyorsa... </st><st c="11100">Aklı sıra beni kıskanıyor. </st><st c="11127">Ulan sen benim gönlüme laf anlatamazsan, bunlarla beni hiçbir şeyden koruyamazsın.”</st></p>
			<p><st c="11210">“Melek!”</st></p>
			<p><st c="11219">“Tamam tamam. </st><st c="11234">Ağız alışkanlığı işte. </st><st c="11257">Ne kadar uğraşsam da hanım olamıyorum. </st><st c="11296">Ruhum böyle, ben ne yapayım?” derken yan yan bakarak gülüyor bana.</st></p>
			<p><st c="11362">Sonra aceleyle giyinip çıkıyor odadan. </st><st c="11402">O tam çıkmak üzereyken arkasından sesleniyorum:</st></p>
			<p><st c="11449">“Bir hoşçakal bile demeyecek misin?”</st></p>
			<p><st c="11486">“Ay pardon” diyerek aceleyle elimi sıkıp fırlıyor dışarı. </st><st c="11545">Hemen arkasından ben de çıkıyorum. </st><st c="11580">İnşallah Şevket Ağa daha gelmemiştir.</st></p>
			<p><st c="11617">Ama dışarı çıktığım anda görüyorum Şevket Ağa’yı. </st><st c="11668">Galip’le birlikte Tuna’nın masasının önünde ayakta duruyorlar. </st><st c="11731">Şevket Ağa, Hayat’ı görür görmez Galip’in yanından hızla ayrılıp salonun hemen çıkışında bulunan mutfağa dalıyor. </st><st c="11845">Tuna inanmaz gözlerle bakıyor ona. </st><st c="11880">Ben bir anlık bir duraksamadan sonra koşarak mutfağa doğru gidiyorum. </st><st c="11950">Tuna da arkamdan geliyor. </st></p>
			<p><st c="11976">Ayten kocaman mutfakta yalnız. </st><st c="12007">İşte bu bir şans. </st><st c="12025">Mutfak balkonlu ve oldukça geniş bir yer olduğu için, biraz da dinlenme odası olarak kullanılır. </st><st c="12122">Hiç olmazsa içeride sadece aşçımız Ayten var. </st><st c="12168">O da ocağın başında yemek karıştırıyor.</st></p>
			<p><st c="12207">“Sen dışarıdaki hastalarımızla ilgilen Tuna. </st><st c="12253">Benim de tıpkı Şevket Ağa gibi içim yandı. </st><st c="12296">Birer bardak suyumuzu içip çıkacağız” diyorum.</st></p>
			<p><st c="12342">Tuna biraz şaşkın dışarı çıkarken, Şevket Ağa yemek masasının etrafındaki sandalyelerden birine çöküyor. </st><st c="12448">Ben de hemen yanına oturuyorum. </st><st c="12480">Hiç yüzüme bakmıyor. </st><st c="12501">Yüzü kızarmış, alnında ter tomurcukları belirmiş. </st><st c="12551">O gün geçirdiği krizin bir benzerini burada yaşayabilir. </st><st c="12608">Yeniden Hayat’ı görmek onun dünyada istediği en son şey. </st><st c="12665">İşin kötüsü, Galip de dışarıda. </st><st c="12697">Bütün bu olanlardan bir şey anlamadı. </st><st c="12735">Aman o bari bir şey anlamasın. </st><st c="12766">Aksi halde hep beraber başımız çok fena derde girecek. </st><st c="12821">Hay Allah, ne yapsam acaba?</st></p>
			<p><st c="12848">“Ayten bırak şu çorbayı hemen. </st><st c="12880">İkimize de tatlı bir şeyler ver.”</st></p>
			<p><st c="12913">“Ne vereyim efendim? </st><st c="12935">Tatlı yiyecek mi yoksa içecek bir şey mi istersiniz?”</st></p>
			<p><st c="12988">“Gazoz, meyve suyu ne varsa ver işte. </st><st c="13027">İkimizin de tansiyonu düştü galiba.”</st></p>
			<p><st c="13063">Ayten aceleyle buzdolabını açıp içecek bir şeyler arıyor. </st><st c="13122">Koca bir gazoz şişesini önümüze koyarken, bir yandan da hızla iki bardak getiriyor önümüze. </st><st c="13214">Gazozu dolduruyor bardaklarımıza. </st><st c="13248">Tam o sırada kapı yeniden açılıyor ve Galip uzatıyor başını içeri doğru.</st></p>
			<p><st c="13320">“Ne oldu ağam, bir şey mi var? </st><st c="13352">Hastalandın mı yoksa?”</st></p>
			<p><st c="13374">Şevket Ağa önüne bakmaya devam ederken, ben hemen araya giriyorum.</st></p>
			<p><st c="13441">“Merhaba Galip Bey, nasılsınız?”</st></p>
			<p><st c="13474">“Ben iyiyim de ağama ne oldu?”</st></p>
			<p><st c="13505">“Biraz tansiyonu düştü galiba. </st><st c="13537">Benim tansiyonum da sık sık düşer. </st><st c="13572">Ben de tam mutfağa bir şeyler içmeye geliyordum ki, baktım o da aynı şeyin peşinde. </st><st c="13656">İkimiz de oturduk birer bardak gazoz içiyoruz. </st><st c="13703">Düşük tansiyona iyi gelir gazoz.”</st></p>
			<p><st c="13736">“Ağamın tansiyonu düşmez, tam tersine yükselir.”</st></p>
			<p><st c="13785">“Benimki de öyledir. </st><st c="13807">Ama tansiyon işte. </st><st c="13826">İner de çıkar da. </st><st c="13844">Bu yaşta olur böyle şeyler. </st><st c="13872">Siz daha gençsiniz, anlamazsınız böyle şeylerden” diyorum gülerek.</st></p>
			<p><st c="13938">“Öyle değil mi Şevket Ağa?”</st></p>
			<p><st c="13966">“Öyle” der gibi başını sallıyor Şevket Ağa. </st><st c="14011">Daha fazlasını söyleyecek hali yok adamın. </st><st c="14054">Şu Galip’i bir an önce gönderip Şevket Ağa’yla ilgilenmem gerekiyor benim.</st></p>
			<p><st c="14128">“Galip Bey, eşinizi gördüm ama en yakın zamanda yine istiyorum. </st><st c="14193">Belki bir gün sizinle de görüşürüz” diyorum oldukça sakin bir sesle.</st></p>
			<p><st c="14261">O hâlâ kapı aralığında duruyor. </st><st c="14294">Ne içeri girebiliyor ne dışarı çıkabiliyor. </st><st c="14338">Benim bu sakin halim onu biraz rahatlatıyor.</st></p>
			<p><st c="14382">“Tabii tabii, ben de gelirim. </st><st c="14413">Bugün siz beni içeri çağırmayınca, benimle görüşmek istemediğinizi sandım.”</st></p>
			<p><st c="14488">“Bugün zamanımız kalmadı da ondan. </st><st c="14524">Yoksa sizinle mutlaka görüşmek isterim.”</st></p>
			<p><st c="14564">“Tabii, baş üstüne doktor hanım, ama ağamla ilgili yapmam gereken bir şey varsa, hiç çekinmeyin. </st><st c="14662">Ne gerekiyorsa yaparım ben.”</st></p>
			<p><st c="14690">Bu arada Şevket Ağa eliyle ona “bir an önce çek git” der gibi bir işaret yapıyor, ama ben Galip’in dikkatinin Şevket Ağa’ya kaymaması için elimden ne gelirse yapıyorum. </st><st c="14860">Allahtan bunu görmüyor Galip. </st><st c="14890">Ve hemen ayağa kalkıp kapıya, Galip’in yanına doğru gidiyorum. </st><st c="14953">Elimi uzatıp tokalaşarak ve gülerek yolcu ediyorum onu.</st></p>
			<p><st c="15008">Bu arada Hayat, Tuna’nın masasının başında kendine yeni bir randevu alıyor. </st><st c="15085">İşi bitince Galip’in koluna girip tam kapıdan çıkarlarken kocasına hissettirmeden göz kırpıyor bana. </st><st c="15186">Onun bu hali içimi donduruyor. </st><st c="15217">Ne yapmaya çalışıyor bu kadın?! </st></p>
			<p><st c="15249">Yeniden aceleyle Şevket Ağa’nın yanına dönüyorum. </st><st c="15299">Yavaşça oturuyorum yanına. </st><st c="15326">Gazozun köpükleri uçmuş. </st><st c="15351">Bardaklardan birini ben alırken birini de ona doğru uzatıyorum. </st><st c="15415">Başını kaldırmadan, bardağı alıp bir dikişte içiyor. </st><st c="15468">Ben de içiyorum ama gazozu öyle bir dikişte içemem ben. </st><st c="15524">Boğazım yanar.</st></p>
			<p><st c="15538">O sırada Tuna tekrar giriyor içeri. </st><st c="15575">Hayat’ın bana nasıl göz kırptığını o da gördü. </st><st c="15622">Bunlardan ne anladı, bilmiyorum ama o çok tecrübeli bir sekreter. </st><st c="15688">Psikiyatri muayenehanelerinde böyle tuhaflıkların yaşanabildiğine kaç kere tanık oldu. </st><st c="15775">Burada hiç karşılaşmaması gereken kişilerin, birbirlerini görmemeleri için az uğraşmadık birlikte. </st><st c="15874">En azından bu kadarını anladı. </st><st c="15905">“Şimdi ne yapalım?” der gibi yüzüme bakıyor. </st><st c="15950">Aynı anda Ayten de bir yandan ocaktaki çorbayı karıştırırken hayretle yüzümüze bakıyor çünkü hastalarımız genellikle mutfağa girmez. </st><st c="16083">O da şaşırdı ne yapacağını.</st></p>
			<p><st c="16110">Şevket Ağa’nın yüzüne bakıyorum. </st><st c="16144">Şakağında bir küçük adale titreyip duruyor. </st><st c="16188">Rengi yine çok kırmızı ama daha az terliyor. </st><st c="16233">Yavaşça cebinden beyaz ipek mendilini çıkarıp alnında biriken terleri siliyor. </st><st c="16312">Sonra yüzünü bana doğru dönüp gözlerinin altından yüzüme bakıyor.</st></p>
			<p><st c="16377">“Daha iyiyseniz odaya geçelim mi?” diyorum.</st></p>
			<p><st c="16421">Başını evet anlamında salladıktan sonra sandalyesini gürültüyle arkaya doğru çekip ayağa kalkıyor. </st><st c="16521">Ben hemen onun arkasındayım. </st><st c="16550">Sendeler de düşer diye ona çok yakın duruyorum. </st><st c="16598">Bacaklarını açıp kısa bir an kendini dengeliyor, sonra ağır adımlarla odama doğru yürüyor. </st><st c="16689">Birlikte giriyoruz içeri. </st><st c="16715">İkimiz de kendi yerlerimize geçince şöyle bir bakıyorum Şevket Ağa’nın yüzüne. </st><st c="16794">Evet, kesinlikle daha iyi. </st><st c="16821">Ancak bu olaydan olabildiğince az etkilenmesini sağlamak gerek. </st><st c="16885">Aksi halde Hayat’ı her gördüğünde veya görebileceğini düşündüğü her ortamda benzer bir kriz yaşayacak. </st><st c="16988">Aslında ben de gerildim. </st><st c="17013">İkimiz de konuşmuyoruz.</st></p>
			<p><st c="17036"> Ben tam söze bir yerinden başlamak için hazırlanırken, acı bir fren sesi geliyor kulaklarımıza. </st><st c="17133">Ardından da büyük bir gürültü duyuyoruz. </st><st c="17174">İkimiz birden yerlerimizden fırlayıp pencereye doğru koşuyoruz. </st><st c="17238">Son model büyük, lacivert bir Mercedes araba yol kenarındaki trafik levhasını devirmiş.</st></p>
			<p><st c="17325">Şevket Ağa arabayı görünce “lanet olsun” der gibi hızla elini sallıyor. </st><st c="17398">Biraz daha dikkatli bakınca direksiyonda oturan Galip’i görüyorum. </st><st c="17465">Birden bir gülme krizi tutuyor beni. </st><st c="17502">Çünkü o levhaya vurabilmek için sanırım Galip çok uğraştı! </st><st c="17561">İnsan istese de bizim garajdan çıkarken o levhaya vuramaz.</st></p>
			<p><st c="17619">Benim kahkahalarla güldüğümü görünce Şevket Ağa da başlıyor gülmeye. </st><st c="17689">İkimiz de o kadar çok gülüyoruz ki, gözlerimizden yaşlar geliyor. </st><st c="17755">Şevket Ağa bir pencereden dışarı bakıyor, bir arkasını dönüp eğilerek kahkahalara boğuluyor.</st></p>
			<p><st c="17847">“Oğlum Galip, sana bu ehliyeti verenin de... </st><st c="17893">Nasıl becerdin la o levhaya vurmayı? </st><st c="17930">Oğlum bu kaçıncı araba parçaladığın? </st><st c="17967">İnsan çorap gibi araba eskitmez ki... </st><st c="18005">Beceremiyorsun işte, anlasana. </st><st c="18036">La oğlum bu gidişle bir gün de o koca kafanı kıracaksın. </st><st c="18093">İşin kötüsü, onun yenisi de yok!..”</st></p>
			<p><st c="18128">Şevket Ağa bir yandan konuşup bir yandan gülüyor. </st><st c="18179">Bu gülmeler iyi geliyor ona. </st><st c="18208">Sıkıntı filan kalmıyor. </st><st c="18232">Bir anda rengi benzi yerine geliyor. </st><st c="18269">Ben de rahatlıyorum. </st><st c="18290">Gerginlik filan bitiyor. </st><st c="18315">Sonra yeniden oturuyoruz koltuklarımıza. </st></p>
			<p><st c="18356">“Evet Şevket Ağa, hayat böyle işte. </st><st c="18392">Kaçtıkça kovalıyor insanı. </st><st c="18419">Demek o kadın bu kadındı. </st><st c="18445">Şu tesadüfe bakın. </st><st c="18464">Bugün Galip’in buraya karısını getireceğini bilmiyor muydunuz?”</st></p>
			<p><st c="18527">Başını efkârlı bir şekilde sağa sola sallayarak cevap veriyor.</st></p>
			<p><st c="18590">“Sormayın doktor hanım. </st><st c="18615">Size minnettarım. </st><st c="18633">Eğer bugün siz imdadıma yetişmeseydiniz başıma neler geleceğini düşünmek bile istemiyorum. </st><st c="18724">Hayat’ı karşımda görünce ölüyorum sandım. </st><st c="18766">Tam bir şok yaşadım. </st><st c="18787">O gün otelde geçirdiğim krizin aynısı ha geldi ha gelecek. </st><st c="18846">Sizin de gördüğünüz gibi, aklıma ilk gelen şey oradan kaçmak oldu. </st><st c="18913">Biliyorsunuz, ‘Yiğitliğin onda dokuzu kaçmaktır’ derler. </st><st c="18970">Ben de açıkça kaçtım.”</st></p>
			<p><st c="18992">“Evet gördüm. </st><st c="19007">Tabanları yağlamış kaçıyordunuz ben odamdan çıktığımda.”</st></p>
			<p><st c="19063">“Siz tesadüfen mi çıktınız odanızdan yoksa bir bildiğiniz mi vardı?”</st></p>
			<p><st c="19132">“Pek tesadüf sayılmaz. </st><st c="19156">Tam seans bitmek üzereyken sizden şöyle bir bahsetti Hayat.”</st></p>
			<p><st c="19216">“Ne anlattı o şeytan?”</st></p>
			<p><st c="19239">“Pek bir şey anlatmadı çünkü zamanımız dolmuştu. </st><st c="19289">Ama bir şekilde hissettim ben. </st><st c="19320">Onun hemen arkasındaki randevunun sizin olduğunu biliyordum. </st><st c="19381">Onun için siz inşallah gelmemişsinizdir diye dua ederek aceleyle çıktım odadan.”</st></p>
			<p><st c="19461">“İşte o sırada daha ben yeni girmiştim içeri. </st><st c="19508">Galip beni görünce oturduğu yerden kalkıp koştu yanıma. </st><st c="19564">Onu burada görünce önce bir şey anlamadım ama kapı açılıp da Hayat dışarı çıkınca neye uğradığımı şaşırdım. </st><st c="19672">Ben oranın mutfak olduğunu da bilmiyordum. </st><st c="19715">Öylece daldım içeri.”</st></p>
			<p><st c="19736">“Eh, işte bu iyi olmuş çünkü diğer odaların hepsi doktor odası ve içeride hastalar var. </st><st c="19825">En isabetli yeri seçmişsiniz.”</st></p>
			<p><st c="19855">“Galip’e ayıp oldu. </st><st c="19876">Severim keratayı. </st><st c="19894">Bana çok düşkündür. </st><st c="19914">Zaten o olaydan sonra sanki benim de bir suçum varmış gibi abuk sabuk davrandım çocuğa. </st><st c="20002">Yanıma gelsin istemedim. </st><st c="20027">Tersledim, uzak durdum ama olmadı. </st><st c="20062">Ben uzaklaştıkça o bana zamk gibi yapıştı. </st><st c="20105">Eskiden de iyiydi aramız ama o olaydan sonra çocuğun bana olan düşkünlüğü arttı. </st><st c="20186">Yanımdan hiç ayrılmaz oldu. </st><st c="20214">Eskiden onun ısrarıyla iki kere evine yemeğe gitmiştim. </st><st c="20270">Karısını oradan tanıyordum. </st><st c="20298">Sonra ne kadar ısrar ederse etsin bir daha evine ayak basmadım. </st><st c="20362">Bana kalsa onunla bütün ilişkileri kesecektim ama o buna izin vermedi.”</st></p>
			<p><st c="20433">“Onu görmek sizi rahatsız etti. </st><st c="20466">Haklısınız...”</st></p>
			<p><st c="20480">“O çocuğa çok acıyorum. </st><st c="20505">Galip şu anda büyük bir aşiretin başındadır. </st><st c="20550">Bu kadına kapıldı bir kere. </st><st c="20578">Onun ne mal olduğunu bilerek kabul etti. </st><st c="20619">Aşiret o zaman bu olaya çok karşı çıktı. </st><st c="20660">Öldüreceklerdi oğlanı. </st><st c="20683">Ben girdim araya. </st><st c="20701">Memlekete kadar gidip babasıyla konuştum. </st><st c="20743">Ben çok eskiden tanırım onları. </st><st c="20775">Babam onların inşaatlarında çalışırdı. </st><st c="20814">Yani bir yerde benim velinimetimdir o sülale ama aradan yıllar geçti. </st><st c="20884">Köprülerin altından çok sular aktı. </st><st c="20920">Pis işlere karıştılar. </st><st c="20943">Beraber yaptığımız işler de oldu ama ben sevmem öyle karışık işleri. </st><st c="21012">Haram parayı Allah nasip etmesin bana. </st><st c="21051">Galip öyle bir çocuk değildi ama hayat öyle veya böyle herkesi değiştiriyor. </st><st c="21128">Kimse doğduğu günkü gibi ak pak kalamıyor.”</st></p>
			<p><st c="21171">Son derece içtenlikle anlatıyor bana olanları. </st><st c="21219">Daha önce o kadının Galip’in karısı olduğunu söylememişti. </st><st c="21278">Bu da hoş bir davranış. </st><st c="21302">En yakın arkadaşıyla ilgili sırrını paylaşmadı benimle. </st><st c="21358">Psikiyatr bile olsam Galip’e saygı gösterdi.</st></p>
			<p><st c="21402">“İşte sonradan bu kadına kapıldı Galip. </st><st c="21443">Ortalık ayağa kalktı. </st><st c="21465">Adamlar ‘Kadından vazgeç’ demediler ama onu nikâhına almasını istemediler. </st><st c="21540">Galip de onlara inat, karısını boşayıp bu karıyı aldı. </st><st c="21595">Aşiret ölüm fermanını imzalamıştı. </st><st c="21630">Böyle işler şakaya gelmez. </st><st c="21657">Hiç gözünün yaşına bakmadan öldürürler adamı. </st><st c="21703">Kimse aşiretin bu kararına karşı çıkamadı. </st><st c="21746">Galip aldı karıyı kaçtı. </st><st c="21771">Sanki kaç gün saklanacaksa... </st><st c="21801">Elleriyle koymuş gibi bulurlar adamı. </st><st c="21839">Neyse işte o zaman ben kalktım memlekete gittim. </st><st c="21888">Galip benden bir şey istemedi. </st><st c="21919">Ben kendiliğimden gittim. </st><st c="21945">Hem babasıyla, hem de aşiretin önde gelenleriyle ayrı ayrı konuştum. </st><st c="22014">Bizim memlekette insanlar bana güvenir. </st><st c="22054">Kırmadılar sağ olsunlar. </st><st c="22079">Ondan sonra Galip’i çağırdılar. </st><st c="22111">Olay tatlıya bağlandı ama bazı şeylere saygı göstermek gerekir. </st><st c="22175">Yeni bir hatayı kimse affetmez. </st><st c="22207">Bu kadının gözü göz değil. </st><st c="22234">Bana neler yaptığını anlattım size. </st><st c="22270">Bunu kimseye anlatamazsınız. </st><st c="22299">Kim inanır buna? </st><st c="22316">Ayrıca ona da inansalar bana da sonuç değişmez. </st><st c="22364">Hepimiz birden gideriz okkanın altına. </st><st c="22403">Ne Galip kalır, ne ben ne de o şeytan. </st><st c="22442">Çocuğu bile yok ederler. </st><st c="22467">Bu kadın deli midir, manyak mıdır nedir?”</st></p>
			<p><st c="22508">“Deli değil ama deliden kötü şimdilik. </st><st c="22548">Hâlâ cahil. </st><st c="22560">Hayatı hafife alıyor. </st><st c="22582">Merak etmeyin, o da zamanla bir şeyler öğrenecek.”</st></p>
			<p><st c="22632">“Hayat onun bir şeyler öğrenmesini beklemez. </st><st c="22678">Çocuğun da başını belaya sokacak. </st><st c="22712">Ben o zaman çok korktum. </st><st c="22737">Kendimden değil, onun yaptıklarına bakarak yapacaklarını düşününce korktum. </st><st c="22813">Öyle bir adamın karısı, sokaktaki karı satıcılarıyla ilişki kurup, otelde benimle nasıl buluşur? </st><st c="22910">Arkasını boş bırakmazlar onun. </st><st c="22941">Allah belki de benim yüzüme baktı veya zavallı Galip’i korudu. </st><st c="23004">İntihar edecekse kendine başka yol bulsun. </st><st c="23047">Başkalarını da götürmesin peşinden. </st><st c="23083">Size geldiğine bir yandan da memnun oldum. </st><st c="23126">Aman doktor hanım Galip’i bu kadının şerrinden koruyun. </st><st c="23182">Bir de çocuk doğurdu. </st><st c="23204">Galip şu kadarcık hissetse bu kadının rahat durmadığını zaten o anda bitirir işini.”</st></p>
			<p><st c="23288">“O da tehlikeli bir adam galiba!”</st></p>
			<p><st c="23322">“Siz bakmayın benim yanımda şamar oğlanı gibi dolaştığına, insanlar onu bir kilometreden görseler elleri ayakları birbirine dolaşır. </st><st c="23456">O karı da bunu gayet iyi bilir.”</st></p>
			<p><st c="23488">“Evet, biliyor.”</st></p>
			<p><st c="23505">“Biliyormuş. </st><st c="23519">Ben çok istedim bu aileden uzak durmayı ama olmadı işte. </st><st c="23576">Biliyorsunuz, beni buraya bile Galip getirdi.”</st></p>
			<p><st c="23622">“Siz de onu ölümden kurtarmışsınız.”</st></p>
			<p><st c="23659">“Sadece bundan değil onun bana düşkünlüğü. </st><st c="23703">Herkes el pençe divan durur karşısında. </st><st c="23743">Bir tek ben adam yerine koymam onu. </st><st c="23779">O da böylesini seviyor demek ki...”</st></p>
			<p><st c="23814">“Siz neden korkmuyorsunuz böyle bir adamdan?”</st></p>
			<p><st c="23860">“Aman Gülseren Hanım, benim hâlâ bir şeylerden korkacak halim mi kalmış? </st><st c="23934">Ben eğer korksam geceleri mecnun gibi sokaklarda dolaşmaz, ne idüğü belirsiz onca adamın koynuna girmezdim. </st><st c="24042">Yaptığım işin ne kadar tehlikeli olduğunu bilmiyor muyum sanıyorsunuz? </st><st c="24113">Canımı onlar alacağına Galip alsın, daha temiz olur hem.”</st></p>
			<p><st c="24170">“Sahi böyle mi düşünüyorsunuz?”</st></p>
			<p><st c="24202">Gevrek gevrek gülüyor .</st></p>
			<p><st c="24226">“Kelle koltukta yaşadık yıllardır. </st><st c="24262">Galip de ben üzerine gittikçe küçüldükçe küçüldü karşımda. </st><st c="24321">Bu işleri siz benden daha iyi bilirsiniz ama dünya böyle işte. </st><st c="24384">Öyle tabancayı beline takınca büyük adam olunmuyor. </st><st c="24436">Yürek lazım, yürek...”</st></p>
			<p><st c="24458">Yine gülüyor. </st><st c="24473">Gülerken ne kadar değişiyor bu adam. </st><st c="24510">Gençleşiyor. </st><st c="24523">Yüz hatları gülmeye hiç alışkın değil. </st><st c="24562">Sanki o gülerken bütün taşlar yerinden oynuyor. </st><st c="24610">Başka biri oluveriyor.</st></p>
			<p><st c="24632">“Gülmek size çok yakışıyor Şevket Ağa. </st><st c="24672">Ama pek sık gülmüyorsunuz galiba.”</st></p>
			<p><st c="24706">Yine hüzünleniyor.</st></p>
			<p><st c="24725">“Hayat güldürdü de biz mi gülmedik? </st><st c="24762">Aslında şimdi gülmenin tam zamanı benim için. </st><st c="24808">İşler yoluna girdi, artık adam yerine koydu bizi insanlar. </st><st c="24867">Şu Galip bile her daim elimi öper. </st><st c="24902">Çocukluğumdan beri babamdan başka kimsenin elini öpmedim ben. </st><st c="24964">Zenginmiş, patronmuş hepsi vız gelirdi bana. </st><st c="25009">Ben kendi işime bakardım. </st><st c="25035">Bir tek babamaydı düşkünlüğüm. </st><st c="25066">Onun gönlünü hoş etmek, beni sevdiğini, beğendiğini bilmek isterdim. </st><st c="25135">Bunun için az uğraşmadım. </st><st c="25161">Sizinle bu meseleleri uzun uzun konuştuktan sonra sanki film şeridi gibi bütün yaşadıklarım geçti gözümün önünden. </st><st c="25276">Geceleri bunları düşünmekten uykularım kaçtı. </st><st c="25322">Ben normalde pek gülmem de ağlamam da ama bunları düşünürken çocuk gibi ağladım. </st><st c="25403">Hele o yaşlı, kasketli adamlarda babamı aradığımı gördükçe içim cayır cayır yandı. </st><st c="25486">Bu yaşta, koca adam, hâlâ babasını arıyor.”</st></p>
			<p><st c="25529">Bunu söylerken sağ eliyle dizine vurarak yan yan bana bakıyor.</st></p>
			<p><st c="25592">“Ruhumuz bazen hayatımızın bir yerlerinde takılır kalır” diyorum. </st><st c="25659">“Zor bir hayatınız olmuş sizin. </st><st c="25691">Kızmayın kendinize. </st><st c="25711">Soğuk bir tavan arasında, sert bir babayla yarı aç yarı tok geçirilmiş bir çocukluk anlattınız bana. </st><st c="25812">Akşamları önünüze bir tas sıcak çorba bile koyan olmamış. </st><st c="25870">Her türlü yanlışına rağmen babanız yine de tek sahibiniz, koruyucunuzmuş. </st><st c="25944">Size olan sevgisini, muhabbetini, onayını bile çarpık bir biçimde ifade eden, sizi âdeta taciz eden babanız...”</st></p>
			<p><st c="26055">Bir an irkilerek yüzüme bakıyor Şevket Ağa, çünkü taciz sözcüğünü benden ilk kez duyuyor. </st><st c="26146">Utanarak yavaşça başını önüne eğiyor.</st></p>
			<p><st c="26183">“O yaşta neyin ne olduğunu bilmeyen o masum çocuk, önüne çıkan tek sevgi dalına işte böyle tutunmuş.”</st></p>
			<p><st c="26285">Başı önünde dinliyor beni. </st><st c="26313">Bir süre ben de susup söylediklerimi sindirmesini bekliyorum. </st><st c="26375">Sessizlik uzuyor. </st><st c="26393">Sonra başını kaldırmadan kısık bir sesle, sanki kendi kendine konuşur gibi başlıyor söze:</st></p>
			<p><st c="26482">“Sizinle konuşuncaya kadar bunun bir taciz olduğunu idrak edemedim. </st><st c="26551">Şimdi ‘Koskoca adam bunu nasıl bilmez?’ diyeceksiniz ama...”</st></p>
			<p><st c="26611">“Hayır, öyle demeyeceğim. </st><st c="26638">Bu olayı size başkası anlatsa neyin ne olduğunu bilirsiniz ama insan bazı şeyleri kendi yaşayınca iş değişiyor. </st><st c="26750">Bizler işte bunun için varız.”</st></p>
			<p><st c="26780">Gözlerinde iki damla yaş beliriyor Şevket Ağa’nın. </st><st c="26832">Bu sefer ipek mendilini çıkarmak yerine elinin tersiyle siliyor gözyaşlarını.</st></p>
			<p><st c="26909">“Belki de işin aslını anlamak zoruma gitti.”</st></p>
			<p><st c="26954">“Belki de...”</st></p>
			<p><st c="26968">“‘Evlendiğim zaman belki ben de herkes gibi olurum’ dedim, ama o da olmadı.”</st></p>
			<p><st c="27045">“Olmamış. </st><st c="27056">Eşiniz belki iyi bir insan ama geçmişte açılan yaralara çare olacak ilacı onda da bulamamışsınız.”</st></p>
			<p><st c="27154">“Kendime bir can yoldaşı bulamadım gitti.”</st></p>
			<p><st c="27197">“İnsan ruhu yalnızlığı sevmez. </st><st c="27229">Yasalar bile insana en ağır cezayı onu hücreye kapatıp yalnız bırakarak verirler. </st><st c="27311">Siz yıllardır sanki hücre cezası çeken bir mahkûm gibi, yalnız yaşamışsınız. </st><st c="27388">Sevmeyi de, sevilmeyi de unutmuşsunuz.”</st></p>
			<p><st c="27427">“Karnım doymuş ama bu sefer de yüreğim aç kalmış. </st><st c="27478">Biraz şefkat, biraz ilgi, biraz sıcaklık uğruna koskoca Şevket Ağa kendine yakışmayan işler yapmış.”</st></p>
			<p><st c="27578">“Kendinizi kınayarak, aşağılayarak bunların altından kalkamazsınız. </st><st c="27647">Her ne düşünüyorsanız düşünün ama insan olduğunuzu unutmayın. </st><st c="27709">Beşer şaşar diye bir laf vardır. </st><st c="27742">Yani hata yapmak insanın doğasında vardır. </st><st c="27785">Ayrıca bunlara bugün hata diyoruz, yarın ne diyeceğimiz belli değil. </st><st c="27854">Doğrular zaman içinde hızla değişiyor. </st><st c="27893">Milyarlarca yıldır var olan bir dünyada, yüz yıl öncenin, hatta on yıl öncesinin doğruları bile çoktan değişti. </st><st c="28005">O nedenle olayları doğru yanlış diye yargılamayın. </st><st c="28056">Ben ilk günden beri sizi anlamaya çalıştım. </st><st c="28100">‘Doğru mu, yanlış mı?’ demedim. </st><st c="28132">‘Neden?’ dedim. </st><st c="28148">‘Oralarda ne arıyor Şevket Ağa?’ dedim. </st><st c="28188">Sonra ne aradığınızı birlikte bulduk.”</st></p>
			<p><st c="28226">“Keşke ben de her şeye sizin gibi bakabilsem. </st><st c="28273">Ama yine de ne aradığımı bilmek şimdilik sıkıntımı gidermese de, sanki kapı aralığından bir ışık sızdı içeri. </st><st c="28383">Bulamayacağım bir şeyin peşinde koşmak her şeyden önce akla aykırı. </st><st c="28451">Dipsiz bir kuyuya dönmüştü hayatım. </st><st c="28487">Aradığımı bulduğumu sandığım günler aldığım zevk beni mutlu etmek yerine doyumsuz, hemen bir yenisini arayan açgözlü biri haline getiriyordu. </st><st c="28629">Sanki bir kısırdöngünün içine girmiştim.”</st></p>
			<p><st c="28670">“Haklısınız. </st><st c="28684">İnsanlar sadece doğru kabul ettikleri bir tavırdan doğan mutluluğu kalıcı olarak kabul ederler. </st><st c="28780">Zevklerden ibaret bir mutluluk ise gelir geçer. </st><st c="28828">Daha hissedildiği anda ölür.”</st></p>
			<p><st c="28857">“Tıpkı bende olduğu gibi. </st><st c="28884">Peki, sizce mutluluk nedir Gülseren Hanım?”</st></p>
			<p><st c="28927">“Şevket Ağa, mutluluk ancak başımıza gelince ne olduğunu hissedebileceğimiz bir duygudur. </st><st c="29018">Beklenmedik ve kişiye özeldir. </st><st c="29049">Yani reçetesi olmayan bir idealdir mutluluk. </st><st c="29094">Ona ulaşmanın anahtarı ise insanın kendini tanımasında saklıdır. </st><st c="29159">Önce kendini tanımalı insan. </st><st c="29188">Yargılamadan, aşağılamadan, seve okşaya yapmalıyız bunu.”</st></p>
			<p><st c="29245">“Sevile okşana büyümeyince, zor oluyor bunlar. </st><st c="29293">Babam bana en çok kızmayı, ayıplamayı, beğenmemeyi, kabul etmemeyi, reddetmeyi, adam yerine koymamayı ve çok çalışmayı öğretti. </st><st c="29421">Ondan başka da bir şey öğreten olmadı. </st><st c="29460">Annemi zaten geç. </st><st c="29478">Karım da ondan beter çıktı. </st><st c="29506">Yani sizin anlayacağınız ne beni seven oldu ne de benim sevdiğim.”</st></p>
			<p><st c="29572">Gülerek, sevgiyle bakıyorum ona. </st><st c="29606">Öyle mahzun ki...</st></p>
			<p><st c="29623">“Onlar eskidenmiş, çok eskiden. </st><st c="29656">Sezen Aksu öyle diyor bir şarkısında. </st><st c="29694">Şimdi insanlar seviyor sizi. </st><st c="29723">Siz bunu bileğinizin hakkıyla kazanmışsınız. </st><st c="29768">Şimdi sıra sizde. </st><st c="29786">Eğer gözünüzdeki perdeyi kaldırabilirseniz göreceksiniz. </st><st c="29843">Öyle çok sevilecek şey var ki dünyada.”</st></p>
			<p><st c="29882">Yine ağlıyor ama bu sefer gözlerinden akan sanki umudun habercisi.</st></p>
			<p><st c="29949">Bir süre daha konuşuyoruz onunla. </st></p>
			<p><st c="29984">Değişen hayallerini anlatıyor bana. </st><st c="30020">Büyük bir spor tesisi yaptırmak, gençler için bir futbol takımı kurmak, kendisi gibi çok küçük yaşta çalışmak zorunda kalan gençlere yardım etmek gibi birbirinden güzel hayalleri var. </st><st c="30204">“İnşallah” diyorum, “inşallah gerçekleşir bu hayaller.”</st></p>
			<p><st c="30259">Şevket Ağa giderken kapıya kadar uğurluyorum onu. </st><st c="30310">Tam mutfağın kapısının önünden geçerken bir an duruyor Şevket Ağa.</st></p>
			<p><st c="30376">“Bundan sonra konuğunuz olarak gelmek isterim buraya ama bir şartla” diyor. </st><st c="30453">“Mutfakta ağırlanmak isterim ben. </st><st c="30487">Belki bir tas da çorba ikram edersiniz bana. </st><st c="30532">Sıcak çorbaya hiç hayır diyemem.”</st></p>
			<p><st c="30565">“Aman Şevket Ağa, size ikram edecek çorba her zaman bulunur bizde ama bir daha mutfakta asla. </st><st c="30660">Sizin gibi benim de tansiyonum var. </st><st c="30696">Bir daha öyle sıkıntıya gelemem ben!” diyorum.</st></p>
			<p><st c="30742">Gülüyoruz. </st><st c="30754">Şevket Ağa tam kapıdan çıkmak üzereyken Salih giriyor içeri. </st><st c="30815">Bir an ikisi de birbirine bakıyor, sonra Salih saygıyla eğilip Şevket Ağa’nın elini öpüyor. </st><st c="30907">Demek tanışıyorlar! </st><st c="30927">Bugün neler oluyor burada? </st><st c="30954">Her gelen birbirini tanıyor. </st><st c="30983">İnşallah yine bir aksilik olmaz.</st></p>
			<p><st c="31015">“Nasılsın Salih oğlum. </st><st c="31039">Ne kadar oldu görüşmeyeli? </st><st c="31066">Maşallah eskisinden daha yakışıklı bir delikanlı olmuşsun.”</st></p>
			<p><st c="31125">Salih çok tedirgin. </st><st c="31146">Neredeyse eli ayağı titriyor. </st><st c="31176">Neden bu kadar heyecanlandı acaba? </st><st c="31211">Yoksa burada tanıdık biriyle karşılaşmak mı onu böyle heyecanlandırdı?</st></p>
			<p><st c="31281">“Sağ olun Şevket Amca. </st><st c="31305">İyiyim çok şükür.”</st></p>
			<p><st c="31323">“Sen de benim gibi Gülseren bacıma mı geliyorsun yoksa?”</st></p>
			<p><st c="31380">“Evet Şevket Amca.” </st></p>
			<p><st c="31401">Sanki başöğretmenin karşısında konuşan küçük bir çocuk gibi iki eli yanlarında, hazır olda duruyor Salih.</st></p>
			<p><st c="31506">“Aman oğlum, öyleyse ne sen beni gördün ne de ben seni. </st><st c="31563">Ama ehil ellerdesin, biliyorsun değil mi?”</st></p>
			<p><st c="31605">“Biliyorum.”</st></p>
			<p><st c="31618">“Hem artık koca herif olmuşsun, bir gün şirkete gel de beraber bir kahve içelim. </st><st c="31700">Yapmayı planladığım yeni projeler var elimde. </st><st c="31746">Senin gibi genç, dinamik, güvenilir insanlara ihtiyacım olacak.”</st></p>
			<p><st c="31810">“Emriniz olur efendim. </st><st c="31834">Ne zaman isterseniz ben hazırım.”</st></p>
			<p><st c="31867">“La şu işe bak, yıllardır Ankara’da yaşa, hiçbir yerde karşılaşma da, gizli saklı geldiğin yerde burun buruna gel. </st><st c="31983">Bunda da vardır bir hayır.”</st></p>
			<p><st c="32010">Sonra bana dönüyor.</st></p>
			<p><st c="32030">“Salih bizim Yüksek’in oğludur. </st><st c="32063">Çok severdim babasını. </st><st c="32086">Hani size biraz önce bahsettiğim projeler var ya, işte o konuda yardım isteyeceğim ondan. </st><st c="32176">İyi bir ikili oluruz gibi geldi bana. </st><st c="32214">Onun babası yok, benim de oğlum.”</st></p>
			<p><st c="32247">Sonra sağ elini başına götürüp sağa sola sallayarak, “Üstelik ikimizde de var biraz!” diyor.</st></p>
			<p><st c="32340">Salih’i omuzlarından bir iki kere kuvvetlice salladıktan sonra, “Eyvallah” deyip çıkıyor Madalyon’un kapısından.</st></p>
			<p><st c="32453">Biz Salih’le odama geçiyoruz. </st><st c="32484">Merak ediyorum, acaba Salih bu karşılaşmadan nasıl etkilendi. </st><st c="32546">Daha yerlerimize oturmadan konuşmaya başlıyoruz.</st></p>
			<p><st c="32594">“Demek Şevket Ağa’yla tanışıyorsunuz? </st><st c="32633">İnşallah bu karşılaşma canını sıkmamıştır. </st><st c="32676">Gerçi insanlar eskisi gibi psikiyatriye gelmekten çekinmiyorlar ama...”</st></p>
			<p><st c="32747">“Yok canım, tam tersi. </st><st c="32771">Belki de bu yüzden kaderim değişecek. </st><st c="32809">Heyecandan hâlâ elim ayağım titriyor. </st><st c="32847">Ben de kendimi şanssız zannederdim. </st><st c="32883">Demek şans böyle aniden geliyormuş insanın ayağına. </st><st c="32935">Duymadınız mı, Şevket Amca bana ayaküstü iş teklif etti. </st><st c="32992">Vay be, şu işe bakın. </st><st c="33014">Koskoca Şevket Ağa ona yardım etmemi istiyor.”</st></p>
			<p><st c="33060">“Evet, duydum. </st><st c="33076">Ben zaten biliyordum o projeleri. </st><st c="33110">Eminim çok başarılı olacaksın.”</st></p>
			<p><st c="33141">“Biz ailece çok sever ve sayarız Şevket Amca’yı. </st><st c="33191">Babam öldüğü zaman bize çok destek olmuş. </st><st c="33233">O da babam gibi inşaatçıdır. </st><st c="33262">Yarım kalan işlerimizi o tamamlamış. </st><st c="33299">Çok büyük projelerde imzası vardır. </st><st c="33335">Dürüst ve mert bir adamdır. </st><st c="33363">Fakir babası derler ona. </st><st c="33388">Piyasada itibarı çoktur ama her zaman böyle güler yüzlü ve konuşkan değildir. </st><st c="33466">Bana ilk defa bu kadar yakınlık gösterdi. </st><st c="33508">Ondan yardım isteyen kimseyi kapısından çevirmez, ama böyle konuşup güldüğünü hiç görmedim ben onun. </st><st c="33609">Sizin sihirli değnek ona da dokundu galiba.”</st></p>
			<p><st c="33653">Gülüyorum. </st></p>
			<p><st c="33665">“Seni çağırdı. </st><st c="33680">Gidecek misin?”</st></p>
			<p><st c="33695">“Uçarak gideceğim. </st><st c="33715">Bunun benim için ne kadar gurur verici olduğunu anlatamam size. </st><st c="33779">Zaten o birini davet edecek de karşılık almayacak. </st><st c="33830">Yok böyle bir şey.” </st></p>
			<p><st c="33850">“Neden? </st><st c="33858">Kızar mı?”</st></p>
			<p><st c="33868">“Bilmem. </st><st c="33878">Belki de kızmaz ama ona kimse ‘hayır’ diyemez. </st><st c="33925">Onu tanıyanlar için sanki gizli bir kuraldır bu. </st><st c="33974">İmparator gibi bir şey işte. </st><st c="34003">İyi bir imparator diyelim isterseniz.”</st></p>
			<p><st c="34041">“Demek öyle” diyorum içimden. </st><st c="34072">Bana çok farklı bir yüzünü gösterdi bu adam. </st><st c="34117">Gerçek yüzünü. </st><st c="34132">Aslında nasıl utangaç, nasıl çekingen, nasıl kırılgan bir ruhu var. </st><st c="34200">Piyasalarda ve çevresinde onu imparator yapan şey, onun hayata karşı gösterdiği inanılmaz cesaret. </st><st c="34299">Korkunun, umutsuzluğun, güvensizliğin, acının ve ikilemlerin beslediği, henüz hayatı hiç tanımayan masum bir çocuğun ölüme meydan okuyan cesareti.</st></p>
			<p><st c="34445">“Çok heyecanlandım. </st><st c="34466">Şu anda bomba gibi hissediyorum kendimi. </st><st c="34507">Bizimkiler bu haberi duyunca kim bilir nasıl sevinecekler. </st><st c="34566">Şevket Ağa’dan iş teklifi aldım. </st><st c="34599">Hayata bakın! </st><st c="34613">Rüyamda görsem inanmazdım buna. </st><st c="34645">Bir dakika geç kalsam, onunla hiç karşılaşmayacaktım. </st><st c="34699">Kalbim ilk defa sevinçten çarpıyor. </st><st c="34735">Bir sorun daha yok olacak hayatımdan.”</st></p>
			<p><st c="34773">Salih’i hiç böyle görmemiştim. </st><st c="34805">Nedir acaba onu bu kadar sevindiren?</st></p>
			<p><st c="34841">“Artık başka bir Salih olacağım. </st><st c="34875">Şevket Ağa’yla birlikte çalışan, Yüksek’in oğlu, çalışkan, başarılı, ailesinin gurur duyduğu bir Salih. </st><st c="34979">Buraya ilk geldiğim günü düşünüyorum da, ne çok şey kazandırdı bana buraya gelmek. </st><st c="35062">Şimdi de yeni bir yol açılıyor önümde. </st><st c="35101">Onunla birlikte kahve içeceğiz demek.”</st></p>
			<p><st c="35139">Şevket Ağa’yla birlikte kahve içmek bile bu kadar önemli miymiş?</st></p>
			<p><st c="35204">“Duydunuz değil mi ne dediğini? </st><st c="35237">‘Onun babası yok, benim de oğlum’ dedi. </st><st c="35277">Beni oğlu yerine koyacak. </st><st c="35303">‘İyi bir ikili olacağız’ diyor. </st><st c="35335">Ben babamı hiç tanımadım ama Şevket Ağa gibi bir babam olmasını doğrusu çok isterdim. </st><st c="35421">Bu hayat hep böyle güzel sürprizlerle dolu olsa ne güzel olurdu. </st><st c="35486">Hay Allah, çocuk gibi heyecanlandım.”</st></p>
			<p><st c="35523">Hiç sözünü kesmeden seyrediyorum onu. </st><st c="35562">Hep hüznü değil, bugün de sevinci, mutluluğu paylaşmak düştü bana. </st><st c="35629">Gri takım elbise var üzerinde. </st><st c="35660">Kendine her konuda daha fazla özen gösteriyor. </st><st c="35707">Salih, hayata asılıyor artık...</st></p>
			<p><st c="35738">O yine anlatmaya devam ediyor:</st></p>
			<p><st c="35769">“Aslında bizim işler de bu ara fena değil. </st><st c="35813">Ankara dışı seyahatlerimiz oluyor. </st><st c="35848">Arada bir ben de gidiyorum. </st><st c="35876">Eskiden böyle seyahatlere gitmek istemezdim. </st><st c="35921">Yeni yerler, yeni insanlardan korkar, ürkerdim. </st><st c="35969">Şimdi zevkle gidiyorum. </st><st c="35993">Bütün arkadaşlarım bendeki değişikliğin farkında. </st><st c="36043">‘Sana bir haller oldu’ diyor hepsi. </st><st c="36079">Hele kızlar konusundaki değişiklik, hiçbirinin gözünden kaçmıyor. </st><st c="36145">Ben de, ‘Rötar kapatıyorum’ diyorum onlara. </st><st c="36189">Gülüyorlar. </st><st c="36201">Sormayın, çok hızlandı her şey. </st><st c="36233">Şu anda üç kız var hayatımda. </st><st c="36263">Ben bugüne kadar hiçbir kızın peşine düşmedim. </st><st c="36310">Baştan sizin söylediğiniz gibi, kendileri geliyorlar. </st><st c="36364">Benim bir şey yapmama gerçekten hiç gerek yokmuş. </st><st c="36414">Şimdi de onları hayal kırıklığına uğratmaktan, üzmekten korkuyorum. </st><st c="36482">Çünkü bir gece yatınca, hemen evlilik hayalleri kurmaya başlıyor kızlar.”</st></p>
			<p><st c="36555">Heyecanla dinliyorum Salih’i. </st><st c="36586">Artık bana normal, sağlıklı erkeklere has sorunlardan bahsediyor. </st><st c="36652">Dominalar filan çok gerilerde kaldı. </st><st c="36689">Hoşuma gidiyor. </st><st c="36705">Bir kum tanesi daha çıktı denizden. </st><st c="36741">Bazen bir kişiyi kurtarmak, bütün dünyayı kurtarmak gibidir.</st></p>
			<p><st c="36801">“Dur bakalım, benim kafamı karıştırma. </st><st c="36841">Sırayla anlat. </st><st c="36856">Hepsini birden nasıl idare ediyorsun?”</st></p>
			<p><st c="36894">“Geçen hafta iş için İzmir’e gitmiştim. </st><st c="36935">Bir tanesi İzmir’de. </st><st c="36956">İş yaptığımız kişilerle gittiğimiz yemekte tanıştık. </st><st c="37009">Yemeğin sonunda oradan beraber çıktık. </st><st c="37048">Benimle otele geldi. </st><st c="37069">Hâlâ sık sık arıyor beni. </st><st c="37095">Biri, bizim yıllardır beraber olduğumuz gruptan bir kız. </st><st c="37152">Aslında onunla böyle bir şey yaşamak istemedim ama mani de olamadım. </st><st c="37221">Meğer yıllardır böyle bir beklentisi varmış kızın. </st><st c="37272">Ben ne kadar safmışım. </st><st c="37295">Kaç yıldır birlikte gezer tozarız, ben hiç böyle bir şey hissetmemiştim. </st><st c="37368">Böyle çok yakınınızda olan kızlarla bu işi yapmak iyi olmuyor. </st><st c="37431">Zaten ben bu kızları hiç anlamıyorum. </st><st c="37469">Bir iki saat içinde başlayıp yatakta noktalanan bir ilişkide bile başka şeyler arıyorlar.”</st></p>
			<p><st c="37559">“Ne gibi şeyler?”</st></p>
			<p><st c="37577">“Onlara hemen âşık olmamı, ertesi günlerde onlarla ilgilenmemi, arayıp sormamı, hatta sonunda evlenmeyi bile bekliyorlar galiba. </st><st c="37707">Aslında hepsi aklı başında, okumuş yazmış, meslek sahibi kızlar. </st><st c="37772">Kimi benden önce benim en yakın arkadaşımla beraber olmuş, kiminin başkalarıyla yaşadıklarını, bizzat kendi ağızlarından duymuşum. </st><st c="37903">En küçük bir elektrik, bu kızların yeni bir erkekle yatması için yeterli oluyor. </st><st c="37984">Arada hiçbir duygusallık olmadan, bir ilişki, sadece cinsellik uğruna nasıl sürdürülür? </st><st c="38072">Ben açıkçası sıkılıyorum onlardan. </st><st c="38107">Cinsellik bitince hemen oradan kaçmak, uzaklaşmak istiyorum. </st><st c="38168">Bir daha o kıza dokunmak istemiyor canım. </st><st c="38210">Onlarda durum tam tersi. </st><st c="38235">Seks bitince hepsi de sarılıp öyle uyumak istiyorlar. </st><st c="38289">Öteki erkek arkadaşlarıma sordum bunu. </st><st c="38328">Acaba sadece ben mi böyle hissediyorum diye korktum. </st><st c="38381">Onlar da aynı şeyi söylediler. </st><st c="38412">Demek ki, eğer beraber olduğumuz kıza karşı duygusal bir şey hissetmiyorsak, seks biter bitmez, biz erkekler için olay bitiyor. </st><st c="38540">Ondan sonrası tam bir eziyet. </st><st c="38570">Hem ben yıllardır yalnız yatmaya alışmışım. </st><st c="38614">Bir başkasıyla birlikte uyuyamıyorum.”</st></p>
			<p><st c="38652">“Vay vay vay, sorunlara bak. </st><st c="38682">Çok ciddi sorunların var Salih! </st><st c="38714">Hava sıcak. </st><st c="38726">Bu sıcakta elin kızına sarılıp uyunmaz ki!..”</st></p>
			<p><st c="38771">Kahkahalarla gülüyoruz ikimiz de. </st><st c="38806">Salih, elleriyle başını tutarak, bir yandan yüksek sesle ve keyifle gülerken, bir yandan da konuşuyor.</st></p>
			<p><st c="38908">“Ne kadar dalga geçseniz, haklısınız tabii ama karar verdim, bundan sonra arkadaş çevresinden kızlarla beraber olmayacağım. </st><st c="39033">Ertesi gün ben utanıyorum, onlar utanmıyorlar. </st><st c="39080">Bir de benden bu ilişkiyi sürdürmemi bekliyorlar. </st><st c="39130">Onları kandırmış, kullanmış gibi hissediyorum kendimi. </st><st c="39185">Halbuki bu beraberliği isteyen de beni buna çaktırmadan zorlayan da onlar. </st><st c="39260">Benim ne kadar utangaç olduğumu siz biliyorsunuz. </st><st c="39310">Kızlarla beraber olduğumuz ortamlarda, özellikle içki içiyorum. </st><st c="39374">İnsan sarhoş olunca utangaçlık azalıyor. </st><st c="39415">Bakıyorum, onlar ya hiç içmiyor ya da çok az içiyorlar. </st><st c="39471">Yani onlar da sarhoş desem, o da değil. </st><st c="39511">Bir de üstelik yatakta beni memnun etmek için ellerinden geleni yapıyorlar. </st><st c="39587">En çok da buna şaşıyorum.”</st></p>
			<p><st c="39613">“Neden şaşıyorsun buna?”</st></p>
			<p><st c="39638">“Her ikimiz için de bu ilişki, olsa olsa bir kaçamak. </st><st c="39693">Ne öncesi var ne de sonrası. </st><st c="39722">‘Ben ne istiyorsam, o da aynı şeyi istiyordur’ diye düşünüyorum ama galiba yanılıyorum. </st><st c="39810">Onların amacı beni memnun etmek. </st><st c="39843">Bunu neden yapıyorlar? </st><st c="39866">Eğer bu yolla kendilerini bana beğendirmek, ilişkiyi daha uzun vadeli kılmak istiyorlarsa, bunların hiçbirinde akıl yok.”</st></p>
			<p><st c="39987">“Neden böyle düşünüyorsun Salih?”</st></p>
			<p><st c="40021">Bu soruyu sorarken, aslında onun ne demek istediğini gayet iyi anlıyorum. </st><st c="40096">Bunu hem ondan duymak, hem de gerekirse hemcinslerimi korumak istiyorum galiba.</st></p>
			<p><st c="40175">“Gülseren Hanım, biliyorsunuz, ben bu piyasada henüz yeniyim. </st><st c="40238">Bunu yıllardır yapan bekâr erkek arkadaşlarım var. </st><st c="40289">Sık sık onlarla oturup bu konuları konuşuruz. </st><st c="40335">Cinsellik her birimiz için bir ihtiyaç, bunu kabul ediyoruz ama bir yerden sonra sıkılıyor insan. </st><st c="40433">İlişkide duygusallık arıyor. </st><st c="40462">Şu kadar zamandır birçok kızla beraber oldum. </st><st c="40508">Artık eski korkularım tarih oldu. </st><st c="40542">Hatta bazen erekte olmakta zorluk çekiyorum, o zaman bile paniğe kapılmıyorum. </st><st c="40621">Olmazsa olmasın. </st><st c="40638">Biliyorum ki nasıl olsa olacak. </st><st c="40670">Ama henüz hiç kimseye âşık olamadım. </st><st c="40707">Âşık olmaya fırsat yok ki... </st><st c="40736">Biraz hoşlandığınız kızla, hemen o gece beraber oluyorsunuz. </st><st c="40797">Böyle bir kıza bir şeyler hissetmek, onu ciddiye almak mümkün olmuyor. </st><st c="40868">Zaten ben bu konuda çok net davranıyorum. </st><st c="40910">Yazık ona da. </st><st c="40924">Ümitlenmesin. </st><st c="40938">Benim yüzümden hayal kırıklığı yaşamasın.”</st></p>
			<p><st c="40980">“Diğer arkadaşların bu konuda ne yapıyorlar?”</st></p>
			<p><st c="41026">“Onlar ilişkiyi hemen bitirmiyorlar. </st><st c="41064">Yeni birini bulana kadar veya sıkılana kadar sürdürüyorlar ilişkilerini. </st><st c="41137">Bana kızıyorlar. </st><st c="41154">‘Her gün yenisini nereden bulacaksın, devam et’ diyorlar ama ben bunu yapamam. </st><st c="41233">Gerekirse yalnız yaşarım, yine de yapamam. </st><st c="41276">Hem bir zaman sonra sıkılıyor insan bu tür ilişkilerden.”</st></p>
			<p><st c="41333">“Nasıl yani? </st><st c="41347">Sen daha yeni başladın Salih. </st><st c="41377">Sıkılmak neden?”</st></p>
			<p><st c="41393">“Her gece olmasa bile, her hafta farklı bir kızla yatağa girmek, önceleri çok cazip ve heyecan verici bir durum. </st><st c="41507">Zamanla işin heyecanı azalıyor, sadece bir ihtiyaç halini almaya başlıyor. </st><st c="41582">Duygusallık hiç yok bu ilişkilerde. </st><st c="41618">İki taraf da ihtiyaç gideriyor. </st><st c="41650">Bu süreçte âşık olmak, biriyle uzun bir ilişki yaşama şansınız hiç yok. </st><st c="41722">Yani işin büyüsü, sihri kayboluyor. </st><st c="41758">Yasaklar kadar, her şeyin bir anda önünüze serilivermesi de sanıldığı kadar güzel değilmiş.”</st></p>
			<p><st c="41850">“Eski yaşadıkların yine geliyor mu aklına?”</st></p>
			<p><st c="41894">“Aklıma hiç gelmiyor desem yalan olur ama eskisi kadar korkmuyorum anılarımdan. </st><st c="41975">Yaşandı, geçti gitti. </st><st c="41997">İşin aslını görüp yaşayınca, kendime gülesim geliyor. </st><st c="42051">İmkânsız dediğim şeyleri şimdi artık çok normal karşılıyorum. </st><st c="42113">Ben o zamanlar ne erkektim ne dişi. </st><st c="42149">Cinsiyetim bile yoktu. </st><st c="42172">Gördüğünüz gibi, erkek oldum da kadınları beğenmiyorum! </st><st c="42228">Meğer erkek olmak ne güzelmiş.”</st></p>
			<p><st c="42259">“Erkeklik nasıl bir duygu Salih?”</st></p>
			<p><st c="42293">“Gülseren Hanım, erkeklik güç demekmiş, iktidar demekmiş. </st><st c="42352">Hatırlıyorsanız, ben o zamanlar kadının üstünlüğünü kabul eden, kadının ayakları altında sürünmekten, eziyet çekmekten, aşağılanmaktan hoşlanan biriydim. </st><st c="42506">İktidar sahibi değilseniz eğer, vereceksiniz ipi başkasının eline, o sizi götürecek istediği yere, çünkü siz o zaman o kadar zavallısınız ki, nereye gitmek istediğinizi bile bilemiyor, bunun sorumluluğunu alamıyorsunuz. </st><st c="42726">Bu öyle bir şey ki, bir zaman sonra her şeyinizi kaybediyor, insanlıktan çıkıyorsunuz. </st><st c="42813">Ben eğer biraz daha gecikseydim, o kuyudan asla çıkamazdım. </st><st c="42873">Bunu hissediyorum. </st><st c="42892">Ve şimdi benim eski halim gibi oralarda sürünenlerin haline çok üzülüyorum. </st><st c="42968">Tatlı yemeyi öğretmemiş onlara hayat. </st><st c="43006">Acının peşinde sürüklenip gidiyorlar. </st><st c="43044">Bu konuda kadınlar daha şanslı. </st><st c="43076">Hiç olmazsa hayatın içinde mazoşizmin âlasını yaşayabiliyorlar.”</st></p>
			<p><st c="43140">“Buna sen şans mı diyorsun Salih?”</st></p>
			<p><st c="43175">“Vallahi bunu tam olarak ben de bilmiyorum ama eğer bir kadın mazoşistse, bunu bizler gibi dışarıda aramasına gerek kalmıyor. </st><st c="43302">Kocalar en saf dominadan daha iyiler. </st><st c="43340">Bir yandan hayatın içinde yaşarken, bir yandan da kendileri bile bilmeden mazoşizmin en âlâsını yaşıyorlar. </st><st c="43448">Bunun sorumluluğunu almıyorlar. </st><st c="43480">Kocalarından şikâyet ederek geçip gidiyor hayat. </st><st c="43529">Yani suçlu kendileri olmuyor.”</st></p>
			<p><st c="43559">“Nasıl olsa adamlar da buna hazır. </st><st c="43595">En küçük bir kışkırtma yetiyor. </st><st c="43627">Basıyorlar tokadı. </st><st c="43646">Sonra da bir yolunu bulup gönlünü alıyorlar eşlerinin.”</st></p>
			<p><st c="43701">“Evet, aynen öyle oluyor. </st><st c="43728">Size de böyleleri geliyordur değil mi?”</st></p>
			<p><st c="43767">“Geliyorlar. </st><st c="43781">Kocalarından şikâyet etmek için gelir onlar buraya. </st><st c="43833">Kocaları onları her türlü eziyeti yapar. </st><st c="43874">Böyle kadınların eşleri genellikle alkoliktir. </st><st c="43921">Biraz önce senin de söylediğin gibi, alkol duyguların kontrolünü azaltır. </st><st c="43995">Her türlü duygu o zaman rahatça çıkar dışarı. </st><st c="44041">O tür erkeklerde ortaya çıkan duygu öfke ve saldırganlıktır. </st><st c="44102">Kadın da bilinçsiz bir istekle bunu bekler zaten. </st><st c="44152">Bütün evlilikler bitebilir ama böyleleri asla bitmez. </st><st c="44206">Bu tür insanlar zamkla yapışır birbirlerine. </st><st c="44251">Kısa ayrılıklar olur ama sonunda yine mutlaka barışırlar. </st><st c="44309">Her barışma öncesi bir daha böyle şeyler yaşanmayacağına dair söz verirler ama iki taraf da bunun geçerli olmadığını için için bilir.”</st></p>
			<p><st c="44443">“Evet, ben de çevremde görüyorum bu tür ilişkileri ama o kadınların bizden farkı, hiçbiri mazoşist olduğunun farkında değil. </st><st c="44569">Bu süreci bilmeden yaşıyorlar. </st><st c="44600">Bu da bir avantaj çünkü bunu bile bile yaşamak insanın içini çok acıtıyor.”</st></p>
			<p><st c="44675">“Haklısın, kader deyip geçerken, bütün suçu eşlerine yüklüyorlar ama soruna gerçek anlamda bir çözüm bulunamıyor. </st><st c="44790">Bu tür ailelerde çocuklara yazık oluyor. </st><st c="44831">Düşünebiliyor musun, böyle bir ortamda büyüyen çocukların halini?”</st></p>
			<p><st c="44897">“Çocuklara her türlü yazık oluyor. </st><st c="44933">Ben anlattım size nasıl bir ortamda büyüdüğümü. </st><st c="44981">Evde ne kavga vardı, ne gürültü ama bana da başka şekilde yazık olmuş. </st><st c="45052">Sizinle konuştukça, annemin benim üzerime neden bu kadar düştüğünü anladım. </st><st c="45128">O da kendi duygularından korktu belki de. </st><st c="45170">Hayatta kalan son sağlıklı çocuğuna bakmak, öyle acılı bir dönemde belli ki zor gelmiş. </st><st c="45258">Beni bir yandan çok severken, bir yandan da reddetmiş, istememiş. </st><st c="45324">Bunları için için hissettikçe üzerime daha çok düşmüş. </st><st c="45379">Beni bir kere bile bağrına basamamış ama kaybetmekten de ödü kopmuş. </st><st c="45448">Bana gelince, o çocuk halimle hissetmişim bu çelişkiyi. </st><st c="45504">Ne kadar sevildiğimi de, nasıl istenmediğimi de. </st><st c="45553">Sonra aynı çelişkili duygular bende de başlamış anneme karşı. </st><st c="45615">İnsanın annesini sevmesi çok doğal ama ona için için kızmak pek kolay değil.”</st></p>
			<p><st c="45692">“Evet Salih, haklısın. </st><st c="45716">Özellikle bizim için pek çok fedakârlıkta bulunan yakınlarımıza karşı olumsuz duygular beslediğimizi bilmek bizi çok rahatsız eder ama bravo sana. </st><st c="45863">Bugüne kadar konuştuklarımızı kafanda nasıl da yerli yerine oturtmuşsun.”</st></p>
			<p><st c="45936">“Neyse, bunlar aklıma geldikçe çok üzülüyorum. </st><st c="45984">İşte bu yüzden erkekler evlenirken dikkatli olmalı.”</st></p>
			<p><st c="46036">“Sadece erkekler mi dikkatli olmalı?”</st></p>
			<p><st c="46074">“Bir çocuğun nasıl bir babası olduğu tabii ki önemli ama annenin çocuğun hayatındaki rolü çok farklı. </st><st c="46177">Esasında çocuğu anne yetiştiriyor. </st><st c="46212">Baba biraz figüran galiba. </st><st c="46239">Gerçi benim hiç babam olmadı ama...”</st></p>
			<p><st c="46275">“Çocuğun asıl sahibi annesidir.” </st></p>
			<p><st c="46309">“Şimdi beraber olduğum kızlara bakıyorum da bu konuda hiçbiri güven vermiyor bana. </st><st c="46392">Biraz önce söylediğim gibi, birlikte yatağa giriyoruz. </st><st c="46447">Karşılıklı olması gereken şeylerde bir de bakıyorum, o daha özverili davranmaya başlıyor. </st><st c="46537">Eşitliğe, adalete alışkın değil kadınlar. </st><st c="46579">Bunun suçunu biz erkeklerde arıyorlar ama bence adil olmayan onlar. </st><st c="46647">Sanki beyinleri programlanmış hepsinin. </st><st c="46687">Tıpkı benim eskiden yaptığım gibi, onlar da erkeğin üstünlüğünü ta derinlerde bir yerde kabul etmişler. </st><st c="46791">Bize asla eşiti gibi davranmıyorlar. </st><st c="46828">Benim hiçbir talebim olmadan, sırf beni daha fazla memnun edebilmek için uğraşıp duruyorlar. </st><st c="46921">Önceleri, benim de benzer şeyler yapmam için böyle oluyor sanıyordum. </st><st c="46991">Ben bir şey yapmasam da, aynı hizmeti veriyorlar. </st><st c="47041">Bunu profesyonel çalışan kadınların yapmasını anlıyorum da, bir gecelik kaçamaktaki bu özeni bir türlü anlayamıyorum. </st><st c="47159">Öteki erkekler, geçmişlerinde benim yaşadıklarımı yaşamadıkları için, böyle şeylere hiç dikkat etmiyorlar. </st><st c="47266">Bu tür davranışlar onlara son derece doğal geliyor. </st><st c="47318">Yani sizin anlayacağınız, ben şimdi geçmişte yaşadıklarımın tam tersi bir dünyaya ‘merhaba’ dedim. </st><st c="47417">Kadınlar zorla iktidar sahibi yaptılar beni. </st><st c="47462">Aslında hepsine şükran borçluyum.”</st></p>
			<p><st c="47496">“Bak işte bu doğru Salih. </st><st c="47523">Kadın var olduğu günden beri hep fedakâr olmuştur. </st><st c="47574">Önceliği içgüdüsel olarak erkeğe veriyor. </st><st c="47616">Halbuki senin çevrendeki kızlar, cinsel özgürlüğünü elde etmiş, bu konuda kendini gelişmiş sananlar. </st><st c="47717">Sanırım bu özellik, kadına annelik içgüdüsüyle birlikte geliyor. </st><st c="47782">Sakın onları aşağılama. </st><st c="47806">Unutma; sen neysen, onlar da o.”</st></p>
			<p><st c="47838">“Unutur muyum Gülseren Hanım, bir zamanlar bu sözü bana bir kere daha söylemiştiniz. </st><st c="47924">O zamanlar kendimi onlardan daha aşağı görmemem için söylenmişti bu söz bana.”</st></p>
			<p><st c="48002">“Bak, nerelerden, nerelere geldin. </st><st c="48038">Büyük bir aferini hak ettin sen. </st><st c="48071">Gel şimdi şu karşıki koltuklara geçip çiçeklere bakarak beraber birer acı kahve içelim.”</st></p>
			<p><st c="48159">Acı kahve sözüne gülüyor Salih. </st><st c="48192">“Yok” diyor, “kahvenin bile acısını içmiyorum artık. </st><st c="48245">Ayrıca sizin de kahveyi şekerli içtiğinizi biliyorum.”</st></p>
			<p><st c="48299">Tuna’ya kahvelerimizi söyledikten sonra, odanın diğer yanına geçiyoruz. </st></p>
			<p><st c="48372">Karşımda yakışıklı, başı dik, kendine güvenen, sık sık espriler yaparak beni güldüren genç bir adam var artık. </st></p>
			<p><st c="48483">Konu sık sık Şevket Ağa’ya ve onunla nasıl bir ikili olacaklarına geliyor. </st><st c="48558">“Evet” diyorum içimden, “muhteşem bir ikili olacaklar.” Birbirlerinin gerçek sorunlarını bilmeseler de...</st></p>
			<p><st c="48663">Ne demişti Şevket Ağa: “İkimizde de var biraz!..”</st></p>
		</div>
<div id="charCountTotal" value="48713"></div></body>
</html>
