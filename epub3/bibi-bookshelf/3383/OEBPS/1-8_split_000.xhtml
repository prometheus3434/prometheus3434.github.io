<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>GÜNAHIN ÜÇ RENGİ</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-8" xml:lang="tr-TR">
		<div>
			<p id="_idParaDest-4"><st c="0">Mazoşizmin Rengi Siyah 1</st></p>
			<p><st c="25">Madalyon’un en geniş odası benimki. </st><st c="62">Kocaman bir salonu andıran, halısından perdesine, lambasından duvardaki resimlerine, varak çerçeveli aynadan koltuklarına ve en küçük aksesuarına kadar, odamın her şeyini çok özenle hazırladım. </st><st c="256">Çünkü zamanımın çoğu bu odada geçiyor. </st><st c="295">Muayenehanemde olduğu gibi yine kırmızı hâkim odamda. </st><st c="349">Bordoya çalan, koyu kırmızı... </st><st c="380">Tavandan aydınlatmayı sevmiyorum, onun için pek çok lamba var odamda. </st><st c="450">Koyu kahve, deri dresuvarın üzerinde duran ve gece gündüz yanan kadife şapkalı lambanın soluk ışıkları, hemen arkasındaki </st><span><st c="572">Mona Lisa</st></span><st c="581"> tablosuna yansır. </st><st c="600">Bu tabloyu bana, bir süre önce ebediyete intikal eden çok sevdiğim bir hastam hediye etmişti. </st><st c="694">Hem ünlü bir avukat, hem de saza söze, edebiyata, resme, yani sanatın her dalına meraklı biriydi. </st><st c="792">Geldiğinden beri karşımdaki duvardan hiç inmedi </st><span><st c="840">Mona Lisa</st></span><st c="849">. Âdeta odamın bir parçası haline geldi. </st><st c="890">Zaman zaman diğer eşya değişse de o hiç değişmedi. </st><st c="941">Nereye gitsem taşırım onu. </st><st c="968">Bir psikiyatrın odasına en çok yakışan tablo o gibi gelir bana. </st><st c="1032">Çünkü kadın mı erkek mi, hüzünlü mü mutlu mu, ağlıyor mu gülüyor mu belli değil... </st><st c="1115">Onu, o anki psikolojik durumunuza göre yorumlayabilir ve bütün duygularınızı paylaşabilirsiniz.</st></p>
			<p><st c="1210">Klinik, Çankaya’da, Ankara’nın en işlek caddelerinden biri olan Cinnah Caddesi’nin üzerinde. </st><st c="1304">O nedenle akşama kadar arabaların motorlarından yükselen birbirinden farklı homurtular odama kadar yansır. </st><st c="1411">Ancak müzik Madalyon Klinik’in bütün koridorlarına yumuşacık, dalga dalga yayılır. </st><st c="1494">Çünkü müzik, sözcüklerin ifade edebileceğinin, hissettirebileceğinin çok ötesinde şeyler hissettirir insana. </st><st c="1603">Gizli ruhsal güçleri ortaya çıkarmak, bıkkınlık veren gündelik uğraşlardan kurtulmak ve insana özgü ruh dünyasına girmeyi sağlamak için müzikten daha etkili bir şey yoktur.</st></p>
			<p><st c="1775">Gün o kadar hızlı tükeniyor ki, havanın çoktan karardığını görünce lambalarımı teker teker yakarken anlıyorum yine akşam olduğunu. </st><st c="1907">Akşama kadar yine çok ilginç şeyler anlattı hastalarım. </st><st c="1963">Hepsini merak ve heyecanla dinledim.</st></p>
			<p><st c="1999">Herkesin düşünceleri, buna bağlı oluşan duyguları, kendi dünyasını oluşturur. </st><st c="2078">Yani iç dünyalar benzersizdir, tektir, birtakım benzerlikler gösterse de başkalarına yabancıdır. </st><st c="2175">Hepimiz kendi dünyalarımızın hapishanesinde, vazgeçemediğimiz düşünce ve duygularımızla âdeta tutsaklığımızı yaşarız. </st><st c="2293">Arzularımız, beklentilerimiz, korkularımız ve düşünce tarzımızdan kaynaklanan ıstıraplar kol gezer bu hapishanede. </st><st c="2408">Halbuki dünya, sadece çevremizde gördüğümüz, işittiğimiz, dokunduğumuz, kokladığımız şeylerden ibaret değil. </st><st c="2517">Yani bütün bu dış dünyayı oluşturan ögelerin dışında bir de iç dünya dediğimiz ruhsal dünyamız var. </st><st c="2617">Düşüncelerimizle, duygularımızla, algılarımızla, yorumlarımızla, heyecanlarımızla, aşklarımızla renklendiririz bu eşsiz dünyalarımızı. </st><st c="2752">Dolayısıyla herkesin dünyasının farklı ve eşsiz bir rengi vardır. </st><st c="2818">İnsanların dertlerini, üzüntülerini, birbirinden çok farklı sorunlarını paylaşırken, yeni dünyalar keşfetmek, yani bu paylaşım, bu katılım, bu armoni, bir başkasını anlamak, onu yaşamak gibi olağanüstü bir duygu yaratır insanda. </st><st c="3047">Bu da yaşamanın en gerçekçi tariflerinden biri değil midir?</st></p>
			<p><st c="3106">Psikoterapinin sevgiyle verilen bir hizmet olduğunu savundum hep. </st><st c="3173">İnsanlara sevgiyle hizmet etmeyi hep sevdim. </st><st c="3218">Acının ilacı sevgidir, dostluktur. </st><st c="3253">İyi bir terapist, acının her çeşidini hafifletmeye çalışır; böylece insanların sevgiyle, giderek biraz daha büyümesini, olgunlaşmasını sağlar.</st></p>
			<p><st c="3395">Bugün yine birbirine hiç benzemeyen, rengârenk dünyalarında gezindik hastalarımla birlikte. </st><st c="3488">Onlarla kol kola, omuz omuza... </st><st c="3520">Şimdi son hastam girecek içeri. </st><st c="3552">Odam her ne kadar sıcacık olsa da Ankara bugün soğuk. </st><st c="3606">Biraz nefes almak için penceremi açıyorum, soğuk hava kuyu suyu gibi çarpıyor yüzüme. </st><st c="3692">Havada rutubetle karışık is ve mazot kokusu var. </st><st c="3741">Caddeden geçen arabaların far ışıklarından, karla karışık yağmurun yağdığını görüyorum. </st><st c="3829">Arabalar sıra sıra dizilip uzun bir konvoy oluşturmuş. </st><st c="3884">Trafik çok ağır ilerliyor. </st><st c="3911">Kaldırımlarda şemsiyelerini açmış, bir yerlere yetişmeye çalışan insanların telaşlı gölgeleri var. </st><st c="4010">Caddenin iki yanındaki dev ağaçları belediye bu yıl budadı. </st><st c="4070">Ama bu bile ağaçların haşmetli görünümünü azaltmamış. </st><st c="4124">Kim bilir bu ağaçlar kaç yıldır buradalar. </st><st c="4167">Penceremi kapatıyorum. </st><st c="4190">Tuna’dan bir bardak su istiyorum telefonla. </st><st c="4234">Elinde buz gibi suyla koşarak, bir hışımla giriyor içeri Tuna. </st></p>
			<p><st c="4297">Yok yok, bu kadın hiç yaşlanmayacak. </st><st c="4334">Eskiden korkardım onun yaşlanmasından çünkü onu kaybetmeyi hiç istemiyordum. </st><st c="4411">Artık bundan korkmuyorum. </st><st c="4437">O yaşlanacağı yerde giderek gençleşiyor. </st><st c="4478">Hele saçlarını kısacık kestirince, yuvarlak yüzü, her zaman yaşam heyecanıyla parlayan gözleri daha da öne çıktı.</st></p>
			<p><st c="4591">Madalyon’u çok sevdi Tuna. </st><st c="4619">Madalyon da onu. </st><st c="4636">Artık sadece bana değil, çok değerli dört hocamıza da sekreterlik yapıyor. </st><st c="4711">İkinci salonda hepimizin odaları yan yana ve ortamızda Tuna. </st><st c="4772">Masasındaki telefon hiç susmaz. </st><st c="4804">Karşısında hastalar... </st><st c="4827">Ama maşallah hepsine yetişir benim Tunam.</st></p>
			<p><st c="4868">“Ne var Tuna, bu ne telaş?”</st></p>
			<p><st c="4896">“Yok bir şey. </st><st c="4911">Yoruldunuz değil mi, ama siz keyfinize bakın. </st><st c="4957">Ben son hastanızı oyalarım. </st><st c="4985">Gerçi biraz huzursuz ama...”</st></p>
			<p><st c="5013">“Yani bana acele et diyorsun!”</st></p>
			<p><st c="5044">Gülerek yerinde sallanıyor. </st><st c="5073">Buz gibi suyu bir dikişte içiyorum. </st><st c="5109">İçim yanmış.</st></p>
			<p><st c="5121">“Tamam tamam, ben hazırım. </st><st c="5149">Hemen gönderebilirsin.”</st></p>
			<p><st c="5172">Bardağı elimden alarak hızla çıkıyor kapıdan. </st><st c="5219">Randevu defterine şöyle bir göz atıyorum. </st><st c="5261">Son hastamın adı Salih Ersan. </st><st c="5291">İlk geliyor. </st><st c="5304">Böyle ilk gelen hastalar salonda beklerken biraz huzursuz olurlar. </st><st c="5371">Sonra alışırlar buraya. </st><st c="5395">Koridorda bana doğru yaklaşan ayak seslerini duyuyorum onun. </st><st c="5456">Hızlı yürüyor. </st><st c="5471">Bunlar genç birine ait ayak sesleri. </st><st c="5508">İçime, yeni birini tanıyacak olmanın o kıpırtılı heyecanı yayılıyor. </st><st c="5577">Yavaşça ayağa kalkıyorum.</st></p>
			<p><st c="5602">Esmer, uzun boylu, otuzlu yaşlarda bir delikanlı giriyor içeri. </st><st c="5667">Utangaç bakan gözlerinin tanımlanamayan çekiciliğinin yanı sara munis, yumuşak, korunmaya muhtaç bir yanı var sanki. </st><st c="5784">Özenle kesilip taranmış jöleli siyah saçları, Grek tarzı muntazam burnu ona soylu bir hava veriyor. </st><st c="5884">Bedeni sıkı, çevik ve güçlü. </st><st c="5913">Ayakkabıları ayağını sıkıyormuş gibi rahatsız yürüyor. </st><st c="5968">Veremeyeceği bir sınava giriyormuş gibi sıkıntılı ve umutsuz görünüyor. </st></p>
			<p><st c="6040">Belki de boyu oldukça uzun olduğundan, elimi sıkarken iyice eğiliyor. </st><st c="6110">Masamın tam önünde duran koltuklardan hangisine oturacağına bir süre karar veremeden, öylece bakıyor. </st><st c="6212">Sonra yavaşça masamın sağ tarafındaki pencereye yakın olanına oturuyor. </st><st c="6284">Koyu renk saçlarının perçemleri hafifçe alnına düşüyor ve sık sık elleriyle saçlarını düzeltiyor. </st><st c="6382">Yanaklarından tüm yüzüne yayılan pembelik, onu daha cazip gösteriyor. </st><st c="6452">Gri, ütülü pantolonu ve siyah gömleğiyle tertemiz bir görünümü var. </st><st c="6520">Gömleğinin yakası hafif açık. </st><st c="6550">Kolunda pahalı bir saat ve elinde son model bir cep telefonu var. </st><st c="6616">Ellerini nereye koyacağını bilemediğinden, telefonuyla oynuyor.</st></p>
			<p><st c="6679">Bana bakmak yerine, önce gözleriyle bütün odayı tarıyor. </st><st c="6737">Sonra sol kolunu masama dayıyor. </st><st c="6770">Gözleri elinde tuttuğu telefonunda, kulağı bende. </st><st c="6820">Parmaklarının hafifçe titrediğini, gözlerini gözlerimden ısrarla kaçırdığını hissediyorum. </st><st c="6911">Utanıyor... </st></p>
			<p><st c="6923">Görgülü bir aileden geldiği her halinden belli oluyor. </st><st c="6978">Ve muhtemelen ilk kez bir ruh doktoruna geliyor; acemi... </st><st c="7036">Benimle rahat ilişki kurmasını, beni kendisine yakın hissetmesini sağlamam gerekiyor. </st><st c="7122">Bu meslekte yıllandıkça, buraya gelen insanların, kendilerini bana yakın hissetmelerinin, bu işte ne kadar önemli olduğunu öğrendim. </st><st c="7255">Bir psikiyatr, karşısındaki kişiyi dinlemeyi ve kendini onun frekansına ayarlamayı çok iyi bilmelidir. </st><st c="7358">Onu zorlamak, soru yağmuruna tutmaktan çok, onun hayatına sevecen, önyargısız, hoşgörülü bir onur konuğu olarak girebilmektir. </st></p>
			<p><st c="7485">İşte başlıyorum...</st></p>
			<p><st c="7503">“Off, çok yoruldum bugün. </st><st c="7530">Burası koca bir klinik olalı beri pek çok şeyle uğraşıyorum. </st><st c="7591">Hastalarım, burada çalışan meslektaşlarım, sekreterler, hepsiyle tek tek ilgilenmem gerekiyor, ayrıca, idari sorunlar hiç bitmiyor. </st><st c="7723">Yine randevuları kaydırmak zorunda kaldım. </st><st c="7766">Seni de beklettim galiba” diyorum gülerek. </st></p>
			<p><st c="7809">Aslında hastalarıma ilk seanslarda mutlaka “sen” değil, “siz” diye hitap ederim ama bu delikanlı zaten çok sıkıntıda, yaşı da benden çok genç. </st><st c="7952">Aramızdaki mesafeyi bir an önce kapatmaya çalışacağım.</st></p>
			<p><st c="8006">“Önemli değil” diyor.</st></p>
			<p><st c="8028">Biraz kırık ve sitemkâr ama kendisine çok yakışan samimi, yapmacıksız bir sesi var.</st></p>
			<p><st c="8112">“Çiçeklerimi de ihmal etmişiz. </st><st c="8144">Baksana, nasıl da solmuşlar. </st><st c="8173">Şuradaki çiçeği çok sevdiğim bir hastam getirmişti bana. </st><st c="8230">Öyle güzel bir rengi vardı ki, biraz önce bol bol su verdim. </st><st c="8291">Şimdi dirilir. </st><st c="8306">Sen de sever misin çiçekleri?”</st></p>
			<p><st c="8336">“Severim ama onlara bakmayı bilmem. </st><st c="8373">Annem bakar bizim evdeki çiçeklere.”</st></p>
			<p><st c="8409">“Çiçeklere annen baktığına göre, demek ki sen hâlâ bekârsın.”</st></p>
			<p><st c="8471">“Bekârım. </st><st c="8482">Aslında dulum demem gerekiyor galiba. </st><st c="8520">Bir evlilik geçti başımdan. </st><st c="8548">Çok kısa sürdü. </st><st c="8564">Ama yordu beni. </st><st c="8580">Sonra yine annemin evine döndüm. </st><st c="8613">Sevmedim evliliği.”</st></p>
			<p><st c="8632">“Ne kadar evli kaldın?”</st></p>
			<p><st c="8656">“Kısa, çok kısa ama, onunla tanıştığım günden itibaren, bütün huzurum kaçtı. </st><st c="8734">Her şeyi berbat ettim. </st><st c="8757">Benim yüzümden ortalık birbirine girdi. </st><st c="8797">Ben de çok üzüldüm, onlar da. </st><st c="8827">Neyse, sonunda ayrıldık. </st><st c="8852">Şimdi eskiye göre daha iyiyim.”</st></p>
			<p><st c="8883">“Demek bu iyi halin. </st><st c="8905">Sıkıntılı görünüyorsun.”</st></p>
			<p><st c="8929">Gözleri tekrar elindeki telefona dönüyor. </st><st c="8972">Onu elinde evirip çevirip duruyor. </st><st c="9007">Hâlâ hiç rahat değil. </st><st c="9029">Halbuki bana anlattıkları, herkese anlatılabilecek türden şeyler. </st><st c="9095">Yine de bu kadar sıkıntılı ve utangaç olmasının nasıl bir nedeni olabilir?</st></p>
			<p><st c="9169">“Şu telefonu bana versene. </st><st c="9197">Çok şık bir şeye benziyor.”</st></p>
			<p><st c="9224">Hemen uzatıyor telefonu bana. </st><st c="9255">Biraz inceledikten sonra, ona teknik birkaç şey soruyorum telefonla ilgili. </st><st c="9331">Heyecanla anlatıyor. </st><st c="9352">Bu işten hiç anlamadığımı görünce hafifçe gülümsüyor. </st><st c="9406">Ben de zaten, onu biraz olsun gülümsetebilmek için istedim o telefonu. </st><st c="9477">Biraz rahatladığını ve artık bana bakmaktan korkmadığını görüyorum.</st></p>
			<p><st c="9544">“Birbirinizi seviyor muydunuz?”</st></p>
			<p><st c="9576">“Akrabalar tanıştırmıştı bizi. </st><st c="9608">İyi bir ailenin kızıydı Bilge. </st><st c="9639">Güzel, aklı başında, üniversite mezunu bir kız... </st><st c="9689">Üç ay arkadaşlık ettik. </st><st c="9713">Ailesiyle Kayseri’de oturuyordu. </st><st c="9746">O nedenle sık görüşemiyorduk. </st><st c="9776">Ben zaman zaman onu görmeye Kayseri’ye gidiyordum. </st><st c="9827">Bu kadar kısa sürede birbirimizi pek iyi tanıyamadık galiba.”</st></p>
			<p><st c="9888">“Ama yine de evlendiniz.”</st></p>
			<p><st c="9914">“Evlenmek için tanıştırılmıştık.”</st></p>
			<p><st c="9948">“Sanki bir mecburiyet varmış gibi anlatıyorsun.”</st></p>
			<p><st c="9997">“Yok, görünürde bir mecburiyet yoktu ama ikimizin ailesi de bu ilişkinin mutlaka evlilikle sonuçlanmasını istiyordu.”</st></p>
			<p><st c="10115">“Yani açıkça baskı yapıyorlarmış.”</st></p>
			<p><st c="10150">“Açıkça değil.”</st></p>
			<p><st c="10166">“Öyleyse daha kötü.”</st></p>
			<p><st c="10187">“Ailem her gün evde benim artık evlenme yaşımın geldiğini ve bu kızın gerek ailesi, gerekse tahsili ve terbiyesiyle bana ne kadar uygun olduğunu söylüyordu.”</st></p>
			<p><st c="10345">“Sen ne hissediyordun?”</st></p>
			<p><st c="10369">“Ben Bilge’yi beğendim beğenmesine de...”</st></p>
			<p><st c="10411">“Eee?”</st></p>
			<p><st c="10418">“Ben evlenmeye hazır hissetmiyordum kendimi.”</st></p>
			<p><st c="10464">“Neden bunu ailene açıkça söylemedin?”</st></p>
			<p><st c="10503">“Bazı şeyler herkese, özellikle de aileye açıkça söylenmez.”</st></p>
			<p><st c="10564">Bunu söylerken yüzüne yine bir pembelik yayılıyor ve kafasını yavaşça önüne eğiyor. </st><st c="10649">Belki de bu soruyu böyle sormamalıydım. </st><st c="10689">Onu daha çok utandırdım. </st><st c="10714">Acaba onlara anlatamadıklarını, burada, bana anlatabilecek mi?</st></p>
			<p><st c="10776">“Evet, bunda haklısın. </st><st c="10800">Bazı şeyler vardır ki, anlatması zordur. </st><st c="10841">Keşke o zaman gelseydin buraya.”</st></p>
			<p><st c="10873">“Çok düşündüm, ama buraya gelmek de sandığınız kadar kolay değil.”</st></p>
			<p><st c="10940">Küçük bir kahkaha atıyorum. </st><st c="10969">Attığım bu kahkaha onun da hoşuna gidiyor. </st><st c="11012">Yüzüme hiç bakmadan, bıyık altından gülüyor.</st></p>
			<p><st c="11056">“Bak, bunda da haklısın” diyorum içimden. </st><st c="11099">Bizler akşama kadar pek çok insanı dinlerken, bazen onların ne kadar zorlandığını unutuyoruz artık. </st><st c="11199">Soru sormaya bu kadar erken başlamasam iyi olacak.</st></p>
			<p><st c="11249">“Önceleri aramızda pek bir sorun yoktu. </st><st c="11290">Düğün hazırlıkları sırasında ortalık gerginleşmeye başladı. </st><st c="11350">Ev döşenirken, gelinlik dikilirken ve düğünle ilgili diğer ayrıntılarda, bizimkilerle kızın ailesi arasında problemler çıktı. </st><st c="11476">Ben, bu işlere karışmak istemedim, sessiz kaldım. </st></p>
			<p><st c="11526">Babam yok. </st><st c="11537">Annem büyüttü, bugünlere getirdi beni. </st><st c="11576">Yıllardır, beni evlendireceği günlerin hayalini kuruyordu. </st><st c="11635">Benim sokaktan bir kız getireceğimden hep çok korktu.” </st></p>
			<p><st c="11690">“Bu korku yüzünden, alelacele Bilge’yi bulmuşlar sana.”</st></p>
			<p><st c="11745">“Ama olmadı işte. </st><st c="11764">Kadıncağız evimizin iğnesinden ipliğine kadar her şeyi özenerek aldı. </st><st c="11834">Geline düğünde takacağı takıları bile yıllardır büyük bir titizlikle hazırlamıştı. </st><st c="11917">Sonunda hiçbiri makbule geçmedi. </st><st c="11950">Bilge, sevmek şöyle dursun, nefret etti annemden.”</st></p>
			<p><st c="12000">“Neden acaba?”</st></p>
			<p><st c="12015">“Pek anlayamadım ama, annem her şeye biraz fazla karışır. </st><st c="12074">Düğünde herkes mutsuzdu. </st><st c="12099">Ben dahil.”</st></p>
			<p><st c="12110">“Bütün bunlara rağmen, iki taraf da evlenmekten vazgeçmedi.”</st></p>
			<p><st c="12171">“Ben birkaç kere, ‘Bu işten vazgeçsek’ dedim ama bütün olanlara rağmen ne Bilge ne de annem buna yanaştı. </st><st c="12278">İkisi de aralarında hiçbir şey yokmuş gibi davranıyorlar, sonra beni yiyorlardı.”</st></p>
			<p><st c="12359">“Bilge ne diyordu sana?”</st></p>
			<p><st c="12384">“’Sen ne biçim erkeksin, daha şimdiden her şeyimize annen karar veriyor, sonra kim bilir neler olacak’ diyordu.”</st></p>
			<p><st c="12497">“Annen ne diyordu?”</st></p>
			<p><st c="12517">“Hemen hemen o da aynı şeyleri söylüyordu. </st><st c="12561">‘Sen ne biçim erkeksin, kızı şimdi susturamazsan ileride tepemize çıkar’ diyordu.”</st></p>
			<p><st c="12643">“Zor bir durum. </st><st c="12660">Üstelik daha nişanlıyken oluyor bunlar. </st><st c="12700">İki ateş arasında kalmışsın. </st><st c="12729">İşin kötüsü, iki taraf da senin erkekliğinden şikâyetçi.”</st></p>
			<p><st c="12786">“Sadece iki taraf değil, bundan memnun olmayan bir üçüncü taraf daha var.”</st></p>
			<p><st c="12861">Ben konuşmadan, onu dinliyorum. </st><st c="12894">Annesi ve eşi gibi, bir de ben üzerine gitmesem, onu kendi haline bıraksam iyi olacak galiba. </st><st c="12988">Ancak bu üçüncü taraf konusunu pek anlamadım ama, nasıl olsa çıkar ortaya. </st><st c="13063">Yine önüne bakıyor. </st><st c="13083">Telefonu elleriyle bir o tarafa, bir bu tarafa çevirip duruyor.</st></p>
			<p><st c="13146">“Annem yaşlı bir kadın. </st><st c="13171">Ama Bilge de az değilmiş hani. </st><st c="13202">Annemin onun için yaptığı hiçbir şeyi beğenmedi. </st><st c="13251">Her konuda onun dediği olsun istedi. </st><st c="13288">Sanki annemi rakibi gibi gördü. </st><st c="13320">Onun adını bile duymaya tahammül edemiyordu.”</st></p>
			<p><st c="13365">“Seni paylaşamamışlar. </st><st c="13389">Gelin kaynana arasındaki sorunlar, neredeyse evrenseldir, yani bütün dünyada çok yaygındır. </st><st c="13481">Çünkü bir erkeğin annesi de, karısı da önceliğin kendisinde olması gerektiğini düşünür.”</st></p>
			<p><st c="13569"> “Bunu anlayamıyorum. </st><st c="13591">Onun için de olayların olabildiğince dışında kalmaya çalıştım. </st><st c="13654">Hiç karışmadım.”</st></p>
			<p><st c="13670">“Sen karışmadıkça, sessiz kaldıkça, olaylar daha da büyümüştür.”</st></p>
			<p><st c="13735">“Kime ne diyeceğimi bilemedim ki... </st><st c="13772">Aslında ikisini de haksız buluyordum. </st><st c="13810">Özellikle benden, onları korumamı istemelerine çok şaşıyordum. </st><st c="13873">Korunmaya muhtaç insanlar değillerdi ki. </st><st c="13914">İkisinde de bir çene, bir çene...”</st></p>
			<p><st c="13948">“Galiba orada asıl korunmaya muhtaç kişi senmişsin.”</st></p>
			<p><st c="14001">“Onlar birbirleriyle uğraşmaktan, benim ne halde olduğumu göremediler bile.”</st></p>
			<p><st c="14078">“Senin sessizliğinden cesaret almışlar gibi geldi bana.”</st></p>
			<p><st c="14135">“Olabilir. </st><st c="14147">Ama yüz kere evlensem, yine de farklı bir şey yapabileceğimi sanmıyorum.”</st></p>
			<p><st c="14220">“Neden, hep böyle sessiz bir adam mısın sen?”</st></p>
			<p><st c="14266">“Pek sayılmaz. </st><st c="14282">Arkadaşlarımın yanında konuşkan ve esprili biriyimdir. </st><st c="14337">Severler beni.”</st></p>
			<p><st c="14352">“Yani senin dilin iki kadın arasında kalınca tutuldu. </st><st c="14407">Her neyse, evlilik bu yüzden mi hemen bitti?”</st></p>
			<p><st c="14452">“Pek sayılmaz...”</st></p>
			<p><st c="14470">Bu sorudan hoşlanmadı. </st><st c="14494">Başını yine elindeki telefona doğru eğerken, yüzüne dalga dalga bir pembeliğin yayıldığını görüyorum. </st><st c="14596">Bana söylemek istediği muhtemelen cinsel bir sorunu var. </st><st c="14653">Sessizlik, onu daha da çok rahatsız ediyor. </st><st c="14697">Sonra başını kaldırmadan, o kırık ses tonuyla yeniden konuşmaya başlıyor.</st></p>
			<p><st c="14770">“İlk gecemiz çok kötü geçti. </st><st c="14800">Rezil oldum sizin anlayacağınız.”</st></p>
			<p><st c="14833">Evet, tahmin ettiğim gibi cinsel bir başarısızlık söz konusu. </st><st c="14896">Ve bundan utanıyor. </st><st c="14916">Demek durumdan memnun olmayan üçüncü taraf kendisi. </st><st c="14968">Cinsel başarısızlık, dünyadaki bütün erkeklerin korkulu rüyasıdır.</st></p>
			<p><st c="15034">“Olur böyle şeyler. </st><st c="15055">Daha önce hiç yakınlaşmadınız mı Bilge’yle?”</st></p>
			<p><st c="15099">“O bana yaklaşmak için çok uğraştı ama ben hep uzak durdum. </st><st c="15160">Zaten bizim ailemizde böyle şeyler pek hoş karşılanmaz.”</st></p>
			<p><st c="15216">“Ailenizin kuralları nedeniyle mi yaklaşmadın Bilge’ye?”</st></p>
			<p><st c="15273">“O, öyle zannetti ama işin aslını sorarsanız, biraz da çekindim.”</st></p>
			<p><st c="15339">“Daha önce bu tür ilişkilerin hiç olmadı mı?”</st></p>
			<p><st c="15385">“.....”</st></p>
			<p><st c="15393">Yine rahatsız edici bir sessizlik kaplıyor odayı. </st><st c="15444">Çok zorlanıyor bana bir şeyleri anlatmakta. </st><st c="15488">Bu böyle olmayacak. </st><st c="15508">Konuşma bir türlü akıp gidemiyor. </st><st c="15542">Film ikide bir kopuyor. </st><st c="15566">Ona, şaka ve espriler yaparak, daha yakın olmayı deneyeceğim. </st><st c="15628">Çünkü, aramızda hâlâ iyi bir iletişim kurulamadı.</st></p>
			<p><st c="15677">“Nerede o, arkadaşlarının yanında espriler yapan, sıcak, konuşkan adam? </st><st c="15750">Bugün dut yemiş bülbül gibisin maşallah. </st><st c="15791">Kendimi sıfırcı hocalar gibi hissediyorum. </st><st c="15834">Kolejde okurken, böyle bir hocamız vardı. </st><st c="15876">Sözlüye kalkınca, tıpkı şimdi senin olduğun gibi, kızarıp bozarıp dururduk. </st><st c="15952">Kadıncağız haklıydı. </st><st c="15973">Bilemezdik sorduğu soruları. </st><st c="16002">Sonra da ‘Otur yerine, sıfır’ derdi bize. </st><st c="16044">Anlatacak mısın, yoksa ben mi sorayım?”</st></p>
			<p><st c="16083">Bu sözleri yüksek sesle ve gülerek söylüyorum. </st></p>
			<p><st c="16131">“Tamam tamam. </st><st c="16145">Anlatacağım.”</st></p>
			<p><st c="16158">Hafif bir gülümseme yüzünü yalayıp geçiyor. </st><st c="16203">Sonra derin bir nefes alıp nihayet bana dönerek anlatmaya başlıyor.</st></p>
			<p><st c="16270">“Belki size komik gelecek ama, evlenmeden önce benim hiçbir kadınla cinsel bir yakınlaşmam olmadı.”</st></p>
			<p><st c="16370">“Burası Türkiye. </st><st c="16388">Ülkemizde insanların çoğu, toplum tarafından onaylanan bir cinsel birliktelik elde edebilmek için evlenirler. </st><st c="16498">Senin gibi, evlenmeden önce hiç kimseyle cinsel birliktelik yaşamayan insanların sayısı zannedildiğinden çok daha fazladır. </st><st c="16622">Gerçi son yıllarda özellikle büyük şehirlerde işler değişiyor galiba.”</st></p>
			<p><st c="16692">“İşte ben o değişime ayak uyduramayanlardanım. </st><st c="16740">Arkadaşlarımın çoğu, cinselliği kız arkadaşlarıyla yaşayabiliyorlar. </st><st c="16809">Bunu yapabilmeyi ben de isterdim ama olmadı. </st><st c="16854">Üniversite yıllarında bir kız arkadaşım vardı. </st><st c="16901">Severdim onu. </st><st c="16915">Bir yıl kadar çıktık onunla. </st><st c="16944">Sonra ilişki cinsel yakınlaşmaya doğru gitmeye başlayınca ayrıldık. </st><st c="17012">Ona dokunmaya cesaret edemedim. </st><st c="17044">Bir yıl sonra bile bir kıza hiç dokunamıyorsan, ayrılacaksın ondan. </st><st c="17112">O hiç bilmedi neden ayrıldığımızı. </st><st c="17147">Üstelik çok üzüldü. </st><st c="17167">Severdi beni. </st><st c="17181">Ona nasıl söyleseydim, ‘Ben sana dokunamıyorum, korkuyorum bu işlerden’ diye? </st><st c="17259">Bir sürü saçma sapan bahaneler uydurdum. </st><st c="17300">Zaten ondan sonra da bir daha hiçbir kızla çıkmadım. </st><st c="17353">Sadece arkadaşlık ettim onlarla. </st><st c="17386">O zaman sorun olmuyor... </st><st c="17411">Konuşkan, rahat bir adam oluyorum. </st><st c="17446">Şimdi aklınıza kim bilir neler geliyordur?”</st></p>
			<p><st c="17489">Onu eşcinsel zannetmemden korkuyor. </st><st c="17526">Bir an aklımdan geçtiyse de, onun eşcinsel olduğunu sanmıyorum. </st><st c="17590">İstisnalar olsa da, gerçek bir eşcinsel bundan asla bu kadar utanmaz çünkü. </st><st c="17666">Şimdiye kadar çoktan bu kimliği benimsemiş olur. </st><st c="17715">Başka bir sorunu var bu çocuğun. </st><st c="17748">Onunla konuştukça, kendimi giderek ona daha yakın hissediyorum.</st></p>
			<p><st c="17811">“Senin eşcinsel olup olmadığını merak ettiğimi düşünüyorsun değil mi?” diyorum gülerek.</st></p>
			<p><st c="17899">“Evet, ama eşcinsel değilim. </st><st c="17929">Kendi cinsime ilgi duymam. </st><st c="17956">Kadınlardan hoşlanıyorum ama onlara dokunamıyorum.”</st></p>
			<p><st c="18007">“Korkuyorsun.”</st></p>
			<p><st c="18022">“Evet, korkuyorum.”</st></p>
			<p><st c="18042">“Ereksiyon sorunun var mı?”</st></p>
			<p><st c="18070">“Yani iktidarsız mısın diyorsunuz galiba?”</st></p>
			<p><st c="18113">“Evet, bunu soruyorum.”</st></p>
			<p><st c="18137">“Var galiba. </st><st c="18151">Hem böylesin hem de neden evlendin demeyecek misiniz?”</st></p>
			<p><st c="18205">Onu sorguya çektiğimi, yargıladığımı, ayıpladığımı, kınadığımı sanıyor. </st><st c="18278">Halbuki bunu ben değil, o kendine yapıyor.</st></p>
			<p><st c="18320">“Daha neler diyeceğimi bir bilsen!.. </st><st c="18358">Sen benim yerime düşünmekten ve soru sormaktan vazgeçsen de şu işi bana doğru dürüst anlatsan, belki birlikte bir şeyleri çözebiliriz. </st><st c="18493">Burada bana bile anlatmaya çekindiğine göre, sanırım bugüne kadar kimseyle paylaşmadın bu sorunlarını.”</st></p>
			<p><st c="18596">“Şu sizin kitabınızı okumasaydım, buraya gelmeye de cesaret edemezdim. </st><st c="18668">Bir psikiyatristle konuşmanın yıllardır hayalini kurardım. </st><st c="18727">Salonda beklerken, bir ara içeri girmekten vazgeçmek geçti aklımdan. </st><st c="18796">Sekreteriniz Tuna Hanım’dan utandım. </st><st c="18833">Gidemedim. </st><st c="18844">Şimdi de işte böyle saçmalayıp duruyorum. </st><st c="18886">Filmlerdeki kadar kolay olmuyormuş bu işler. </st><st c="18931">Evlendiğim gün de işte böyleydim. </st><st c="18965">İçki filan içtim ama faydası olmadı. </st><st c="19002">Korktum. </st><st c="19011">Rezil olmak vardı işin ucunda. </st><st c="19042">Düğün burnumdan geldi. </st><st c="19065">Sanki sınava girecek bir öğrenci gibi hissediyordum kendimi. </st><st c="19126">Üstelik hayati bir sınav.”</st></p>
			<p><st c="19152">“İçeri ilk girdiğinde hissettim. </st><st c="19186">Psikiyatriye ilk gelen insanlar bazen böyle hissedebiliyor ama merak etme, gelmeye devam edersen, bir daha asla böyle hissetmeyeceksin. </st><st c="19322">Demek düğün günü de böyleydin. </st><st c="19353">Bunu sınav gibi görmüşsen, baştan kaybetmişsin zaten oyunu.”</st></p>
			<p><st c="19413"> “Maalesef öyle gördüm. </st><st c="19437">Aylarca o geceyi düşündüm. </st><st c="19464">Bilge çok güzel bir kızdı. </st><st c="19491">Kaprisliydi, huysuzdu, kıskançtı ama güzeldi. </st><st c="19537">Onu çok beğeniyordum. </st><st c="19559">Onunla birlikte olmayı çok istiyordum. </st><st c="19598">Bana sık sık ondan önce neler yaşadığımı, kimlerle, nasıl ilişkiler kurduğumu sorup duruyordu. </st><st c="19693">Bense bu sorulara cevap vermiyor, geçiştiriyordum. </st><st c="19744">Sanırım bunları yaşadığımı ama ona anlatmadığımı düşünüyordu. </st><st c="19806">Böyle düşünmesi benim de işime geliyordu. </st><st c="19848">‘Nikâhta keramet vardır’ der büyüklerimiz. </st><st c="19891">Nikâhta keramet filan yokmuş.”</st></p>
			<p><st c="19921">Çocuk gibi kıvrılıyor dudakları. </st><st c="19955">Ağzı kasılarak gülmeye çalışıyor ama yüzüne ağır bir hüzün çöküyor. </st><st c="20023">Ben sessizce, soru sormadan dinliyorum onu.</st></p>
			</div>
<div id="charCountTotal" value="20066"></div></body>
</html>
