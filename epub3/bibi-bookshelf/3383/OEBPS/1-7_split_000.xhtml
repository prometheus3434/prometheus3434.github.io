<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>GÜNAHIN ÜÇ RENGİ</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-7" xml:lang="tr-TR">
		<div>
			<p id="_idParaDest-3"><st c="0">Eşcinselliğin Rengi Gri</st></p>
			<p><st c="24">Bu sabah evden erken çıktım. </st><st c="54">Asansörle zemin kata inerken, keskin bir sucuk kokusu geldi burnuma. </st><st c="123">Belli ki, birileri sabah kahvaltısında sucuk kızartmış. </st><st c="179">Apartman hayatı işte böyle. </st><st c="207">Evde pişirdiğiniz yemek bile etraftan duyuluyor. </st><st c="256">Benim ilk çocukluk yıllarım bahçe içindeki, küçük bir evde geçti. </st><st c="322">Hani ilkokulda çizdiğimiz ev resimleri vardır ya, iki yanında penceresi, ortada kapısı olan, keskin hatlı, bacasından incecik bir duman tüten, bahçesinde bir iki ağaç olan evler, işte tıpkı öyle bir yerdi bizim evimiz. </st><st c="541">Ben beş yaşına gelene kadar, beş kişilik bir aileydik. </st><st c="596">Annem babam, babaannem, benden bir buçuk yaş küçük kız kardeşim ve ben. </st><st c="668">İşte o küçük evde, pazar günleri sabah kahvaltılarında, sucuk kızartılırdı. </st><st c="744">Diğer günler bu kadar keyifli olmazdı sabah kahvaltıları. </st><st c="802">Çünkü pazar günleri geç kalkar, öğlene kadar masada konuşa gülüşe, fırından yeni alınmış sıcacık beyaz francala ekmeklerimiz, mis gibi kokan sucuklarımız, annemin özenle hazırladığı reçellerimizle zengin bir sofra olurdu bizimkisi. </st><st c="1034">Annem babam masada bizim konuşmamızı ister, biz de anlatır dururduk. </st><st c="1103">Babaannem kızardı. </st><st c="1122">“Çok yüz veriyorsunuz bu çocuklara. </st><st c="1158">Kız kısmına bu kadar yüz verilmez” derdi. </st><st c="1200">Ama eğer annem bize yan gözle baksa, bu sefer de bizim tarafımızda yer alır, anneme kızardı. </st><st c="1293">Babam zaten pek kızmazdı bize. </st><st c="1324">O kimseye kızmazdı. </st><st c="1344">Bizi dinler, bize anlattığımız saçma sapan şeylerle ilgili sorular sorar, yani bizi daha o yaşta ciddiye alırdı.</st></p>
			<p><st c="1456">Kahvaltıdan sonra yaz, kış fark etmez, kardeşimle hemen bahçeye atardık kendimizi. </st><st c="1540">İp atlar, beton üzerine tebeşirle çizdiğimiz çizgi oyunu oynar, bunlardan sıkılırsak bahçede gezen karıncaların peşine düşerdik. </st><st c="1669">Yaşlarımız birbirine çok yakın olduğu için, hem kardeş, hem de çok iyi iki arkadaştık biz onunla. </st><st c="1767">Karıncalarla ilgili pek çok masal anlatırdı bize babaannem. </st><st c="1827">Nasıl çalışkan, nasıl iyi hayvanlar olduklarını dinler dururduk. </st><st c="1892">Peşlerinden iz sürer, yuvalarını bulur, içeride neler olduğunu göremediğimizden, oturur hayal kurardık. </st><st c="1996">Asla onları incitmez, yuvalarını bozmazdık. </st><st c="2040">Toprağın altında, kocaman, altından yapılmış bir saray hayal ederdik. </st><st c="2110">Tahtında oturan kraliçe karınca, ona hizmet eden, ona yemek götüren işçi karıncalar... </st><st c="2197">Kırmızı tüller içinde hayal ederdik kraliçe karıncayı. </st><st c="2252">Kışın yemek için yazdan biriktirilen yemekler, altın tabaklar, salıncaklarda sallanan bebek karıncalar ve sarayda yüzlerce altın duvarlı oda... </st><st c="2396">Sonra koşarak evden ekmek alıp yuvanın çevresine atar, karıncaların onları yuvalarına taşımasını büyük bir keyifle seyrederdik.</st></p>
			<p><st c="2523">Bir de papatyaları severdik. </st><st c="2553">Bahçede kendiliğinden çıkan incecik boyunlu, sarı gözlü papatyaları. </st><st c="2622">Güller bizi pek ilgilendirmezdi. </st><st c="2655">Bizimki mütevazı bir bahçeydi. </st><st c="2686">Ama hemen yanı başımızdaki bahçe bizimkinden çok farklıydı. </st><st c="2746">Orada kocaman bir havuz, havuzda sabah akşam etrafa şırıl şırıl sular püskürten bir fıskiye, etrafta rengârenk çiçekler, yemyeşil çimenler, yürüyüş yolları ve bu yollarda her zaman yapayalnız gezen, bizim yaşlarımızda küçük bir kız vardı. </st><st c="2985">Yüzü hep solgun ve mutsuzdu. </st><st c="3014">Bahçenin ortasındaki ev, bizim evimizin en az dört katı kadardı. </st><st c="3079">Orada her şey çok güzeldi. </st><st c="3106">Ama o kız hep yalnız ve mutsuzdu. </st><st c="3140">Bazen aradaki demir parmaklıklara dayanıp konuşurduk onunla. </st><st c="3201">O bize imrenirdi, biz de ona. </st><st c="3231">Öyle bir evde, böyle muhteşem bir bahçede bir çocuğun neden böyle keyifsiz olduğunu bir türlü anlayamazdık. </st><st c="3339">Birbirinden güzel elbiseler giyerdi. </st><st c="3376">Biz güzel elbiselerimizi bahçede oynarken giyemezdik. </st><st c="3430">Annem buna izin vermezdi. </st><st c="3456">Ama onun dolabında kim bilir daha bunun gibi kaç elbisesi vardı. </st><st c="3521">O evin içini hiç görmemiş, o güzel bahçede hiç oynayamamıştık. </st><st c="3584">Dedesi onun bize gelmesine izin vermezdi. </st><st c="3626">Biz de oraya giremezdik. </st><st c="3651">O eve sadece biz değil, kimse giremezdi. </st><st c="3692">Halbuki bizim o küçücük evimize pek çok konuk gelir, sık sık onlarla yemek yenir, çay kahve içilir, uzun uzun muhabbet edilirdi.</st></p>
			<p><st c="3820">Eve konuk geleceği zaman, annem önce evi baştan aşağı temizler, dolaptan sadece o günlerde kullanılan, kenarları altın yaldızlı ince porselen tabakları ve fincanları çıkarır, en güzel elbisesini giyer, son olarak da tuvalet masasının tam ortasında duran mor parfüm şişesinin küçücük pompasıyla güzel kokular sürerdi. </st><st c="4138">Biz kardeşimle gizlice o mor şişenin küçük pompasından yüzümüze o güzel kokuyu püskürtür ve kaçardık. </st><st c="4240">Ama koku yüzünden hemen yakalanırdık. </st><st c="4278">“Sizi gidi yaramazlar, yine mi?” derdi annem. </st><st c="4324">Bir de yüksek ökçeli ayakkabılarına bayılırdık annemin. </st><st c="4380">Her zaman giymezdi. </st><st c="4400">Kutuların içinde, dolabında saklardı topuklu ayakkabılarını. </st><st c="4461">Biz yine de bir yolunu bulur ve çıkarırdık onları kutularından. </st><st c="4525">Topuklarını kırmamak için dikkatlice ve sırayla giyer, odada biraz dolaşır, yine koyardık yerlerine.</st></p>
			<p><st c="4625">Ben dört yaşına geldiğim yıl, annem hızla şişmanlıyor ve karnı şişiyordu. </st><st c="4700">Bir kardeşimiz olacağını duyduk. </st><st c="4733">“Leylekler getirecek” dediler. </st><st c="4764">Günlerce gözlerimizi gökyüzünden alamadık. </st><st c="4807">Ama leylek bir türlü gelmedi. </st><st c="4837">Çok uzaklardan getirecekmiş meğer.</st></p>
			<p><st c="4871">Sonra bir akşamüstü, biz görmeden Mustafa’yı bırakıp gitmiş. </st><st c="4933">Halbuki biz o leyleği görebilmek için ne çok beklemiştik. </st><st c="4991">Gelirken bize de birer beyaz bohça getirmişler. </st><st c="5039">Demek ki kalabalık bir leylek ordusu taşımış bütün bunları. </st><st c="5099">Çünkü tek bir leyleğin, bu kadar yükü, hem de uçarken taşıması mümkün değildi. </st><st c="5178">Tabii doğal olarak önce bohçalarımızı açtık. </st><st c="5223">Çok heyecanlıydık. </st><st c="5242">Çünkü biz sadece bebek bekliyorduk. </st><st c="5278">İkimiz de birbirimizin gözlerinin içine bakarak açtık bohçalarımızı. </st><st c="5347">Önce mor elbiseli, yatırınca gözlerini kapatan ve ağlayan taşbebeklerimiz çıktı bohçadan. </st><st c="5437">Simsiyah, uzun kirpikleri, pembe yanakları ve siyah kıvırcık saçları vardı bebeklerimizin. </st><st c="5528">Sonra kırmızı çiçekli yün eşarplarımız, beyaz ipek mendillerimiz ve parlak kâğıtlara sarılı balık şeklinde çikolatalarımızı bulduk. </st><st c="5660">Her çıkanın ikimizde de olup olmadığını sıkı sıkı kontrol ettik. </st><st c="5725">Evet, leylekler yolda hiçbir şey düşürmemişler ve ikimize de aynı şeyleri getirmişlerdi. </st><st c="5814">Sonra asıl bebeği verdiler kucağımıza. </st><st c="5853">Önce bana, sonra Yükselen’e... </st><st c="5884">Beyaz bohçaya sarılı, çirkin bir bebekti o. </st><st c="5928">Bizimkiler çok daha güzeldi. </st><st c="5957">Demek ki, bunu da annemle babama getirmişti leylekler. </st><st c="6012">Bizim bebeklerimiz sadece yatırınca ağlıyor, onların bebeği bir türlü susmak bilmiyordu. </st><st c="6101">Nedenini sonra anladık. </st><st c="6125">Bize gelen bebekler tıpkı bizim gibi kızdı ama onların bebeği oğlanmış. </st><st c="6197">Demek ki oğlan bebekler hem çirkin oluyormuş, hem de sürekli ağlıyormuş.</st></p>
			<p><st c="6269">Bir de bu bebeğin gelişinden, annemden çok babamın mutlu olduğu gözümüzden kaçmadı. </st><st c="6354">Babaannemin bebeğe hemen kocasının adını koyuşu, kulağına, “Mustafa, Mustafa” diye bağırışları ve yine annemin bu bebek yüzünden bir süre hasta yattığı, o ara bizim eve her zamankinden çok daha fazla konuk geldiği, her gelenin bebeğe kırmızı kurdeleli altınlar taktığı, sonraları annemin onu kucağına alırken nasıl gururlandığı gibi ayrıntıları unutmadık. </st><st c="6710">Bebek büyüdükçe güzelleşti, bize gülücükler dağıtmaya başladı. </st><st c="6773">Arada bir mamasını biz yedirdik, salıncakta biz salladık ve anladık ki, artık o küçük evde nüfus beşten altıya çıkmıştı. </st><st c="6894">Ancak sofraya altı tabak koyduğumuz günler çok sürmedi. </st><st c="6950">Önceleri Mustafa masaya oturamayacak kadar küçüktü. </st><st c="7002">O masaya oturmaya başladıktan kısa süre sonra da babaannemi kaybettik. </st><st c="7073">Yine kaldık beş kişi...</st></p>
			<p><st c="7096">Geçmişi düşünmek, düşündüğünüz şey çok eğlenceli bile olsa, insanda bazen buruk bir hüzün yaratıyor, çünkü onlar geçmiş, bitmiş. </st><st c="7226">Size ait olsa da artık asla ulaşamayacağınız bir parçanız olmuş. </st><st c="7291">Belki de bu yüzden bizler için daha değerli...</st></p>
			<p><st c="7337">Bunları düşünerek Madalyon’a doğru gidiyorum arabamla. </st><st c="7393">Hava kapalı. </st><st c="7406">Yağmur ha yağdı ha yağacak. </st><st c="7434">Güneş olmadığından renkler griye çalmış. </st><st c="7475">Rüzgâr ağaçların çıplak kalmış kollarını sağa sola savuruyor. </st><st c="7537">Sararmış kuru yapraklar, yolun iki tarafında rüzgârla birlikte dalgalanıyor. </st><st c="7614">Kliniğin önüne yanaşınca, şoförümüz Aydın koşarak geliyor. </st><st c="7673">Arabayı ona bırakıyorum. </st><st c="7698">Hava soğuk. </st><st c="7710">Mantomun yakasını kaldırıp koşarak giriyorum içeri. </st><st c="7762">Klinik sıcak. </st><st c="7776">Odama girince ilk işim lambaları yakmak oluyor. </st><st c="7824">Bu kasvetli havayı bir an önce dağıtmam gerekiyor. </st><st c="7875">Işıklar yanınca yumuşacık, sıcacık oluyor odam. </st><st c="7923">Kliniği dolaşıyorum. </st><st c="7944">Doktor arkadaşlarımın hepsi gelmiş. </st><st c="7980">İlk hastalarını almak üzere hazırlanıyorlar. </st><st c="8025">Mutfağın kapısını açınca, buharla karışık tereyağı kokusu geliyor burnuma. </st><st c="8100">Ayten öğlen yemeklerini hazırlamaya başlamış bile. </st><st c="8151">“Hoş geldiniz, hemen yapıyorum kahvenizi” diyor. </st><st c="8200">Sonra Tuna’yla bugünkü randevulara bakıyoruz. </st><st c="8246">Arada İsmail’in adını görüyorum. </st><st c="8279">“Ücret almayacaksınız İsmail’den. </st><st c="8313">Sakın bir yanlışlık yapmayın” diyorum. </st><st c="8352">“Tamam, biliyorum” diyor Tuna. </st><st c="8383">Sonra odama girip masama oturuyorum. </st><st c="8420">Şöyle bir odayı gözden geçiriyorum. </st><st c="8456">Masamın üzerini ben gelmeden önce her ne kadar toparlamaya çalışsalar da hiçbir şey istediğim yerde durmuyor. </st><st c="8566">Dün akşam yine darmadağınık bırakmıştım masamı. </st><st c="8614">Yeşil, pembe ve beyaz reçeteler, kalemler, damgalar, küçük masa saatlerim, hepsini yeniden yerleştiriyorum. </st><st c="8722">Evet, her şey tamam. </st><st c="8743">Sonra telefonun tuşuna basıp ilk hastayı içeri almasını söylüyorum Tuna’ya.</st></p>
			<p><st c="8818">Öğlene kadar zamanın nasıl geçtiğini anlamıyorum. </st><st c="8869">Öğlen, doktorlar ve diğer çalışanlarla hep birlikte yiyoruz yemeğimizi. </st><st c="8941">Bu yemekler de olmasa, bazen akşama kadar bir araya gelemiyoruz. </st><st c="9006">Ben yemekten kalkmak üzereyken Tuna, her zamanki gibi heyecanla giriyor içeri.</st></p>
			<p><st c="9084">“Afiyet olsun.”</st></p>
			<p><st c="9100">“Sağ ol Tuna. </st><st c="9115">Sen yedin mi yemeğini?”</st></p>
			<p><st c="9138">“Evet efendim. </st><st c="9154">İsmail Bey geldi. </st><st c="9172">Ücret almayın demiştiniz ama bu sefer çok ısrarlı. </st><st c="9223">Bütün itirazlarımıza rağmen parayı ödemiş.”</st></p>
			<p><st c="9266">“Tamamını mı?”</st></p>
			<p><st c="9281">“Evet. </st><st c="9289">Biz elimizden geleni yaptık. </st><st c="9318">Biraz daha ısrar edersek, bize kızacak.”</st></p>
			<p><st c="9358">“Tamam Tuna. </st><st c="9372">Başka bir şey söylemeyin. </st><st c="9398">Ben hemen geçiyorum odama.”</st></p>
			<p><st c="9425">İsmail benim tam yirmi yıllık hastam. </st><st c="9464">Bana geldiğinde henüz yirmili yaşlardaydı. </st><st c="9507">İki ablası var. </st><st c="9523">İlk sefer onlar getirmişlerdi İsmail’i bana. </st><st c="9568">Ciddi bir ruhsal hastalığı var. </st><st c="9600">Yoksul bir ailenin oğlu. </st><st c="9625">Küçük bir gecekonduda oturuyorlar. </st><st c="9660">İsmail inşaatlarda amele olarak çalışıyor. </st><st c="9703">Ömür boyu ilaç kullanması gerekiyor ama ilaç alacak parası yoktu. </st><st c="9769">İlaç firmalarının doktorlara getirdiği numunelerle başladık tedaviye. </st><st c="9839">Bu arada İsmail sağlığı el verdikçe inşaatlarda çalışmaya devam etti. </st><st c="9909">Çalıştığı yerlerden birinde sigortası yapıldı. </st><st c="9956">Hiç olmazsa ilaçlarını SSK hastaneleri yazıyordu. </st><st c="10006">Ne kadar hasta olduğunu ben de bir raporla SSK’daki arkadaşlara bildirdim. </st><st c="10081">Yirmi yıl boyunca hiç kopmadı benden. </st><st c="10119">Sonra çalışamaz oldu. </st><st c="10141">Son görüştüğümüzde, malulen emekli olmaya çalışıyordu. </st><st c="10196">Onun bütün hayali, bir gün emekli olup kimseye muhtaç olmadan karnını doyurabilecek küçük de olsa bir maaş almaktı. </st><st c="10312">İkinci hayali ise bir gün bana gelirken, herkes gibi ücretini ödeyerek içeri girebilmek. </st><st c="10401">Demek ki, hayalleri gerçek oldu İsmail’in.</st></p>
			<p><st c="10443">Kapıda karşılıyorum onu. </st><st c="10469">Uzun boylu, incecik, esmer bir adam İsmail. </st><st c="10513">Saçı sakalı birbirine girmiş. </st><st c="10543">Bana ilk geldiğinde yakışıklı, sırım gibi bir delikanlıydı. </st><st c="10603">Simsiyah saçlarına aklar düşmüş artık. </st><st c="10642">Beni kapıda görünce eğilerek elimi sıkıyor. </st><st c="10686">Bütün içtenliğiyle gülüyor bana. </st><st c="10719">Ağzında tek bir diş kalmış. </st><st c="10747">Rengi kahverengiye dönmüş, uzamış tek bir diş... </st><st c="10796">O gülmese bile, ağzını açtığı anda öne doğru çıkmış bu diş yüzünden insan onun güldüğünü sanıyor. </st><st c="10894">Ben de gülümsüyorum ona. </st><st c="10919">Bu gülüşlerde sevgi var, şefkat var, dostluk ve güven var. </st><st c="10978">Ben yerime geçerken, o da karşımdaki koltuğa oturuyor ve ben daha bir şey sormadan başlıyor anlatmaya.</st></p>
			<p><st c="11080">“Gülseren Hanım, hayallerim gerçek oldu. </st><st c="11122">Ben şu anda dünyanın en mutlu insanıyım. </st><st c="11163">Emekli oldum... </st><st c="11179">Size gelirken herkes gibi paramı ödedim. </st><st c="11220">Ben şu hayattan başka ne isteyebilirim? </st><st c="11260">Annemle bizim gecekonduda oturuyoruz. </st><st c="11298">Ben aybaşında maaşımı alıyorum. </st><st c="11330">Annem her gün bir kap yemeğimizi pişiriyor. </st><st c="11374">Kış gelince sobamızı yakıyoruz. </st><st c="11406">Evimiz sıcacık oluyor. </st><st c="11429">Ben her akşam ekmeğimizi fırından alıyorum.</st></p>
			<p><st c="11472">Sağlığımı soracak olursanız, çok iyiyim. </st><st c="11514">İlaçlarımı tam sizin dediğiniz gibi alıyorum. </st><st c="11560">Allah devlete ve size zeval vermesin. </st><st c="11598">İlaçlarım bittikçe hastaneden yazıyorlar. </st><st c="11640">Geceleri çok güzel uyuyorum. </st><st c="11669">Bir iki kere yeniden çalışmayı denedim ama olmuyor. </st><st c="11721">Galiba artık çalışamayacağım ben. </st><st c="11755">Ama olsun. </st><st c="11766">Kimseye muhtaç değiliz. </st><st c="11790">Ablamlardan da para istemiyoruz. </st><st c="11823">Buraya gelirken, her zamanki gibi en temiz elbiselerimi giydim. </st><st c="11887">Gelenler, biraz da yakışmalı buraya. </st><st c="11924">Olmadık insanların gelebileceği bir yer değil burası. </st><st c="11978">Ama tıraş olamadım. </st><st c="11998">Onun için özür dilerim sizden. </st><st c="12029">Gerçi şimdi moda galiba böyle gezmek. </st><st c="12067">Ama siz, bir daha böyle gelme derseniz, gelmem.”</st></p>
			<p><st c="12115">“Sen nasıl istersen öyle gelebilirsin buraya İsmail. </st><st c="12169">Ama neden tıraş olmuyorsun?”</st></p>
			<p><st c="12197">“Tembellikten. </st><st c="12213">Bizim mahallede insanlar buradakilere benzemez. </st><st c="12261">Kimse temiz giyinmez, tıraş olmaz. </st><st c="12296">Bol bol kavga ederler birbirleriyle. </st><st c="12333">Mahalledeki karakol herkesi tanır. </st><st c="12368">Sık sık oraya gittikleri için.”</st></p>
			<p><st c="12399">“Sen de gider misin karakola?”</st></p>
			<p><st c="12430">“Yok doktor hanım. </st><st c="12450">Ben gitmem. </st><st c="12462">Oraya suç işleyenler gider. </st><st c="12490">Ben kimseyle kavga etmem. </st><st c="12516">Biliyorsunuz gezmeyi tozmayı sevmediğim için pek sık evden çıkmam zaten ama buna rağmen karakoldaki polisler tanır beni, çünkü mahallede o kadar sık kavga olur ki, ikide bir şahit diye karga tulumba götürürler beni de. </st><st c="12735">Karakolun önünden geçerken selam verir bana polisler. </st><st c="12789">Yıllardır yanınıza çok gelip gittim. </st><st c="12826">Bizim mahalledeki insanlar böyle yerlere girip çıkamazlar. </st><st c="12885">Buralarda nasıl oturulur, kalkılır, nasıl konuşulur bilmezler. </st><st c="12948">Ben öğrendim. </st><st c="12962">Bir yanlışım olmuyor değil mi?”</st></p>
			<p><st c="12993">“Aman estağfurullah İsmail. </st><st c="13022">Sen her zaman kibar, saygılı bir adamsın. </st><st c="13064">En hasta günlerinde bile öyle oldun. </st><st c="13101">Biz çok memnunuz senden. </st><st c="13126">Ayrıca hayallerine kavuşmana ben de çok sevindim. </st><st c="13176">Sen, bugün sahip olduğun her şeyi fazlasıyla hak ettin. </st><st c="13232">Hayatla çok iyi mücadele ettin. </st><st c="13264">Ancak şu dişlerini ne zaman yaptıracaksın? </st><st c="13307">Böyle yemek yemek çok zor oluyordur herhalde.”</st></p>
			<p><st c="13353">“Her şeyin bir sırası var. </st><st c="13381">Bu ay kömür alacağız. </st><st c="13403">Ondan sonra sıra dişlerime gelecek. </st><st c="13439">Zaten başka da bir ihtiyacımız yok. </st><st c="13475">Yıllarca sokaklarda, karın, çamurun üstünde yatan bir adam Allah’tan başka ne ister? </st><st c="13560">Yemeğin önünde, hem de sıcak yemek. </st><st c="13596">Soban yanıyor. </st><st c="13611">Çok şükür, her şeyimiz tamam. </st><st c="13641">Hem o içimdeki kötü sıkıntı da gitti. </st><st c="13679">Arada bir kafam karışsa da asla eskisi gibi mecnun olup sokaklarda dolaşmıyorum. </st><st c="13760">Elimi cebime atınca az da olsa param var artık. </st><st c="13808">Yolda giderken canım simit isterse alıyorum. </st><st c="13853">Hatta kahveye gidip çay bile içiyorum. </st><st c="13892">Gerçi sık gitmem ben kahveye. </st><st c="13922">Orada herkes birbiriyle konuşur, sohbet eder, oyun oynar. </st><st c="13980">Ben sevmem böyle şeyleri. </st><st c="14006">Evde sıcak köşeme oturur, sigaramı yakar, annemin demlediği çayımı elime alır, bol bol düşünürüm.”</st></p>
			<p><st c="14104">“Bu kadar çok ne düşünüyorsun İsmail?”</st></p>
			<p><st c="14143">“Bilmem, dalar giderim işte. </st><st c="14173">Ne düşündüğümü ben de bilmem.”</st></p>
			<p><st c="14203">“Annenle konuşmaz mısınız?”</st></p>
			<p><st c="14231">“Yok, bir şey lazım olursa, annem söyler, ben de yaparım. </st><st c="14290">Burada böyle gevezelik ettiğime bakmayın, başka yerde konuşmam ben. </st><st c="14358">Daha doğrusu içimden, kafamdan konuşurum. </st><st c="14400">Bunun için başkası gerekmez. </st><st c="14429">Ben artık gideyim. </st><st c="14448">Sizin çok zamanınızı almak istemiyorum. </st><st c="14488">İşte sözümü tuttum. </st><st c="14508">Size olan borcumu ödedim. </st><st c="14534">Gerçi siz bana yüz kere baktınız, ben size bir kere ödedim ama olsun. </st><st c="14604">Önemli olan size verdiğim sözü tutmaktı.”</st></p>
			<p><st c="14645">“Senin sözünü tutacağını biliyordum ben. </st><st c="14687">Çok dürüst, sözünün eri bir adamsın. </st><st c="14724">Ayrıca henüz vaktin dolmadı İsmail. </st><st c="14760">Şimdi karşılıklı birer çay içip bu özel günü kutlayalım.”</st></p>
			<p><st c="14817">“Yok doktor hanım. </st><st c="14837">İçmiş kadar oldum. </st><st c="14856">Teklif etmeniz bile yeter. </st><st c="14883">Zaten söyleyecek başka bir şeyim de yok. </st><st c="14924">Ama biliyorum ki, eğer bir gün yine kötü olursam, kafam karışırsa, borcumu ödemiş, sözümü tutmuş biri olarak geleceğim buraya.”</st></p>
			<p><st c="15051">“Her zaman beklerim İsmail. </st><st c="15080">Seni bir kere daha kutluyorum. </st><st c="15111">Annene benden çok selam söyle. </st><st c="15142">Seni çok iyi gördüm. </st><st c="15163">İlaçlarına aynen devam et. </st><st c="15190">Ne zaman istersen gel. </st><st c="15213">Ben buradayım.”</st></p>
			<p><st c="15228">İsmail başıyla bana selam vererek ayağa kalkıyor. </st><st c="15279">Yine eğilerek elimi sıkıyor. </st><st c="15308">Ben de ayağa kalkıyorum. </st><st c="15333">Ağzındaki tek dişi göstererek gülümsüyor bana. </st><st c="15380">Gözlerinde hafif bir nem var. </st><st c="15410">Benim de... </st></p>
			<p><st c="15422">Koridorda ağır ağır yürürken, arkasından ben de çıkıyorum. </st><st c="15481">Kapıya kadar uğurluyorum onu. </st><st c="15511">Tuna’yla vedalaşıyor ve büyük bir gururla çıkıyor kapıdan. </st><st c="15570">Tuna bana bakıyor, ben Tuna’ya. </st><st c="15602">Sanki dünyanın bütün ödüllerini aldı da gidiyor İsmail. </st><st c="15658">Hayatında hiç kimseden görmediği sevgiyi, saygıyı, dostluğu... </st><st c="15721">Ona ne kadar özen gösterdiğimizin farkında. </st><st c="15765">Belki de artık buraya sadece insan olduğunu hissetmek için geliyor.</st></p>
			<p><st c="15832">Odama doğru giderken Mehmet Can’ı görüyorum koridorda. </st><st c="15888">Elinden her iş gelir onun. </st><st c="15915">Bu sefer de almış eline fırçayı, dış kapının bir yerlerini boyuyor. </st><st c="15983">O zaman aklıma kliniğin ilk hali geliyor. </st><st c="16025">İnsanın hayallerine kavuşması o kadar kolay olmuyor. </st><st c="16078">Hasan, burayı Beycan Saraylı’dan kiraladığımız gün, hemen ekibiyle gelmiş, her yeri bir çırpıda yıkıvermişti. </st><st c="16188">Hepimiz bu manzarayı, gözlerimiz büyüyerek, âdeta dehşet içinde seyretmiştik. </st><st c="16266">Mehmet Can, o günden beri hâlâ uğraşıyor Madalyon’la. </st><st c="16320">Allahtan, yıktığı kadar, yaparken de hızlı hareket etti Hasan. </st><st c="16383">Sonunda, Beycan Bey’in soyadı gibi muhteşem, saray gibi bir yer çıktı karşımıza. </st><st c="16464">Buranın bir hastane gibi olmasını hiçbirimiz istemiyorduk zaten. </st><st c="16529">Eşya seçimi sırasında, buna özen gösterdik. </st><st c="16573">Sonunda sıcacık, güven veren, konforlu, rahat bir ev, bir konak oluverdi Madalyon.</st></p>
			<p><st c="16655">Yıllardır, Ankara’da serbest muayenehane hekimliği yapan biri olarak, en büyük hayalimdi benim, böyle bir klinik. </st><st c="16770">Çünkü hastane ortamına girmek istemez bize gelenler. </st><st c="16823">Yüzlerce insanın sıra beklediği bir ortamda belki de istediğinizi alamadan dönersiniz evinize. </st><st c="16918">Biraz kırgın, biraz sitemkâr.</st></p>
			<p><st c="16947">Psikiyatri her zaman bir umut ışığı yakar insanlara. </st><st c="17001">Hasta olmak gerekmez gitmek için. </st><st c="17035">Hele ülkemiz gibi duyguları çok yoğun insanların yaşadığı yerlerde, bir gerekliliktir psikiyatri. </st><st c="17133">Uzanıverdiğimizde, tutabileceğimiz mesafede olmalıdır bize. </st></p>
			<p><st c="17193">Bu arada Madalyon’un koridorlarında yine Sezen Aksu’nun sesi yankılanıyor. </st><st c="17268">“Bir yasa çıksa da, Sezen Aksu’nun uyuması yasaklansa” diyorum içimden. </st><st c="17340">Gerçi bu kadar üretken olduğuna göre, sanırım pek uyumuyor. </st><st c="17400">Uyuma Sezen Aksu, uyuma, çünkü uyumadığına değiyor bu şarkılar... </st></p>
			<p><st c="17466">Odama girince, daha yerime oturmadan Tuna arkamdan geliyor. </st></p>
			<p><st c="17526">“Randevulu hastamız sabırsızlanıyor. </st><st c="17563">İki kişi gelmişler. </st><st c="17583">Hep kısa boylu olanı konuşuyor benimle ama sanırım öteki girecek içeri. </st><st c="17655">Geldiğinden beri hiç kafasını kaldırmadı. </st><st c="17697">Sıkıntılı görünüyor. </st><st c="17718">Hazırsanız hemen alalım mı içeri?”</st></p>
			<p><st c="17752">“Tabii Tuna. </st><st c="17766">Hemen gelsin.”</st></p>
			<p><st c="17780">Randevu defterine bakıyorum. </st><st c="17810">İçeri girecek olan hastanın adı Şevket Yıldırım. </st><st c="17859">Heyecanlanıyorum. </st><st c="17877">Yeni biriyle tanışacağım. </st><st c="17903">Üstelik erkek. </st><st c="17918">Benim hastalarımın çoğu hanımdır. </st><st c="17952">Eğer bir erkek, kalkıp psikiyatriye geliyorsa, mutlaka çok önemli bir nedeni vardır. </st><st c="18037">Kadınlar kadar kendilerine ilgi göstermez erkekler. </st><st c="18089">Çok zorda kalmadıkça gelmezler. </st><st c="18121">Bakalım Şevket Bey’in ne derdi var.</st></p>
			<p><st c="18156">Tuna kapıyı hafifçe aralayarak Şevket Bey’i alıyor içeri. </st><st c="18215">Orta yaşlı, kır saçlı, hafif göbekli, iriyarı, heybetli bir adam. </st><st c="18281">Kalın beyaz çizgileri olan lacivert bir takım var üzerinde. </st><st c="18341">Kravat takmamış. </st><st c="18358">Beyaz gömleğinin yakası açık. </st><st c="18388">Hiç yüzüme bakmadan, karşımdaki koltuklardan birine geçip oturuyor. </st><st c="18456">Kıpkırmızı olmuş yüzü ter içinde. </st><st c="18490">Ellerini dizlerinin üzerine koymuş, başı önünde, sınava girmiş çocuklar gibi korkuyla oturuyor karşımda. </st><st c="18595">İri, etli, kaba hatlı bir yüzü var.</st></p>
			<p><st c="18630">Sık sık iki eliyle ceketini tutup arkaya doğru itiyor. </st><st c="18686">Dudaklarının üzerinden aşağı doğru sarkan kırlaşmış, gür bıyıkları ona son derece sevimli bir hava veriyor. </st><st c="18794">Sağ elinde kalın, büyükçe bir altın yüzük var. </st><st c="18841">Sigaradan sararmış parmaklarının arasında sarı, iri taneli kehribar tespihi döndürüp duruyor. </st><st c="18935">Sık sık ellerini başına götürerek saçlarını sıvazlarken, aslında yüzünü benden saklamaya çalıştığını anlıyorum.</st></p>
			<p><st c="19046">Bir şeyler sormaya çalışıyorum ama ben sordukça, onun sıkıntısı giderek artıyor. </st><st c="19128">Zaten oturduğu andan beri hiç yüzüme bakmadı. </st><st c="19174">Karşımda oturuyor oturmasına da yolda görse tanımaz beni. </st><st c="19232">O kızarıp bozardıkça, ben ne yapacağımı şaşırıyorum. </st><st c="19285">Ona bir şeyler ikram etmek istiyorum, onu da kabul etmiyor. </st><st c="19345">“Buyurun, sizi dinliyorum” diyorum, boynunu büküp “Ben ne anlatayım?” deyip yine susuyor.</st></p>
			<p><st c="19434">Biraz zaman kazanmak için bir sigara yakıyorum ve ona da ikram ediyorum. </st><st c="19508">Almıyor. </st><st c="19517">“Sigarayı yeni bıraktınız herhalde” diyorum. </st><st c="19562">Başını arkaya doğru sallayarak “cık” diyor. </st><st c="19606">Yani “hayır” demek istiyor galiba. </st><st c="19641">“Bu kadarı da biraz fazla artık” diyorum içimden. </st><st c="19691">Ne yani “hayır” demeye de mi utanıyor? </st><st c="19730">Yoksa ikram ettiğim sigarayı alamayacak kadar çok mu sıkılıyor bu odada?</st></p>
			<p><st c="19802">Karşısında keyifle içiyorum sigaramı. </st><st c="19841">Keyfim yerinde bugün. </st><st c="19863">Nedenini ben de bilmiyorum. </st><st c="19891">Hani bazı günler vardır ya, neden olduğunu bilmediğiniz bir coşku, bir sevinç vardır içinizde. </st><st c="19986">Yaşamaktan, içinde bulunduğunuz durumdan ayrı bir keyif alırsınız. </st><st c="20053">İşte o günlerden biri bugün. </st><st c="20082">Ayrıca İsmail’i görmek hoşuma gitti. </st><st c="20119">Onun bugünlere gelebilmek için nerelerden geçtiğini biliyorum. </st><st c="20182">Gecekondu bile olsa sıcak bir ev, bir kap sıcak yemek ve fırından alınmış taze ekmek yetiyor ona. </st><st c="20280">Hatta bunun için binlerce kez şükrediyor Allah’a. </st><st c="20330">İnsanın elindekilerin değerini bilmesi, bundan memnunluk duyması ne muhteşem bir duygu. </st><st c="20418">Gerçi benim ruhum da genellikle bulutsuz, pırıl pırıl havalar gibidir. </st><st c="20489">Arada bir sağanak yağış olsa da, çabuk atlatırım onları. </st><st c="20546">Ama karşımda oturan bu sevimli koca adam, sıkıntıdan neredeyse pat diye patlayacak. </st><st c="20630">İçinde bulunduğu sıkıntı, insanlara çok ıstırap veren iç sıkıntısına pek benzemiyor. </st><st c="20715">O, bir şeylerden, o bir şeyleri bana anlatmaktan utanıyor. </st><st c="20774">Meslekte geçirdiğim onca yıldan sonra, bundan artık neredeyse eminim. </st><st c="20844">Zaten biz psikiyatrlar, bir süre sonra, daha hasta içeri girerken üç aşağı beş yukarı teşhisi koyarız. </st><st c="20947">Yanıldığımız çok nadirdir. </st><st c="20974">Çünkü insanların yüz ifadeleri, bakışları, mimik ve hareketleri, davranış biçimleri çok şey söyler bize. </st><st c="21079">Depresyon mu, psikoz mu, yoksa hayata ait bir sorun mu hemen belli olur. </st><st c="21152">Bu koca adam neden utanıyor acaba? </st><st c="21187">Ona bakarken gülmek geliyor içimden. </st><st c="21224">Oturduğu yerde kıpırdanıp duruyor. </st><st c="21259">Ama yine de bir ağırlık, bir iktidar, bir güven var onda. </st><st c="21317">Şu anda benim karşımda içine girdiği ruh hali, onun her zamanki hali değil. </st></p>
			<p><st c="21393">Arada bir elindeki tespihin şıkırtısı yayılıyor odaya. </st><st c="21448">Hemen durup tespihi avucunun içine alıyor. </st><st c="21491">Ondan da utanıyor. </st><st c="21510">İşin kötüsü, bir tespih de benim elimde var. </st><st c="21555">Bizim toplumda tespih çekmek, erkeklere has bir özelliktir. </st><st c="21615">Kadınlar sadece dua ederken alırlar onu ellerine. </st><st c="21665">Babaannemden hatırlıyorum. </st><st c="21692">Siyah, doksan dokuzluk bir tespihi vardı. </st><st c="21734">Namaz seccadesinin içinde dururdu. </st><st c="21769">Namaz bittikten sonra eline alır, kıpır kıpır dudaklarıyla, ağır ağır çekerdi onu. </st><st c="21852">Başı yukarıda, gözleri kapalı. </st><st c="21883">İnsanın kendinden geçip Tanrısı ile baş başa kalması hoş bir duygu. </st><st c="21951">İşte o, böyle seccadesinin üzerinde kendinden geçmiş, bir öne bir arkaya sallanırken, bizim Mustafa, yani en küçük kardeşim önüne geçip seccadenin üzerinde takla atmaya kalkışırdı. </st><st c="22132">O zaman tam bir panik yaşanırdı evde. </st><st c="22170">Annem ne yapacağını şaşırır, arkadan dolanır, bir türlü onu oradan almayı beceremezdi. </st><st c="22257">Çünkü namaz kılan veya dua eden kişinin asla önünden geçilmez. </st><st c="22320">Kıbleyle aralarına bir şeylerin girmesi günah sayılır. </st><st c="22375">Mustafa da bir o yana, bir bu yana, muzip muzip gülerek kaçar dururdu. </st><st c="22446">Babaannem o zaman kapalı gözlerini açar, içinden okuduğu duayı yüksek sesle, öne arkaya sallanmasını daha da artırarak okur; Mustafa’ya değil, buna izin verdiği için anneme öfkeli gözlerle bakardı. </st><st c="22644">Annem ne yapacağını şaşırır, o da öfkesini Mustafa’dan çıkarmaya çalışırdı, eğer yakalayabilirse. </st><st c="22742">Biz iki kız kardeş, bu manzarayı her zaman gülerek seyreder, içimizden hep Mustafa’nın tarafını tutardık. </st><st c="22848">Yasaklar cazip gelirdi çünkü. </st><st c="22878">Babaannemin önünden geçmeyi, onu daldığı rüyadan uyandırmayı aslında biz de isterdik ama buna cesaret edemezdik.</st></p>
			<p><st c="22990">Bunları düşünürken hafif bir gülümseme yayılıyor yüzüme. </st><st c="23048">Sonra elimdeki tespihi tıpkı onun gibi şıkırdatarak çekmeye başlıyorum. </st><st c="23120">Benim tespihim küçük olduğu için onunki gibi “şık şık” değil, “şik şik” diye ses çıkarıyor. </st><st c="23212">Önce ağır ağır çekiyorum. </st><st c="23238">Sonra ritmi giderek artırıyorum. </st><st c="23271">Sonra küçük küçük gülmeye başlıyorum. </st><st c="23309">Sesimi duyunca kaşları hafifçe yukarı doğru kalkıyor. </st><st c="23363">Gözleri hâlâ önünde. </st><st c="23384">Ceketini iki eliyle yine arkaya doğru itiyor. </st><st c="23430">Benim güldüğüme inanamıyor sanki. </st><st c="23464">Onun bu hali benim gülmemi daha da artırıyor. </st><st c="23510">Gözlerini bir iki kere kırpıştırdıktan sonra nihayet gözlerimiz karşılaşıyor. </st><st c="23588">Ben içimden geldiği gibi gülmeye devam ediyorum. </st><st c="23637">Bu sefer de hiç gözlerini ayırmadan yüzüme bakıyor. </st><st c="23689">Yaprak kımıldamıyor yüzünde. </st><st c="23718">Kaşları sanki alnına yapıştı da, indiremiyor onları. </st><st c="23771">Adam haklı. </st><st c="23783">Bin bir güçlükle kalkıp bir psikiyatra geldi. </st><st c="23829">Anlatmaya çok utandığı bir derdi var belli ki... </st><st c="23878">Ama hayatında ilk kez gördüğü, aslında henüz bakmadığı için iyi göremediği doktor, karşısında keyifli keyifli gülüyor.</st></p>
			<p><st c="23996">“Şevket Bey, en azından bir ortak yanımız var. </st><st c="24044">Siz de tespih çekiyorsunuz, ben de.” </st></p>
			<p><st c="24081">Gözleri elimdeki tespihe doğru kayarken, kaşları yine aynı yerinde duruyor. </st><st c="24157">Alnı kırışmış, gözleri sonuna kadar açık. </st><st c="24199">Sonra kocaman tespihini masamın üzerine bırakıyor. </st><st c="24250">Ben de kendiminkini onunkinin tam yanına bırakıyorum. </st><st c="24304">Bir an ne yapacağını bilemiyor. </st><st c="24336">Bir bana bir masanın üzerinde yan yana duran tespihlere bakıyor. </st><st c="24401">Sonra kaşları yavaş yavaş yerine iniyor. </st><st c="24442">Bu sefer de hafifçe çatıyor onları.</st></p>
			<p><st c="24477">“Ya sabır çekiyorsunuz herhalde” diyor.</st></p>
			<p><st c="24517">Sesi sigaradan kalınlaşmış. </st><st c="24546">Sonra bir iki kere hafifçe öksürüyor. </st><st c="24584">Bu da sigara öksürüğü ama şu anda asıl amacı vakit kazanmak. </st><st c="24645">Bu arada ben çekmecemi açıp tespih koleksiyonumu çıkarıp ona doğru uzatıyorum. </st><st c="24724">Elimden alıp her birini dikkatle inceliyor.</st></p>
			<p><st c="24767">“Meraklısınız” diyor.</st></p>
			<p><st c="24789">“Meraklıyım. </st><st c="24803">Akşama kadar ya sabır çekmek kolay olmuyor” diyorum.</st></p>
			<p><st c="24855">Yüzüme bakmadan gülüyor. </st><st c="24881">Sonra elindekileri masamın üzerine bırakıp yine iki eliyle ceketini arkaya doğru atarken, “Beğendiyseniz benim tespih de kalsın. </st><st c="25010">Bende de var böyle bir koleksiyon” diyor.</st></p>
			<p><st c="25051">“Evet, beğendim. </st><st c="25069">Memnuniyetle alırım. </st><st c="25090">Teşekkür ederim” diyorum.</st></p>
			<p><st c="25115">Şimdi artık daha rahat. </st><st c="25140">“Oh, hele şükür” diyorum içimden. </st><st c="25174">Hazır rahatlamışken, hiç ara vermeden konuşmaya devam etmem gerekiyor.</st></p>
			<p><st c="25244">“Sigarayı yeni mi bıraktınız?”</st></p>
			<p><st c="25275">“Yok, bırakmadım.” </st></p>
			<p><st c="25295">“İkram ettiğim sigarayı almadınız.”</st></p>
			<p><st c="25330">“Alamadım.”</st></p>
			<p><st c="25342">“Bu kadarını düşünememiştim doğrusu. </st><st c="25380">Demek bu kadar yüreksizsiniz!”</st></p>
			<p><st c="25410">Bir anda göz göze geliyoruz. </st><st c="25440">Afallıyor. </st><st c="25451">Ne diyeceğini şaşırıyor ama toparlıyor kendini.</st></p>
			<p><st c="25498">“Yok, yerine göre çok yürekliyimdir. </st><st c="25536">Ama hiçbir şeyden korkmam kadınlardan korktuğum kadar” diyebiliyor.</st></p>
			<p><st c="25603">“Kadınlardan mı?”</st></p>
			<p><st c="25621">“Hı hı...”</st></p>
			<p><st c="25632">“Yani kadın olmasam bu kadar utanmayacaktınız?”</st></p>
			<p><st c="25680">Yine başını sallıyor.</st></p>
			<p><st c="25702">“Gelirken benim kadın olduğumu bilmiyor muydunuz?”</st></p>
			<p><st c="25753">“Bizim Galip’in işleri işte...”</st></p>
			<p><st c="25785">“Galip kim?”</st></p>
			<p><st c="25798">“Beni buraya getiren deyyus!.. </st><st c="25830">Şey diyecektim... </st><st c="25848">Pardon hanımefendi!”</st></p>
			<p><st c="25868">Arkasından, “Tövbe tövbe” diyerek iki eliyle yüzünü kapatıyor. </st><st c="25932">Bütün utangaç tavırlarına rağmen ulaşılmaz, uzak ve mağrur bir havası var. </st><st c="26007">Demek onu buraya bir arkadaşı kandırarak getirdi. </st><st c="26057">Neden, ne derdi var bu adamın? </st><st c="26088">Bir erkek doktora değil de bana getirmesi de ilginç. </st><st c="26141">Halbuki hemen bitişik odada Prof. </st><st c="26175">Dr. </st><st c="26179">Cengiz Güleç, öbür tarafta da Psikolog Mehmet Akif Sayılgan çalışıyor. </st><st c="26250">Neden onlara değil de bana? </st></p>
			<p><st c="26278">“Bu klinikte pek çok erkek doktor var ama sizi yine de bana getirdiklerine göre, var bir bildikleri. </st><st c="26379">Bu Galip sizin yakın arkadaşınız mı?”</st></p>
			<p><st c="26416">“Kendi öyle diyor ama, olmaz olsun böyle arkadaş.”</st></p>
			<p><st c="26467">“Eyvahlar olsun. </st><st c="26485">Benim işim çok zor öyleyse. </st><st c="26513">Sizin bana bir şey anlatacağınız yok. </st><st c="26551">Bari sohbet edelim sizinle. </st><st c="26579">Ne iş yapıyorsunuz?”</st></p>
			<p><st c="26599">“İnşaat yaparım.” </st></p>
			<p><st c="26618">“Nasıl gidiyor işler?”</st></p>
			<p><st c="26640">“Elhamdülillah, iyidir.”</st></p>
			<p><st c="26665">“Kaç yıldır yapıyorsunuz bu işi?”</st></p>
			<p><st c="26699">“Baba mesleği. </st><st c="26715">Babam inşaat ustasıydı. </st><st c="26739">Biz onun yanında başladık işe. </st><st c="26770">Çok şükür bugünlere geldik.”</st></p>
			<p><st c="26798">“Evli misiniz?”</st></p>
			<p><st c="26814">“Çok şükür. </st><st c="26827">Dört kızım var. </st><st c="26843">Allah erkek evlat nasip etmedi.”</st></p>
			<p><st c="26875">“Nasıl gidiyor evlilik?”</st></p>
			<p><st c="26900">“Nasıl gidecek? </st><st c="26917">Onlar memlekette zaten.”</st></p>
			<p><st c="26941">“Neden oradalar?”</st></p>
			<p><st c="26959">“Bizim sülalemiz orada. </st><st c="26984">Ben iş için yıllardır Ankara’dayım. </st><st c="27020">Arada bir giderim memlekete.”</st></p>
			<p><st c="27049">“Arada bir ne demek?”</st></p>
			<p><st c="27071">“Senede bir iki kere işte.”</st></p>
			<p><st c="27099">“Onlar gelir mi?”</st></p>
			<p><st c="27117">“Yok, pek gelmezler. </st><st c="27139">Ne işleri var burada? </st><st c="27161">Hiçbir şeylerini eksik etmem onların.”</st></p>
			<p><st c="27199">“Kızlar okumuyor mu?”</st></p>
			<p><st c="27221">“Yok, üçü evlendi. </st><st c="27241">Küçük kaldı.”</st></p>
			<p><st c="27254">“Okutmadınız mı onları?”</st></p>
			<p><st c="27279">“Liseyi bitirince iyi kısmetleri çıktı, biz de verdik. </st><st c="27335">Zengin adamın kızını alan çok olur.”</st></p>
			<p><st c="27371">“Demek zengin adamın kızını alan çok oluyor!” </st></p>
			<p><st c="27418">Bunu söylerken gülüyorum. </st><st c="27444">Ben aslında onunla sohbet etmeye çalışıyorum ama konuşma soru-cevap şeklinde devam ediyor. </st><st c="27535">Bir türlü asıl konuya gelemiyoruz. </st><st c="27570">Biraz daha dikkatli bakıyorum ona. </st><st c="27605">Ne derdi var acaba bu adamın? </st><st c="27635">Kadınlardan korkuyor, sıkılıyor. </st><st c="27668">Şu ana kadar hâlâ doğru dürüst yüzüme bakmadı. </st><st c="27715">Hep başı önünde. </st><st c="27732">Bu kadar utanıp sıkıldığına göre altından cinsel bir sorun çıkacak. </st><st c="27800">Adam Anadolu kokuyor. </st><st c="27822">Çalışıp çabalamış ve zengin olmuş, ama bir şeyler eksik. </st><st c="27879">Ne yapsam acaba? </st><st c="27896">Biraz daha sorayım bakalım. </st><st c="27924">Belki bir yerden bir ipucu yakalarım.</st></p>
			<p><st c="27961">“Hanım ne yapıyor oralarda? </st><st c="27990">Size kızmıyor mu?”</st></p>
			<p><st c="28008">Biraz önce inen kaşları yine kalkıyor. </st><st c="28048">Kendini bir başkasına nasıl anlatacağını bilememenin acizliği çöküyor içine. </st><st c="28125">Sonra on bir-on iki yaşlarında bir erkek çocuğun ana babasına isyan eder tavrıyla konuşmaya devam ediyor:</st></p>
			<p><st c="28230">“Neye kızacakmış! </st><st c="28249">Biz elimizden geleni yapıyoruz. </st><st c="28281">Boş mu oturuyoruz burada!”</st></p>
			<p><st c="28307">“Her şeyi var ama kocası yanında yok kadıncağızın.”</st></p>
			<p><st c="28359">“Bu değirmenin suyu nereden geliyor diye kimse sormuyor! </st><st c="28417">Bir dediklerini iki etmiyoruz. </st><st c="28448">Yanında değilsek, sebebi var!” </st></p>
			<p><st c="28479">“Siz memnun musunuz bu durumdan?”</st></p>
			<p><st c="28512">“Memnun olmayıp da ne yapacağız!”</st></p>
			<p><st c="28546">Hoppala, adam neredeyse kalkıp dövecek beni. </st><st c="28592">Açıkça tersliyor. </st><st c="28610">Sonra alnında beliren ter tomurcuklarını görüyorum. </st><st c="28662">Çok sıkıntıda. </st><st c="28677">Terslensem de sormaya devam edeceğim.</st></p>
			<p><st c="28714">“Ankara’da nerede kalıyorsunuz? </st><st c="28747">Bir eviniz var herhalde?”</st></p>
			<p><st c="28772">“Var var.”</st></p>
			<p><st c="28783">“Eşiniz burada olmadığına göre, yalnızsınız evde. </st><st c="28834">Kim bakıyor size?”</st></p>
			<p><st c="28852">“İki erkek hizmetçim vardır evde. </st><st c="28887">Her şeyime onlar bakar.”</st></p>
			<p><st c="28911">“Hizmetçiniz bile erkek. </st><st c="28937">Siz kadınlardan pek hoşlanmıyorsunuz anlaşılan.”</st></p>
			<p><st c="28985">“Yıldızım barışmadı işte.”</st></p>
			<p><st c="29012">“Peki, evlilik nasıl oldu?”</st></p>
			<p><st c="29040">“Köyden, komşu kızı.” </st></p>
			<p><st c="29063">“Beğendiniz mi, sevdiniz mi eşinizi?”</st></p>
			<p><st c="29100">“Beğenmeyip de ne olacak? </st><st c="29127">Almışız bir kere.”</st></p>
			<p><st c="29145">“Başka kadınlar hiç olmadı mı?”</st></p>
			<p><st c="29177">“Başka kadınlar mı?”</st></p>
			<p><st c="29198">“Yıllardır Ankara’da yalnızsınız.” </st></p>
			<p><st c="29234">“N’olacak yalnızsak?”</st></p>
			<p><st c="29255">Dudağının kıvrımında ne olduğunu tam anlayamadığım bir incinmişlik, kötülük gibi görünen bir iyilik, bir bencillik, gözlerden saklamaya çalıştığı bir öfke var. </st><st c="29416">Bana kızgınlığı kaybolmasa da dozu azaldı. </st><st c="29459">Artık biraz üzerine gidebilirim.</st></p>
			<p><st c="29491">“Şevket Bey...”</st></p>
			<p><st c="29507">“Buyurun hanımefendi.”</st></p>
			<p><st c="29530">“Ben sıkılmaya başladım. </st><st c="29556">Siz anlatacak mısınız, anlatmayacak mısınız?”</st></p>
			<p><st c="29601">“Kolay mı anlatmak? </st><st c="29622">Oh, sizin keyfiniz yerinde. </st><st c="29650">Kurulmuşunuz koltuğunuza, sor Allah sor. </st><st c="29691">Benim yerime oturun da göreyim sizi.”</st></p>
			<p><st c="29728">“Buyurun, yer değiştirelim. </st><st c="29757">Bir de siz oturun bakalım buraya.”</st></p>
			<p><st c="29791">“Yok canım, öyle lafın gelişi söyledim.”</st></p>
			<p><st c="29832">“Yok yok. </st><st c="29843">Siz böyle buyurun.”</st></p>
			<p><st c="29862">Ayağa kalkıyorum. </st><st c="29881">Kolundan hafifçe tutarak, hatta biraz da çekiştirerek onu koltuğuma oturtuyorum. </st><st c="29962">Ben de onun yerine geçiyorum. </st><st c="29992">Muzip bir gülümsemeyle bakıyorum yüzüne. </st><st c="30033">Gözleri fal taşı gibi açık, kaşları yine yukarıda, benim döner koltuğumun kollarını, sanki her an düşüverecek gibi sıkı sıkı tutarak bakıyor bana.</st></p>
			<p><st c="30179">“Nasıl, rahat mısınız orada?”</st></p>
			<p><st c="30209">“Bu Galip benden önce konuştu mu sizinle?”</st></p>
			<p><st c="30252">“Hayır, hiç tanımıyorum Galip Bey’i.”</st></p>
			<p><st c="30290">“Allah Allah!”</st></p>
			<p><st c="30305">“Benimle konuşsa, ne derdi bana?”</st></p>
			<p><st c="30339">“Aman bırakın şunu. </st><st c="30360">Cahilin teki. </st><st c="30374">Bu herif kadınlardan çok utanıyor filan diye gevezelik ederdi.”</st></p>
			<p><st c="30437">“Bunu bana onun söylemesine gerek yok, zaten böyle olduğunu görüyorum ben.”</st></p>
			<p><st c="30513">“Eyi ya. </st><st c="30523">İşte budur.”</st></p>
			<p><st c="30535">“Sizin sekreteriniz filan yok mu Allah aşkına? </st><st c="30583">Yıllardır Ankara’da yaşıyorsunuz. </st><st c="30617">Sanki ilk kez bir kadınla konuşuyor gibisiniz.”</st></p>
			<p><st c="30664">“Yok. </st><st c="30671">Benim yanımda hep erkekler çalışır. </st><st c="30707">Hem şimdi biri girecek içeri. </st><st c="30737">Şu halimize bakın. </st><st c="30756">Ben ne diyeceğim insanlara? </st><st c="30784">Siz yerinize otursanız da öyle konuşsak. </st><st c="30825">Böylesi daha zor oluyor.”</st></p>
			<p><st c="30850">“Sizi de memnun etmek çok zor galiba. </st><st c="30889">Ne burayı beğendiniz, ne orayı. </st><st c="30921">Bari öbür taraftaki koltuklara oturalım.”</st></p>
			<p><st c="30962">Yine ayağa kalkıyorum ama onun paniğinin daha da artığını görüyorum. </st><st c="31032">Odam oldukça geniştir. </st><st c="31055">Bir bölümünü sanki misafir salonu gibi döşedik. </st><st c="31103">Burada bazen hastalarımla, bazen de meslektaşlarımla oturup sohbet ederiz. </st><st c="31178">Ama onunla galiba bunu yapamayacağız çünkü dehşetten açılmış gözleriyle bana bakıyor. </st><st c="31264">Yine iki eliyle benim döner koltuğumun kollarına öyle sıkı yapışmış ki, onu oradan söküp almak çok zor olacak. </st><st c="31375">Ne yapsam acaba? </st><st c="31392">En iyisi bir süre ikimiz de yerlerimizi muhafaza edelim. </st><st c="31449">Ayrıca son söylediği cümleyi atlamış değilim. </st><st c="31495">Biri içeri girecek olursa, bu durumu insanlara nasıl izah edeceğinin endişesi içinde. </st><st c="31581">Aklından neler geçtiğini tahmin ediyorum. </st><st c="31623">Halbuki burası benim odam. </st><st c="31650">Sorulacak bir hesap varsa, ona değil bana sorulacak.</st></p>
			<p><st c="31702">Görünüşüne bakılırsa köyden yeni gelmiş, hiçbir kadınla hiçbir ilişki yaşamamış birine benzemiyor. </st><st c="31802">Ayrıca çok sempatik biri. </st><st c="31828">Ona nasıl davranacağımı ben de tam kestiremiyorum. </st><st c="31879">Ciddi olsam, daha çok korkacak ve çekinecek benden. </st><st c="31931">Şaka yapsam, takılsam ona, bu sefer de bunu bir yakınlık olarak algılayacak ve yine rahatsız olacak.</st></p>
			<p><st c="32031">Sesimi olabildiğince yumuşatıp gözlerine bakmamaya çalışarak kendi kendime konuşur gibi başlıyorum konuşmaya.</st></p>
			<p><st c="32141">“Bu bizim işimiz de ne zor. </st><st c="32170">Akşama kadar öyle değişik insanlar geliyor ki buraya. </st><st c="32224">Herkesin derdi farklı. </st><st c="32247">Kimse benim halimi sormaz. </st><st c="32274">‘Senin de bir derdin, bir sıkıntın var mı?’ demez. </st><st c="32325">Gerçi böyle bir şey beklemek yanlış, biliyorum ama yine de bazen zorlanıyorum. </st><st c="32404">İşte tıpkı şimdi olduğu gibi.”</st></p>
			<p><st c="32434">“Aman bacım, ben sizi üzmeye gelmedim buraya. </st><st c="32481">Ben hiç sevmem insanları üzmeyi. </st><st c="32514">Hep şu Galip’in yüzünden. </st><st c="32540">Ben buradan çıkınca gösteririm ona. </st><st c="32576">Bir de durup dururken sizin canınızı sıktım.”</st></p>
			<p><st c="32621">Benim bu biraz üzgün ve sıkıntılı halim, ona iyi geldi. </st><st c="32678">Kendi derdini unuttu, şimdi benimle uğraşıyor. </st><st c="32725">Bu yolda gitsem iyi olacak galiba. </st><st c="32760">Yüzünün ifadesi bile değişti. </st><st c="32790">Şimdi bana çok daha yakın ve ilgili. </st><st c="32827">Hatta belki de beni teselli etmeye çalışacak. </st><st c="32873">Buna izin versem iyi olacak.</st></p>
			<p><st c="32901">“Boş verin siz bana. </st><st c="32923">Ben böyle geldim, böyle de giderim.”</st></p>
			<p><st c="32959">“Canım olur mu öyle şey? </st><st c="32985">Ne demek böyle geldim, böyle giderim. </st><st c="33023">Madem bir sorun var ortada, anlatın, dinleyelim.”</st></p>
			<p><st c="33072">“Bacım, ben kadınların yanında rahat edemiyorum. </st><st c="33122">Eskiden beri utangaç herifin biriyim zaten. </st><st c="33166">Bizim oralarda hep böyledir. </st><st c="33195">Ama herkes bir şeyler öğrendi, ben öğrenemedim. </st><st c="33243">Yıllar önce bir de olay geçti başımdan. </st><st c="33283">İyice berbat oldum. </st><st c="33303">Yani sizin anlayacağınız, şahtım şahbaz oldum. </st><st c="33350">Büyük şehirde yaşıyorsun, yanında yüzlerce insan çalışıyor. </st><st c="33410">Hâlâ böyle olunmaz ki, bunu ben de biliyorum. </st><st c="33456">Ama bilmeynen olmuyor işte. </st><st c="33484">Yüzüm kızarıyor, elim ayağım birbirine dolanıyor. </st><st c="33534">Dilim tutuluyor. </st><st c="33551">Kötü oluyorum işte. </st><st c="33571">Beni iyi tanıyanlar üzülüyorlar halime. </st><st c="33611">Bu bizim Galip de kötülüğünden yapmadı bu işi. </st><st c="33658">Herkes biliyor derdimi. </st><st c="33682">Güya beni kurtarmaya çalışıyorlar bu dertten. </st><st c="33728">İşin aslını kimsenin bildiği yok. </st><st c="33762">Kendi kafalarına göre iş yapıyorlar.”</st></p>
			<p><st c="33799">“İşin aslını kimse bilmiyor demek?”</st></p>
			<p><st c="33835">Şimdi artık biraz önceki sıkıntılı hali kalmadı. </st><st c="33885">Beni üzmemek uğruna yavaş yavaş anlatacak derdini. </st><st c="33936">Nasıl da sevimli bir adam. </st><st c="33963">Ben yine biraz sıkıntılı ve üzgün ifademi değiştirmeden, onu dinliyorum. </st><st c="34036">Çünkü ben rahatlarsam, o yine sıkılacak. </st><st c="34077">Aslında gerçekten rahat değilim, çünkü hastalarımın oturduğu koltuğa oturmak yabancı geldi bana. </st><st c="34174">Önümde bir masa yok. </st><st c="34195">Kollarımı nereye koyacağımı bilemiyorum. </st><st c="34236">Ah Şevket Bey, nedir senden çektiğim?</st></p>
			<p><st c="34273">“Anlatılacak bir şey olsa, anlatırdım... </st><st c="34315">İş öyle böyle değil. </st><st c="34336">Lanet ettim her şeye. </st><st c="34358">Zaten erkeğe yakışmaz böyle şeyler.”</st></p>
			<p><st c="34394">Elini yavaşça sallıyor. </st><st c="34419">Şimdi biraz rahatladığı için, hareketleri de daha doğal. </st><st c="34476">Gözlerimi hafifçe kısmış, büyük bir dikkatle her hareketini inceliyorum. </st><st c="34549">Allahtan o bunun hiç farkında değil.</st></p>
			<p><st c="34585">“Nedir o, erkeğe yakışmayan?”</st></p>
			<p><st c="34615">“Yani her olan, herkese anlatılmaz. </st><st c="34652">Yutacaksınız bazı şeyleri.”</st></p>
			<p><st c="34679">“Ama her şey de yutulmuyor. </st><st c="34708">Baksanıza, sizin boğazınızda kalmış. </st><st c="34745">Ne yutabilmiş, ne çıkarabilmişsiniz.”</st></p>
			<p><st c="34782">“Vallaha doğru dediniz. </st><st c="34807">Ne yutabildim ne de kusabildim bu mereti. </st><st c="34849">Ben de bir daha kadın milletinden uzak durdum, oldu bitti.”</st></p>
			<p><st c="34908">“Sahi oldu bitti mi?”</st></p>
			<p><st c="34930">“Aman bacım, olup bitse buralarda ne işimiz vardı? </st><st c="34982">Bir de beni bu koltuğa oturttunuz.” </st></p>
			<p><st c="35018">Ben yine yüzümü biraz ekşitip önüme bakarak mırıldanıyorum:</st></p>
			<p><st c="35077">“Ama size nasıl davranacağımı bilemedim ki... </st><st c="35124">Benim tek derdim burada sizi rahat ettirmek.”</st></p>
			<p><st c="35169">“Tabii tabii, biliyorum. </st><st c="35195">Haklısınız.” </st></p>
			<p><st c="35208">Elleriyle saçlarını, sonra da yüzünü sıvazlıyor. </st><st c="35257">Ne yapacağına, ne diyeceğine karar vermeye çalışıyor. </st><st c="35311">Ben yine büyük bir dikkatle izliyorum onu. </st><st c="35354">Evet. </st><st c="35360">Kadınları değil, erkekleri istiyor yanında. </st></p>
			<p><st c="35404">Beni üzmemek uğruna, onu çok üzen, perişan eden olayı anlatacak galiba. </st><st c="35476">Bu olay her neyse, onu çok mu etkilemiş yoksa kadınlardan kurtulmak için kullanmış mı bu olayı? </st><st c="35572">Bunu şimdilik anlayamadım. </st><st c="35599">Ama cinsel kimliğiyle ilgili bir sorunu var galiba. </st><st c="35651">Eğer böyleyse, Ankara’nın göbeğinde yaşa, cebinde bol paran olsun ama bu yaşa kadar bir doktora gitme. </st><st c="35754">İşte buna kızıyorum. </st><st c="35775">Yazık be adam, yazık sana.</st></p>
			<p><st c="35801">Şimdi şu olay her neyse, bana anlatmasını sağlamalıyım. </st></p>
			<p><st c="35858">“Aslında tabii sizin ne yaşadığınızı bilmiyorum ben. </st><st c="35911">Ama düşünüyorum da, biraz abarttınız gibime geliyor. </st><st c="35964">Bir insanı bu hale getirecek ne yaşanabilir ki?”</st></p>
			<p><st c="36012">“Siz öyle zannedin. </st><st c="36033">Allah şaşırttı beni, sonra da cezamı verdi. </st><st c="36077">Sen misin şeytana uyan?”</st></p>
			<p><st c="36101">“Şeytana uydunuz demek.”</st></p>
			<p><st c="36126">“Uydum. </st><st c="36135">Şu dünyada bir tek ben miyim şeytana uyan?”</st></p>
			<p><st c="36178">“.....”</st></p>
			<p><st c="36186">“Neden cevap vermiyorsunuz? </st><st c="36215">Akşama kadar size kim bilir neler anlatıyor adamlar. </st><st c="36268">Ben bir kere uydum, bu da böyle oldu. </st><st c="36306">Anamdan emdiğim burnumdan geldi. </st><st c="36339">Kimsenin yüzüne bakamaz oldum. </st><st c="36370">Hele biri var ki...”</st></p>
			<p><st c="36390">Şimdi ilk defa gözlerime bakıyor. </st><st c="36425">Bir şeyler arıyor gözlerimde. </st><st c="36455">Onu nasıl yargılayacağımı düşünüyor bence. </st><st c="36498">Şu anda ben hiç konuşmamalıyım. </st><st c="36530">Ağzımdan çıkacak tek bir sözcük bile bu havayı dağıtabilir ve anlatmaktan vazgeçebilir. </st><st c="36618">Sadece soran gözlerle bakıyorum ona. </st><st c="36655">Sağ eliyle dizine hızla vurduktan sonra, benim koltuğumda hafifçe sağa doğru kaykılıp gözlerini tavana dikiyor ve başlıyor anlatmaya.</st></p>
			<p><st c="36788">“Ben yıllardır hiç durmadan dinlenmeden çalışan bir adamım. </st><st c="36849">Hayatım zor geçti. </st><st c="36868">Buralara gelmek kolay olmadı. </st><st c="36898">Kadınları oldum olası sevmem. </st><st c="36928">Ömrüm boyunca bana yakın olan hiçbir kadın olmadı. </st><st c="36979">Anam köydeydi, ben kasabada. </st><st c="37008">Şimdi de karım memlekette, ben buradayım. </st><st c="37050">İkisinin de yüzü gülmez. </st><st c="37075">Yanlarında olmadığıma bir yiyip bin şükrediyorum. </st><st c="37125">Herkes kendine bir yol tutturmuş, gidiyor. </st><st c="37168">Çoğu heriflerin hanımlarla şöyle veya böyle bir ilişkileri var. </st><st c="37232">Ben yapamadım böyle şeyleri. </st><st c="37261">Zaten işim gücüm başımdan aşmış. </st><st c="37294">Bir yandan da bu yalnızlık canıma yetmiş. </st><st c="37336">Başım önümde gidip geliyorum işe. </st><st c="37370">Ama şeytan bin bir türlü şey getiriyor aklıma. </st><st c="37417">Ne olsa goca Angara’da yalnızız. </st><st c="37450">Sonra bir akşam geç vakit otelde yemeğimi yedim, eve geliyorum, herifin biri geldi yanıma. </st><st c="37541">Gençten biri. </st><st c="37555">‘Abi bir ihtiyacın varsa söyle, hemen yerine getirelim’ dedi. </st><st c="37617">Daha önce de kaç kere yolumu kesmişti. </st><st c="37656">O gece her zamankinden çok ısrar etti. </st><st c="37695">Kafam da biraz dumanlı, şeytana uyduk. </st><st c="37734">Yemekte içmişim rakıyı. </st><st c="37758">Biz bu oğlanla anlaştık. </st><st c="37783">‘Bir de ben deneyeyim, bakalım ne olacak?’ dedim içimden. </st><st c="37841">Ertesi gün otelde buluştuk. </st><st c="37869">Öğleden sonraydı. </st><st c="37887">Bana odanın numarasını verdi. </st><st c="37917">‘Seni odada bekliyor. </st><st c="37939">Çok özel müşterilerimiz için gelir. </st><st c="37975">Ortalıkta gezenlerden değil’ dedi. </st><st c="38010">Ben elim ayağım dolanarak çıktım odaya. </st><st c="38050">Daha kapıyı tıklattığım an, kapı açıldı. </st><st c="38091">Ben garıyı görür görmez, alnımın ortasından vurulmuşa döndüm!”</st></p>
			<p><st c="38153">Başını önüne eğip elleriyle bir an yüzünü kapatıyor. </st><st c="38207">Utanıyor, terliyor. </st><st c="38227">Ben tam olarak ona bakmamaya çalışıyorum. </st><st c="38269">Sanki odada yok gibiyim.</st></p>
			<p><st c="38293">“Benim yakın arkadaşlarımdan birinin garısı. </st><st c="38339">Ben, ‘Şaka mı yapıyor acaba, daha işe başlamadan basıldık mı?’ diye düşünürken, garı beni elimden tutup çekti içeri. </st><st c="38456">Neye uğradığımı bilemedim. </st><st c="38483">Meğer garı kafayı bana takmış, o herifi de yanıma kendi yollamış. </st><st c="38549">Biz yan yana oturduk ama bende hiç hal kalmadı. </st><st c="38597">Ne diyeceğimi, ne yapacağımı bilemedim. </st><st c="38637">Gocası hem arkadaşım hem hemşerim. </st><st c="38672">Bu işin sonunda kan çıkar. </st><st c="38699">Kadında ne utanma var, ne arlanma. </st><st c="38734">Ben kaç kere evlerine yemeğe gitmişim. </st><st c="38773">O güne kadar hiç saygıda kusur etmemişim. </st><st c="38815">Garının fikri başkaymış. </st><st c="38840">Ben ne bilirim? </st><st c="38856">Bana eyi bir oyun etmişler. </st><st c="38884">Kanı bozukmuş garının. </st><st c="38907">Adam duysa, onu da vurur, beni de. </st><st c="38942">Ben ona mı yanayım, yoksa kendi düştüğüm duruma mı yanayım? </st><st c="39002">Paraya pula ihtiyacı var desem, o da yok. </st><st c="39044">Garı sırf zevk için yapıyor bunu. </st><st c="39078">Bir de çocuğu var. </st><st c="39097">Batsın böyle annelik. </st><st c="39119">Neyse, başımdan aşağı kaynar sular indi. </st><st c="39160">Garıyı çekip vuracağım, sonra ‘Ulan pezevenk, senin ne işin vardı orada?’ derler adama. </st><st c="39248">Sonra bir koku geldi burnuma. </st><st c="39278">Ağır bir parfüm kokusu. </st><st c="39302">Midem bulandı. </st><st c="39317">Kusacak gibi oldum. </st><st c="39337">Ardından başım döndü. </st><st c="39359">Ayağa kalkıp kaçacağım ama onu da yapamadım. </st><st c="39404">Oracıkta düşüp ölüvereceğim sandım. </st><st c="39440">Hayır, ölmekten korkmuyorum, orada, o garının yanında ölmekten korktum. </st><st c="39512">Rengim, benzim attı. </st><st c="39533">Aklımı ha kaybettim, ha kaybedeceğim. </st><st c="39571">Garı anladı halimi, bana yardım etmeye çalışıyor. </st><st c="39621">O bana yaklaştıkça, kokudan ben iyice kötü oluyorum. </st><st c="39674">Doktor çağıracak, onu da istemedim. </st><st c="39710">Beni bu garıyla kimse beraber görmesin. </st><st c="39750">Çatınan pat arasında kaldım. </st><st c="39779">Kanepeye uzattı beni garı. </st><st c="39806">Orada ne kadar yattım, aklım gitti geldi mi, bilmem artık. </st><st c="39865">Bir ara aklım başıma geldi. </st><st c="39893">‘Git yanımdan, çık bu otelden, ne sen beni görmüş ol ne ben seni’ dedim. </st><st c="39966">O hâlâ anlamıyor işi. </st><st c="39988">Bu garı kısmı korkak olur sanıyordum ben. </st><st c="40030">Meğer ne şeytan oluyorlarmış. </st><st c="40060">Ayağa kalkabilsem, göstereceğim gününü ama onu da yapamıyorum. </st><st c="40123">Onun kokusu burnuma geldikçe, ben daha kötü oluyorum. </st><st c="40177">Sonra dedim ki, ‘Bari banyoya gir.’ ‘Saçım bozulur’ demez mi bana.</st></p>
			<p><st c="40243">Ben can derdindeyim, o hâlâ neler söylüyor. </st><st c="40288">Ben sonunda yarı aygın, yarı baygın kendimi attım dışarı. </st><st c="40346">Taksiye atladığım gibi, bir hastaneye gittim. </st><st c="40392">Orada akşama kadar yatırdılar beni. </st><st c="40428">Orama burama baktılar. </st><st c="40451">‘Alerjik bir kriz geçirmişsiniz’ dediler. </st><st c="40493">Bir iki şişe serum verdiler. </st><st c="40522">Kimse bilmiyor halimi, neler çektiğimi. </st><st c="40562">Sonra bir de yatıştırıcı iğne yapıp yolladılar beni eve. </st><st c="40619">İşte o günden sonra benim hayatım kaydı. </st><st c="40660">Zaten sevmezdim garıları, o günden sonra bir daha onlara hiç tahammülüm kalmadı. </st><st c="40741">Elimden gelse dünyadaki bütün kadınları başka bir gezegene göndereceğim.</st></p>
			<p><st c="40813">Korkak, pısırık bir herif oldum. </st><st c="40847">Eskiden başka türlü müydün, derseniz, eskiden de iş yoktu bende ama o günden sonra iyice beter oldum. </st><st c="40949">Bir daha hiçbir erkek arkadaşımın evine gitmedim. </st><st c="40999">Yanımda çalışan bütün kadın takımının işine son verdim. </st><st c="41055">Tazminatlarını fazlasıyla ödedim ama bir daha dişi sineğe bile tahammülüm kalmadı. </st><st c="41138">Hem onlardan tiksindim, hem kendimden. </st><st c="41177">Tiksinmek bir yana, korktum. </st><st c="41206">Sanki bir kadında o kokuyu duyarsam, yine aynı kriz gelecek sandım. </st><st c="41274">Veya her kadın öyle kokacak gibi geldi bana. </st><st c="41319">O kadının kocasıyla ilişkimi hemen kesmek istedim ama o da olmadı. </st><st c="41386">Erkek arkadaşlarımla bile ilişkimi azalttım. </st><st c="41431">Bir daha başım derde girsin istemedim. </st><st c="41470">Ama böyle olunca da çok yalnız kaldım. </st><st c="41509">Şimdi yaşlı, yalnız ve zengin bir adamım. </st><st c="41551">Patron oldum. </st><st c="41565">Ne para ne pul ne de patronluk işime yaradı. </st><st c="41610">Korkak, evhamlı, pısırık herifin tekiyim. </st><st c="41652">İşte böyle. </st><st c="41664">Ben mi abartmışım bacım?”</st></p>
			<p><st c="41689">“Yok, pek abarttığınız söylenemez.”</st></p>
			<p><st c="41725">“Peki, bu yaşadıklarım herkese anlatılır mı?”</st></p>
			<p><st c="41771">“Siz de herkese anlatmamışsınız zaten.”</st></p>
			<p><st c="41811">“İyi etmemiş miyim?”</st></p>
			<p><st c="41832">“Evet, iyi etmişsiniz.”</st></p>
			<p><st c="41856">Tam bu sırada masamdaki telefon çalıyor. </st><st c="41898">O gayet doğal bir edayla telefona doğru uzanıyor. </st><st c="41948">Ahizeyi alıp kulağına götürürken bağırarak, “aloo” diyen sesi odada çınlıyor. </st><st c="42026">Göz göze geliyoruz. </st><st c="42046">İkimizin gözleri de sonuna kadar açılmış, hayret ve şaşkınlıkla birbirimize bakıyoruz. </st><st c="42133">İlk gülen yine ben oluyorum. </st><st c="42162">O, telaşla ahizeyi kapatırken, gözlerindeki gülümsemeyi görüyorum. </st><st c="42229">Ardından kapı hafifçe tıklıyor ve bu sefer de Tuna telaşla giriyor odaya. </st><st c="42303">Bir bana, bir de benim yerimde oturan Şevket Bey’e bakıyor. </st><st c="42363">Sonra soran gözlerle bana dönüp “İyisiniz değil mi efendim?” diyor. </st><st c="42431">“İyiyim Tuna. </st><st c="42445">Şevket Bey’le işimiz henüz bitmedi. </st><st c="42481">Sen yerine geçebilirsin” diyorum. </st><st c="42515">Tuna yine şaşkın bakışlarla kapıyı kapatıp çıkıyor. </st><st c="42567">Biz Şevket Bey’le birbirimize baktıkça, dozu giderek artan bir kahkaha tutturuyoruz. </st><st c="42652">Bir ara Şevket Bey cebinden çıkardığı mendille gözlerinin yaşını siliyor. </st><st c="42726">Beyaz, tertemiz bir ipek mendil bu. </st><st c="42762">Yavaşça ayağa kalkıyor ve eliyle hafif bir hareket yaparak, “Ne olur kalkın, geçin yerinize. </st><st c="42855">Yoksa bir kriz de burada geçireceğim!” diyor.</st></p>
			<p><st c="42900">Gülerek yer değiştiriyoruz. </st><st c="42929">Ben bir sigara yakıyorum. </st><st c="42955">Bir tane de ona ikram ediyorum. </st><st c="42987">Memnuniyetle alıyor. </st><st c="43008">Bir süre konuşmadan sigaralarımızı içiyoruz. </st><st c="43053">Sonra ben başlıyorum konuşmaya. </st><st c="43085">Sesim artık benim asıl sesim. </st><st c="43115">Yüzüm, bakışlarım artık hepsi benim doğal halim.</st></p>
			<p><st c="43163">“Eee, Şevket Bey, demek o gün az kalsın ölüyordunuz.”</st></p>
			<p><st c="43217">“Sorma doktor hanım. </st><st c="43239">Bende de ne şans varmış. </st><st c="43264">Sen bu kadar sene dur dur, bir iş yapmaya kalk, karşına arkadaşının garısı çıksın. </st><st c="43347">O da yetmiyor gibi, garı leş gibi parfüm koksun.”</st></p>
			<p><st c="43396">“Parfüm leş gibi kokmaz. </st><st c="43422">Ama size dokunmuş. </st><st c="43441">Belki de uzun süredir ilk kez bir kadınla beraber olmanın verdiği sıkıntıdan o gün dokunacağı tutmuş. </st><st c="43543">Şimdi eğri oturup doğru konuşalım. </st><st c="43578">Parfüm size dokunmasaydı neler olacaktı?”</st></p>
			<p><st c="43619">“Yok doktor hanım, o kadar da sütsüz değilim ben. </st><st c="43670">Arkadaşımın garısına yan gözle bile bakamam. </st><st c="43715">Eğer o gün o kadınla aramızda bir şeyler olsaydı, tövbe bir daha affetmezdim kendimi.”</st></p>
			<p><st c="43801">“Bu affetmiş haliniz mi?”</st></p>
			<p><st c="43827">Boynunu yine hafifçe sağa eğmiş, önüne bakıp suçlu suçlu oturuyor karşımda. </st><st c="43904">Kim bilir neler düşünüyor içinden. </st><st c="43939">Bu adam düşündüklerini, hissettiklerini bir başkasıyla paylaşmaya hiç alışkın değil. </st><st c="44024">En iyisi, onun yerine ben yüksek sesle düşüneyim.</st></p>
			<p><st c="44073">“Şimdi size hissettiklerinizi bana da anlatın desem, anlatmayacaksınız. </st><st c="44146">En iyisi sizin yerinize ben anlatayım. </st><st c="44185">O gün oraya giderken zaten çok heyecanlı ve gergindiniz. </st><st c="44242">Kararsızdınız. </st><st c="44257">Böyle şeylere alışkın biri değilsiniz galiba siz.” </st></p>
			<p><st c="44308">“Aman doktor hanım, ölüyordum az kalsın. </st><st c="44349">Kaş yapalım derken göz çıkardım. </st><st c="44382">Sonradan çok kızdım kendime. </st><st c="44411">‘Sen’ dedim içimden, ‘neyine güvenip de giriyorsun böyle işlere?’ İnsan biraz olsun bilir kendini. </st><st c="44510">Öyle değil mi?”</st></p>
			<p><st c="44525">“Ben burayı pek anlamadım. </st><st c="44553">Benim bilmediğim başka bir sorun mu var?”</st></p>
			<p><st c="44594">“Ohoo, sizin bilmediğiniz öyle çok şey var ki... </st><st c="44644">Ben hangi birini anlatayım şimdi?”</st></p>
			<p><st c="44678">Sigarasını ezerek söndürürken düşünüyor. </st><st c="44720">Anlatmak istediği çok şey var ama bu konuda hâlâ kararsız. </st><st c="44779">Buna cesareti yok. </st><st c="44798">Ama biliyorum artık. </st><st c="44819">Onun sorunu biraz daha derinlerde. </st><st c="44854">Yine elleri başına gidiyor. </st><st c="44882">İki eliyle kırlaşmış saçlarını sıvazladıktan sonra, ceketini bir kere daha yerleştiriyor sırtına. </st><st c="44980">Gözleri yerde, kaşları çatık. </st><st c="45010">Sonra koltuğun iki yanını tutup arkaya doğru kaykılıyor ve gözlerini tavanda gezdirirken, daha kısık bir sesle anlatmaya başlıyor. </st><st c="45141">Sanki anlattıklarını başkalarının duymasından korkar gibi, çekine çekine ve o kadar yavaş konuşuyor ki, onu duymakta zorlanıyorum.</st></p>
			<p><st c="45271">“Sizin bildiğiniz gibi değil doktor hanım. </st><st c="45315">Heç birinin bildiği gibi değil. </st><st c="45347">Siz daha en baştan, güleceğiniz kadar güldünüz bana. </st><st c="45400">Olsa olsa, bir kere daha gülüverirsiniz, olur biter. </st><st c="45453">En kızdığınız zaman bile gözleriniz merhametli bakıyor sizin. </st><st c="45515">İnsan kendini emniyette hissediyor sizin yanınızda. </st><st c="45567">Bu Galip var ya, hani beni allem edip gallem edip buraya getiren Galip, beni sever sevmesine de, benimle ilgili hiçbir şey bilmez. </st><st c="45698">Memleketlimdir. </st><st c="45714">Onun da esas karısı orada yaşar.”</st></p>
			</div>
<div id="charCountTotal" value="45747"></div></body>
</html>
