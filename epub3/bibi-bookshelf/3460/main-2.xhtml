<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1">Peki ya insanlar sonunda ne görmüşlerdi? Onlara öğretecek gücü bulduğu şeyi öğrendikleri zaman ne olacaktı? Acı çekmek onların gözünde yeni bir anlam mı kazanacaktı? Onları sahiden de onun hatıra defterini okumakla geçirecekleri o sayılı birkaç saatin dışında da insani varlıklar haline getirebilecek miydi? Athene'deki odasında <span class="calibre2">-Het Achterhuis'in </span>üç kopyasını şifonyerinin içine sakladıktan sonra- müstakbel okurlarını, şimşek fırtınası eşliğinde geçen o heyecan verici otobüs yolculuğu boyunca onlardan biriymiş gibi davrandığı zamankinden daha sakin bir şekilde düşünmüştü. En nihayetinde, saklanarak soykırımdan kaçtığı sırada Kitty'ye, <span class="calibre2">insanlarm özünde iyi olduklarına hâlâ inanıyorum,</span> diyen on beş yaşındaki kız değildi. Gençlik ideallerinin uğradığı zararın, Westerbork'tan bindiği yük treninin havasız vagonlarıyla Auschwitz'teki barakalarda, Belsen çalılıklarında çektiklerinden aşağı kalır yanı yoktu. İnsanlardan böyle oldukları için nefret etmiyordu -bundan başka nasıl olabilirlerdi ki?- ama onları göklere çıkarmak da gelmiyordu içinden.</p>
<p class="calibre1">İnsanlar sonunda gördüklerinde ne olacaktı? Buna verilebilecek tek gerçekçi yanıt, Hiçbir Şey'di. Başka bir şeye inanmak, yalnızca o en arzulu kişi olan kendisinin bile artık şüphe duymaya hakkı olduğu arzulara teslim olmaktı. İnsanlığın ıslahına bir yararı dokunsun diye varlığını öz babasından gizli tutmak... hayır, artık çok geçti. Yaşamın ıslahı onların kendi meseleleriydi, onun değil; onlar kendilerini ıslah edebilirlerdi, bu yönde gün gelir de bir istekleri olursa şayet; olmazsa da olmazdı. Bir sorumluluğu varsa eğer, bu ölülere karşıydı; ablasına, annesine, arkadaşları olan katledilmiş öğrencilere karşı. Hatıra defterinin bir amacı, kendisinin de üstlendiği bir misyon vardı: Bütün bu kişilere kitabında yeniden hayat vermek... artık bunun onlara ne gibi bir iyiliği dokunacaksa. Gerçekten istediği şeyse bir baltaydı, kitap değil. Yurttaki koridorun sonundaki merdiven boşluğunda, yangın durumunda kullanılması için orada duran, kırmızı saplı koca bir balta vardı. Peki ya nefret durumunda, ölümcül bir öfke durumunda? Baltaya yeteri kadar sık bakmakla birlikte, onu duvardan indirecek cesareti kendinde hiç bulamamıştı. Ayrıca onu eline alsa kimin kafasını uçuracaktı ki? Küllerin ve kafataslarının intikamını almak için Stockbridge'de kimi öldürebilirdi? Daha baltayı bile sallayamazdı ki ellerinde. Hayır, kendisine ellerinde sallaması için verilen, <span class="calibre2">Het Achter-huis, van Anne</span> Frank'tı. Ve onunla kan dökmesi için başka bir <span class="calibre2">achterhuis'te</span> sırra kadem basması gerekiyordu, bu defa babasız ve yapayalnız olarak.</p>
<p class="calibre1">Böylece üç yüz sayfadan az olan yapıtının gücüne dair inancını yenileyerek, sağ kalışını altmış yaşındaki babasından gizli tutmaya kesin karar vermişti. "Onlar için," diye ağlamıştı, "onlar için," kendisinin kurtulduğu ve şimdi de bunun aksi olmuş gibi davrandığı kaderi paylaşan herkesi kastederek. "Margot için, annem için, Lies için."</p>
<p class="calibre1">Her gün <span class="calibre2">New York Times</span> okumaya kütüphaneye gidiyordu artık. Her hafta haber dergilerini dikkatle okuyordu. Amerika'da yayımlanan bütün yeni kitaplar hakkında pazar günleri bir şeyler okuyordu: Hiçbiri onun ölümünden sonra basılan hatıra defterinden daha kayda değer ve önemli olmayan, "kayda değer" ve "önemli" olduğu söylenen romanlar; gerçek insanların, var olamayacak, var olsalar da pek bir önemi olmayacak sahte insanlar hakkında bilgiler edindikleri yavan çoksatarlar. Değerleri her ne olursa olsun kitaplarının, onunkinin itibarının yanına yaklaşmaları ihtimal dahilinde bile olmayan tarihçiler ve biyografi yazarları hakkında övgüler okuyordu. Kütüphanede bulduğu her bir -Amerikan, Fransız, Alman ve İngiliz- dergisindeki her sütunda, kendi gerçek ismini arıyordu. Başlarını iki yana sallayarak işlerine güçlerine devam eden üç beş bin Hollandalı okurla sınırlı kalmış olamazdı; bundan çok daha mühimdi! "Onlar için, onlar için" -defalarca, haftalarca "onlar için"- ta ki sonunda, <span class="calibre2">achterhuis'te </span>hayatta kalmış olmanın, ölüm kamplarından sağ kurtulmuş olmanın, burada New England'da başka biri kılığında dolaşmanın, öç peşindeki hayalet olarak "geri dönme" tutkusunu son derece kuşkulu -ve biraz da çılgınca- bir şey haline getirip getirmediğini merak etmeye başlayana dek. Yenilmemiş olmaya yeniliyor olduğundan korkmaya başlamıştı.</p>
<p class="calibre1">Ama neden korkacaktı ki! Araya hiçbir <span class="calibre2">achterhuis</span> ya da hiçbir ölüm kampı girmeseydi de her halükârda olacağı kişiden başka kim olmaya çalışıyordu ki? Amy bir başkası değildi. Onu hatıralarından kurtarıp hayata döndüren Amy -çekici, sağduyulu, cesur ve gerçekçi Amy- bizzat kendisiydi. O kişi olma konusunda her türlü hakkı haizdi! Ölülere karşı sorumluluk mu? Saf sofu retoriği! Ölülere verilebilecek hiçbir şey yoktu; onlar ölüydü. "Kesinlikle. Bu kitabın sözümona önemi marazi bir yanılsamadan ibaret. Ölü rolünü oynamak da melodramatik ve iğrenç bir şey. Babacığımdan saklanmaksa daha beter. Hiçbir bedel ödenmesi gerekmiyor," demişti Amy Anne'ye. "Telefona sarıl ve Pim'e hayatta olduğunu söyle. O altmış yaşında."</p>
<p class="calibre1">Ona olan hasreti, çocukluğunda onun yegâne aşkı olmayı her şeyden çok istediği zamanlardakini bile aşmıştı artık. Oysa gençti, güçlüydü, büyük bir macera yaşıyordu ve onu ya da bir başkasını hayatta olduğuna dair bilgilendirme yönünde hiçbir şey yapmadı; günlerden bir gün, bir baktı ki her şey için çok geçti. Kimse ona inanmazdı, inanmak isteyecek babasından başka. Şimdi her gün, saklandıkları yeri görmeye, yatağının yanı başındaki duvara iliştirdiği film yıldızlarının fotoğraflarına bakmaya geliyordu insanlar. Banyo yaptığı küveti, ders çalıştığı masayı görmeye geliyordu insanlar. Peter'le beraber birbirlerine sarılıp yıldızları seyre daldıkları tavan arasındaki o pencereden dışarı bakıyorlardı. Polislerin onları götürmeye geldiklerinde geçtikleri kapıyı kamufle eden büfeye dikiyorlardı gözlerini. Gizli günlüğünün açık sayfalarına bakıyorlardı. Bu onun el yazısı, diye fısıldaşıyorlardı, bunlar onun sözcükleri. <span class="calibre2">Achterhuis'te</span> onun dokunduğu her şeye ama her şeye bakmak için bekliyorlardı. İyi bir kompozisyon öğrencisi gibi, Kitty'ye görev duygusu içinde, düzenli, hatasız, gündelik bir Hollandacayla anlattığı sade koridorlar ve kullanışlı küçük odalar; o son derece pratik <span class="calibre2">achterhuis</span> şimdi kutsal bir mabede, bir Ağlama Duvarı'na dönüşmüştü. Sanki Anne onlardan biriymişçesine yaslı bir şekilde, sessizce oradan ayrılıyorlardı.</p>
<p class="calibre1">Oysa esas onlar ona aitti. "Benim için ağlıyorlardı," dedi Amy; "bana acıyorlardı; benim için dua ediyorlardı; onları affetmem için yalvarıyorlardı. Katledilmiş Yahudilerden çalınan milyonlarca yaşanmamış yılın vücuda gelmiş haliydim ben. Artık hayatta olmak için çok geçti. Ben bir azizeydim."</p>
<p class="calibre1">Hikâyesi buydu işte. Peki, bitirdiğinde Lonoff ne düşündü? Amy'nin her kelimeyi büyük bir samimiyetle söylediğini ve söylediklerinin tek kelimesinin bile doğru olmadığını.</p>
<p class="calibre1">Amy duş alıp üzerini giyindikten sonra otelden ayrıldılar; Lonoff onu bir şeyler yesin diye öğle yemeğine götürdü.</p>
<p class="calibre1">Restorandan Hope'u arayıp, Amy'yi eve getireceğini anlattı. Ormanda yürüyüşe çıkabilir, ağaçların yapraklarına bakabilir ve güvenli bir şekilde Becky'nin yatağında yatabilirdi; birkaç güne kalmaz kendini toplayacak gücü bulduktan sonra da Cambridge'e geri dönerdi. Amy'nin yaşadığı sinir buhranına ilişkin karısına anlattığı tek şey, kızın ona tükenmişlikten muzdarip göründüğüydü. Bundan daha fazlasını söylemeyeceğine dair Amy'ye söz vermişti.</p>
<p class="calibre1">Berkshires'a dönüş yolunda Amy kendisine, yirmi farklı dilde yirmi milyon insan tarafından okunuyor olduğu yıllarda nasıl hissettiğinden söz ettiği zaman, Doktor Boyce'a başvurmayı düşündü. Boyce, Stockbridge'de bulunan ruh ve sinir hastalıkları hastanesi Riggs'teydi. Ne zaman yeni bir kitabı çıksa, Boyce ona, kendisine göndereceği nüshaya lütfen bir imza bahşetmesini rica eden cana yakın bir mesaj yollar, Lonoff'u senede bir kez Boyceların büyük barbekü partisine davet ederdi. Bir defasında Lonoff Doktor Boyce'un isteği üzerine, "yaratıcı kişilik özellikleri" hakkında konuşmak için hastane personelinden oluşan bir çalışma grubuyla bir araya gelmeye gönülsüzce razı olmuştu. Eğer dışarıya çıkıp daha çok insan içine karışırsa evde işlerin daha iyi olacağına inanmayı tercih eden karısını bir süreliğine de olsa sakinleştirir belki diye düşünmüş ve psikiyatrı gücendirmek istememişti.</p>
<p class="calibre1">Yazı hakkındaki fikirleri kendi zevkine göre daha fazla gerçekdışı olduğu anlaşılan çalışma grubundakilere, düşüncelerinde yanıldıklarını söyleme yönünde en ufak bir çaba dahi göstermemişti. Zaten kendisi de görüşlerinin kesin doğrular olduğu düşüncesinde değildi. Konuya kendi açılarından bakıyorlardı, o ise Lonoff gibi bakıyordu. Nokta. Kimsenin fikrini değiştirme isteği yoktu. Kurmaca, insanlara türlü türlü, tuhaf tuhaf şeyler söyletiyordu; varsın olsun.</p>
<p class="calibre1">Psikiyatrlarla olan buluşma başlayalı yalnızca bir saat olmuştu ki, Lonoff keyifli bir akşam geçirdiğini ama artık kalkıp eve dönmesi gerektiğini söylemişti. "Daha önümde beni bekleyen bu akşamki okumam var. Okumamı yapmadan kendim olamam. Ancak siz ben gittikten sonra benim kişilik özelliklerim hakkında konuşmaya rahat rahat devam edebilirsiniz." Boyce sıcak bir gülümsemeyle "Umarım naif yorumlarımızla sizi birazcık da olsa eğlendirebilmişizdir," diye karşılık vermişti. "Asıl ben <span class="calibre2">sizi</span> eğlendirebilmeyi yeğlerdim. Sıkıcı olduğum için özür dilerim." "Hayır, hayır," demişti Boyce, "itibar sahibi bir insan dinginliğin kendine has bir büyüsü ve gizemi vardır." "Öyle mi?" diye sormuştu Lo-noff. "Bunu karıma söylemeliyim."</p>
<p class="calibre1">Oysa beş yıl kadar önce boşa geçen bir saatin konuyla neredeyse hiç alakası yoktu. Boyce'a inanıyor ve ertesi gün onunla eski öğrencisi, yarı yarıya kızı, Franz Kafka'dan E. 1. Lonoff'a kadar bütün Yahudi yazarlar arasında en ünlüsünün kendisi olduğunu ona ifşa eden yirmi altı yaşındaki genç kadın hakkında konuşmaya gittiği zaman, psikiyatrın da onun güvenini boşa çıkarmayacağını biliyordu. Yarı kızının güvenini kendisinin boşa çıkarmasına gelince, bu öyle çok büyük bir şey ifade etmiyordu zira Amy o şiddetli yanılgısının ayrıntılarına daha da girmişti.</p>
<p class="calibre1">"Neden bu tatlı ismi aldım biliyor musun? Beni hatıralarımdan koruması için değil. Geçmişi kendimden ya da kendimi geçmişten saklamıyordum. Nefretten, insanların örümcek ve farelerden nefret ettikleri gibi insanlardan nefret etmekten saklanıyordum. Derimin yüzülmüş olduğunu hissediyordum, Manny. Sanki cildim bedenimin yarısından soyulmuş gibi hissediyordum. Yüzümün yarısı soyulmuş ve herkes ömrümün geri kalanı boyunca gözünü üzerime dikip bana bakacaktı. Veya diğer yarıya, hâlâ bozulmamış olan diğer yarıya dikecekti gözlerini; onları, derisi yüzülmüş olan yarım orada yokmuş da diğer yarımla konuşuyorlarmış gibi davranıp gülümserken görebiliyordum. Kendimi onlara haykırırken duyabiliyor, layıkıyla dehşete kapılsınlar diye çirkin yanımı onların kusursuz suratlarının tam ortalarına vururken kendimi görebiliyordum. 'Ben güzeldim! Ben bütündüm! Neşeli, canlı, küçük bir kızdım ben! Bakın, bakın bana ne yaptılar!' Ama hangi yanıma bakarlarsa baksınlar, hep haykırıyordum. 'Diğerine bakın! Neden diğerine bakmıyorsunuz!' Hastanede gece düşündüğüm şey buydu. Bana nasıl bakarlarsa baksınlar, benimle nasıl konuşurlarsa konuşsunlar, beni nasıl teselli etmeye çalışırlarsa çalışsınlar, ben hep bu yarı derisi yüzülmüş şey olacağım. Asla genç olmayacağım, asla iyi, huzurlu ya da âşık olmayacağım, onlardan hayatım boyunca nefret edeceğim.</p>
<p class="calibre1">"Bu yüzden o tatlı ismi aldım; olmadığım her şeyin rolüne girebilmek için. Çok da iyi rol kesiyordum hani. Bir süre sonra, aslında hiç de rol kesmediğimi, zaten normalde ne olacaksam o olduğumu düşünmeye başlamıştım. Kitaba kadar. Amsterdam'dan paket gelmişti; onu açmıştım ve işte oradaydı: Geçmişim, benliğim, adım, <span class="calibre2">bozulmamış yüzüm;</span> bütün istediğim, intikamdı. Ölüler için değil; bunun ölüleri geri getirmekle veya yaşamı cezalandırmakla bir ilgisi yoktu. Öcünü aldığım cesetler değildi, annesiz, babasız, kız kardeşsiz, hiddet dolu, nefret dolu, utanç dolu, yarı derisi yüzülmüş, içimde yanıp tutuşan o şeydi. Benliğimdi. Gözyaşları istiyordum, onların Hıristiyan gözyaşlarının benim için Yahudi kanı gibi akmasını istiyordum. Onların acımasını istiyordum, hem de en acımasız şekilde. Ve sevgi istiyordum, merhametsizce ve sonsuz bir şekilde sevilmek istiyordum, nasıl aşağılandıysam öyle. Yeni hayatımı ve yeni bedenimi istiyordum, temizlenmelerini ve kirletilmemiş olmalarını. Ve bunun için yirmi milyon insan gerekliydi. Hatta yirmi milyonun on katından da fazlası.</p>
<p class="calibre1">"Ah, Manny, seninle birlikte yaşamak istiyorum! İhtiyacım olan şey bu! Milyonlar değil, yalnızca sen! Seninle beraber eve, Avrupa'ya gitmek istiyorum. Dinle beni, olmaz deme, daha söyleme. Bu yaz kiralık küçük bir ev gördüm, bir yamacın üzerinde taştan yapılmış bir villa. Floransa'nın dışındaydı. Pembe kiremit çatıları ve bir bahçesi vardı. Telefon numarasını alıp bir yere yazdım. Hâlâ yanımda. Ah, İtalya'da gördüğüm her güzel şey senin orada ne kadar mutlu olacağını, benim orada seninle ilgilenerek ne kadar mutlu olacağımı düşündürdü bana. Gezmeye gideceğimiz yerleri düşündüm. Müzelerde geçireceğimiz öğleden sonralarını ve ardından göl kenarında kahve içtiğimizi düşündüm. Geceleri beraber müzik dinlediğimizi düşündüm. Sana yemek yaptığımı düşündüm. Yatarken üzerime giyeceğim hoş gecelikleri düşündüm. Ah, Manny, onların Anne Frank'ı onların; ben <span class="calibre2">senin</span> Anne Frank'ın olmak istiyorum. En sonunda kendime ait olmayı diliyorum. Çocuk Şehitlik ve Kutsal Azizelik, işgal etmek için gerçekten uygun niteliklere sahip olduğum mertebeler değil artık. Başka birinin kocasını arzulayan, kendisinin yarı yaşında bir kızla kaçması için ona sadık karısını terk etsin diye yalvaran beni bu halimle aralarına bile almazlar. Manny, benim senin kızın, senin de benim babam yaşında olman fark eder mi? Senin içindeki bab-ba'yı tabii ki seviyorum, nasıl olur da sevmem? Eğer sen de benim içimdeki çocuğu seviyorsan, neden olmasın? Bunda bir gariplik yok; dünyanın yarısı bu durumda zaten. Aşkın bir yerde başlaması gerekli ve bizim için başladığı yer burası. Peki, benim kim olduğuma gelince," demişti Amy, Lonoff'un daha önce hiç duymadığı kadar tatlı ve cezbedici bir tonda, "insanın en nihayetinde birisi olması gerekiyor, değil mi? Bundan başka türlüsü olamaz."</p>
<p class="calibre1">Evde onu yatağa yatırmışlardı. Lonoff mutfakta karısıyla oturup kadının ona hazırladığı kahveyi içmişti. Ne zaman Amy'yi diş hekiminin bekleme odasında <span class="calibre2">Time</span> dergisinde Otto Frank hakkında bir şeyler okurken ya da kütüphane raflarının arasında "gerçek" ismini ararken gözünün önüne getirse, ne zaman onu Boston Parkı'nda yazarlık dersi veren hocasına hitaben "kendi" kitabı üzerine üstü kapalı bir söylev çekerken kafasında canlandırsa, her seferinde kendini koyuverip ağlamak istemişti. Başka bir insanın çektiği acı yüzünden hiç bu kadar acı çekmemişti.</p>
<p class="calibre1">Elbette Amy'nin kendisini kim sandığı konusunda Hope'a hiçbir şey anlatmamıştı. Ama bir şey söylemesine gerek de yoktu, eğer söyleseydi onun ne diyebileceğini tahmin edebiliyordu: Amy, Anne Frank olmayı onun için, büyük yazar için seçmişti; bu her şeyi açıklıyordu, psikiyatra lüzum yoktu. Hayranlığının bir sonucu olarak, Lonoff için: Onu büyülemek için, onun aklını başından almak için, ahlaklılığı, bilgeliği ve erdemliliği yarıp geçerek hayal gücüne nüfuz etmek, orada, Anne Frank suretinde, E. 1. Lonoff'un <span class="calibre2">femmefatale'i</span> olmak için.</p>
<p class="calibre1"><a id="bookmark0"></a><span class="calibre2">Tolstoy'la Evli</span></p>
<p class="calibre1">Ertesi sabah dört kişilik mutlu bir aile gibi hep beraber kahvaltı ettik. Lonoff'un, sırf kahvaltısındaki meyve suyunun yanında yeni bir yüz görmek isteyebileceği için otuz yılın ardından kapı dışarı edemediği kadın -bizim meyve sularımızın yanında- gururla bize, Amy ve benim sandalyelerinde oturmakta olduğumuz çocukların başarılarını anlattı. Bize onların hepsinin de kendi çocuklarıyla birlikte olduğu yakın tarihli fotoğraflarını gösterdi. Lonoff önceki gece bana birden fazla torunu olduğundan hiç bahsetmemişti. Ama neden bahsedecekti ki?</p>
<p class="calibre1">Hope bir gecede, Lonoff'un o yaşlı, kederli ve yalnız eşinden, mutfak duvarındaki sevimli doğa şiirlerinin mutlu yazarı olan başka birine, sardunya çiçekleriyle ilgilenen ve Lonoff'un kırık tatlı tabağına bakarak "Yapıştırabilir" dediği o kadına dönüşmüş gibi görünüyordu. Lonoff da pek öyle aynı adam gibi görünmüyordu; kahvaltı masasına geldiğinde, bilinçli ya da bilinçsiz bir şekilde "My Blue Heaven"ı* mırıldanıyordu. Ve neredeyse hemen, yine Hope'u daha da mutlu etme niyetiyle o iğneleyici şarlatanlıklarına başlamıştı.</p>
<p class="calibre1">• "Benim Mavi Cennetim": 1920'li yılların ikinci yarısına ait, Walter Donaldson imzalı popüler bir şarkı. (ç. n.)</p>
<p class="calibre1">Nedendi bu değişiklik? Çünkü Amy kahvaltıdan sonra Cambridge'e dönüyordu.</p>
<p class="calibre1">Ancak onu gerçekten de Amy olarak tahayyül edemiyordum artık. Bunun yerine, Lonoff'un övgüsü yüzünden kendimden geçmiş bir halde ve beni kınayan babamın kırgınlığından dolayı kalbim küt küt atarak ve tabii ki, metanetle karısının yanına yatağına dönmeden evvel idolümle o harikulade genç kadın arasında geçen şeyden ötürü altüst olmuş bir durumda karanlık çalışma odasında uzandığım sırada o ve Lonofflar hakkında geliştirdiğim kurmacanın içine çekiliyordum sürekli.</p>
<p class="calibre1">Kahvaltı boyunca babam, annem, yargıç ve Bayan Wapter aklımdan hiç çıkmadı. Bütün geceyi uykusuz geçirmiştim ve artık onlar, kendim ya da Amy ismiyle anılan kişi hakkında doğru dürüst düşünemiyordum. Kendimi boyuna New Jersey'ye dönmüş ve aileme şunları söylerken görüp duruyordum: "New England'dayken harikulade genç bir kadınla tanıştım. Onu seviyorum, o da beni seviyor. Evleneceğiz." "Evlenecek misiniz? Bu kadar çabuk mu? Nathan, kız Yahudi mi?" "Evet, Yahudi." "Kim peki?" "Anne Frank."</p>
<p class="calibre1">"Çok yiyorum," dedi Lonoff, Hope onun çayının suyunu koyarken.</p>
<p class="calibre1">"İhtiyacın olan şey egzersiz," dedi Hope. "Daha fazla yürüyüş yapmak. Öğleden sonrası yürüyüşlerini bıraktığın için kilo almaya başladın. Aslında neredeyse hiçbir şey yemiyorsun. Kesinlikle yağlı hiçbir şey yemiyorsun. Bunun nedeni masa başında oturup durman. Ve evden dışarı çıkmaman."</p>
<p class="calibre1">"Bir yürüyüşe daha katlanamam. O ağaçlara tekrar katlanamam."</p>
<p class="calibre1">"O halde diğer yöne doğru yürü."</p>
<p class="calibre1">"On yıl boyunca diğer yöne doğru yürüdüm. Onun için zaten bu yöne doğru yürümeye başladım. Ayrıca yürüdüğüm zamanlarda aslında yürümüyorum bile. İşin doğrusu, ağaçları bile görmüyorum."</p>
<p class="calibre1">"Hiç de bile," dedi Hope. "Doğaya bayılır," diyerek bilgilendirdi beni. "Filiz veren her şeyin adını bilir."</p>
<p class="calibre1">"Yemeğimden kısıyorum," dedi Lonoff. "Kim benimle yumurtamı paylaşmak ister?"</p>
<p class="calibre1">Hope sevinçle "Bütün yumurtayı kendine ısmarlayabilirsin bu sabah," dedi.</p>
<p class="calibre1">"Amy, benimle yumurtamı paylaşmak ister misin?"</p>
<p class="calibre1">Amy'yi konuşmaya davet etmesi, başımı ona doğru utanmadan çevirmemi sağlayan o ilk fırsatı vermişti bana: Öyleydi. Olabilirdi. Zırhsız ve zarar görmemiş zekâya ait o aynı ifade, o aynı beklenti dolu, dingin derin düşünceli yüz ifadesi... Alın Shakespeare'in değil, bizzat <span class="calibre2">onundu,</span> Anne'nin.</p>
<p class="calibre1">Sanki kendisi de en keyifli halindeymiş ve Lonoff önceki gece onun göğüslerini öpmeyi hiç reddetmemiş gibi gülümsüyordu. "Maalesef," dedi ona.</p>
<p class="calibre1">"Yarısını bile mi?" diye sordu Lonoff.</p>
<p class="calibre1">"On altıda birini bile."</p>
<p class="calibre1"><span class="calibre2">Bu benim Tessie Teyzem, bunlar Frieda ve Dave, bu Birdie, bu da Murray... anlayacağın, biz koskoca bir aileyiz. Millet, bu benim karım. Hayatımda en çok istediğim şey o. Bana güvenmiyorsanız eğer, onun gülüşüne bir bakın, kahkahasını bir dinleyin. Bu narin küçük yüzdeki yukarıya dönük buğulu gözleri hatırladınız mı? Bir tokayla arkadan toplanmış bu siyah saçları hatırladınız mı? Hah, ta kendisi işte... Anne, diyor babam;</span> bildiğimiz <span class="calibre2">Anne mi? Ah, nasıl da yanlış anlamışım oğlumu. Hepimiz nasıl da yanılmışız!</span></p>
<p class="calibre1">"Bir yumurta hazırlasana, Hope," dedi Lonoff. "Yarısını yersen, ben de diğer yarısını yerim."</p>
<p class="calibre1">"Hepsini yiyebilirsin," diye cevap verdi Hope. "Yürüyüşlerine tekrar başla yalnız."</p>
<p class="calibre1">Lonoff bana baktı, adeta yalvararak. "Nathan, yarısını ye."</p>
<p class="calibre1">"Hayır, hayır," dedi karısı ve ocağa dönerek muzaffer bir edayla "Bütün yumurtayı sen yiyeceksin!" diye belirtti.</p>
<p class="calibre1">Mağlup Lonoff, "Üstüne üstlük bu sabah jiletimi çöpe attım," dedi.</p>
<p class="calibre1">"İyi de neden," diye sordu Arny, hâlâ o da kendi mavi cennetindeymiş gibi davranarak, "böyle bir şey yaptınız?"</p>
<p class="calibre1">"Uzun uzadıya düşündüm. Çocuklarım üniversiteyi bitirdiler. Evimin parası ödendi. Mavi Haç'lıyırn, sosyal güvencem, sağlık sigortam var. 56 model bir Ford'urn var. Dün Brezilya'dan telif hakkı geliri olarak kırk beş dolarlık bir çek aldım; havadan para. At çöpe gitsin, dedim kendi kendime, yeni bir jiletle sinekkaydı bir tıraş ol. Sonra düşündüm ki: Hayır, bu bıçak en az bir, hatta iki tıraş daha gider. Savurganlığın ne âlemi var? Ama sonra daha da uzun uzadıya düşündüm: Raflarda karton kapaklı yedi kitabım var, yirmi ülkede yayıncılarım var, evin tepesinde yeni tahta kiremitler var, bodrum katında ses çıkarmayan yeni bir kalorifer ocağı var, Hope'un minik banyosuna döşenmiş yepyeni bir tesisat var. Bütün faturalar ödenmiş ve dahası, bankada yüzde üç faiz getirerek bu yaşımızda bize çalışan bir para var. Canı cehenneme, diye düşündüm, yeter bu kadar düşündüğüm dedim ve yeni bir jilet taktım. Ve bak kendimi nasıl doğradım. Az kalsın kulağımı uçuracaktım."</p>
<p class="calibre1">Arny: "Dürtüsel hareket etmemeniz gerektiğini kanıtlıyor bu."</p>
<p class="calibre1">"Yalnızca herkes gibi yaşamak nasıl diye görmek istemiştim."</p>
<p class="calibre1">"Ve?" diye sordu şimdi elinde bir tavayla masaya dönmüş olan Hope.</p>
<p class="calibre1">"Dedim ya. Az kalsın kulağımı uçuracaktım."</p>
<p class="calibre1">"Yumurtan."</p>
<p class="calibre1">"Yarısını istiyorum sadece."</p>
<p class="calibre1">"Sevgilim, bir kere de şöyle bir ziyafet çek kendine," dedi Hope onu başından öperek.</p>
<p class="calibre1"><span class="calibre2">Sevgili Anneciğim, Sevgili Babacığım: <sup class="calibre4">Ü</sup>ç gündür Anne'nin babasıyla birlikteyiz. Her ikisi de geldiğimizden beri çok büyük bir sevinç, bir duygu seli içindeler...</span></p>
<p class="calibre1">"Bunlar da posta kutusundan sana çıkanlar," dedi Hope.</p>
<p class="calibre1">"Bu şeylere günün sonuna kadar hiç bakmazdım," diye açıkladı Lonoff bana.</p>
<p class="calibre1">"Gazete başlıklarına bile bakmazdı ki," dedi Hope. "İki sene öncesine kadar bizle kahvaltı bile etmezdi. Ama çocukların hepsi gittiğinde, burada bir başıma oturmayı kabullenemedim."</p>
<p class="calibre1">"Ama benimle konuşmana müsaade etmiyordum, ediyor muydum yoksa? Bu yeni bir şey."</p>
<p class="calibre1">"Hadi sana bir yumurta daha yapalım," dedi kadın.</p>
<p class="calibre1">Lonoff boş tabağını kenara itmişti. "Hayır, hayatım, hayır. Doydum."</p>
<p class="calibre1"><span class="calibre2">Sevgili Ev Halkı: Anne hamile ve dediğine göre, bir daha asla olamayacağını düşündüğünden bile daha mutlu...</span></p>
<p class="calibre1">Şimdi eline beş altı mektup almış, içinden önemli olanları seçiyordu. "Yayıncıdan gönderile gönderile bunlar gönderilir işte. Yüz tanesinden bir tanesi açmaya değer. Beş yüz tanesinden."</p>
<p class="calibre1">"Onları açacak bir sekreter nasıl olurdu?" diye sordum.</p>
<p class="calibre1">"Kendisi işine fazla bağlıdır," diye açıkladı Hope. "Öyle yapamaz. Ayrıca sekreter, fazladan bir kişi daha demektir. Evi yolgeçen hanına çeviremeyiz sonuçta."</p>
<p class="calibre1">"Bir sekreter fazladan altı kişi eder," diye bilgilendirdi onu Lonoff.</p>
<p class="calibre1">"Bu sefer ne gelmiş?" diye sordu Hope, kocası kurşunkalemle yazılmış yaprakları elinde evirip çevirirken. "Okusana, Manny."</p>
<p class="calibre1">"Sen oku." Mektubu karısına uzattı. "Bırak Nathan bilinmezlikten çekilip alınmak ne demekmiş görsün. Bırak, kapımıza dayanıp da bas bas bağırdığında, kendisine onu uyardığımızı söyleyebilelim."</p>
<p class="calibre1">Hope ellerini önlüğüne silip mektubu aldı. Çok güzel bir gün geçiriyordu, bütünüyle yeni bir yaşam. Peki neden? Çünkü Amy yola çıkmak üzereydi.</p>
<p class="calibre1">"'Sayın Bay Lonoff,'" diye okudu. "'O muazzam yeteneğinizle şu olay örgüsüne sahip bir hikâye yazmanızı öneriyorum: Yahudi olmayan birisi Batı'dan New York Şehri'ne gelir ve hayatında ilk kez Yahudilerle karşılaşır. Temiz huylu birisi olduğundan onlara iyiliklerde bulunur. Öğle tatilinin bir kısmından onlara yardımcı olmak için feragat ettiğinde, ötekiler domuz gibi davranıp adamın çalabildikleri kadar vaktini çalmaya bakarlar. Adam iş arkadaşlarının toptancıdan tükenmez kalem almalarına yardım ettiği zaman da aynısı olur. Adama önce, Bir tanıdığım bir düzine kalem satın almak istiyor diyerek, sonra da Sana öyle söylemedim, sana onun için al demedim, sana sadece iki düzine istediğimi söyledim, sen kalkıp ona iki düzine al dediğimi söyleyemezsin diyerek yabancı bi-rileri için biraz daha kalem satın aldırtmaya uğraşırlar. Sonuç olarak, adamın içinde Yahudilere karşı bir antipati uyanmaya başlar. Daha sonrasında kendisini kötüye kullanmayan ve Yahudi olmayan insanların onu işten çıkarmaya çalıştıklarını öğrenir fakat patron adamı kovmak istediği zaman Yahudiler onun yanında dururlar. Adam hastalandığında ona Yahudi-ler kan verir. Sonunda adam birisiyle konuşur ve öğrenir ki, Yahudiler tarihte yaşadıklarından ötürü fırsatçılığı alışkanlık haline getirmişlerdir. Saygılarımla, Ray W. Oliver. Hamiş: Ben de bir hikâye yazarıyım. Bu olay örgüsünde ilerleyen bir hikâyede sizinle birlikte çalışmak isterim.'"</p>
<p class="calibre1">"Ben de," dedi Amy.</p>
<p class="calibre1">"Hayranlığının sonuçları," dedim. "Ara Yıllar"dan bir cümleydi ama Lonoff dahi bunu hatırlamışa benzemiyordu. "Henry James'ten," diye ekledim kızarıp bozararak. "Gerisi sanatın çılgınlığıdır."</p>
<p class="calibre1">"Hah!" dedi Lonoff.</p>
<p class="calibre1">Ahmak! Salak! Bilgeliğimle gösteriş yaparken yakalanmıştım işte! <span class="calibre2">Hah.</span> Her şeyi biliyordu.</p>
<p class="calibre1">Fakat çalışma odasındaki davranış biçimim yüzünden kalkıp gitmemi söylemek yerine ikinci bir mektup açtı ve içerisindeki küçük dizin kartını çıkardı. Okuyup Hope'a verdi.</p>
<p class="calibre1">"Ah, şunlar," dedi kadın. "Sinirlerimi tepeme çıkarıyorlar."</p>
<p class="calibre1">"Bir tarzı var ama," dedi Lonoff. "Hitap cümlesinin olmayışını beğendim. Sadece telefonu açıyor ve çat diye ahizeyi kapıyor. Okusana, Hope'çuğum."</p>
<p class="calibre1">"Öyle nefret ediyorum ki şunlardan."</p>
<p class="calibre1">"Devam et. Nathan'ın aydınlanması için."</p>
<p class="calibre1">Demek ki <span class="calibre2">bilmiyordu.</span> Ya da biliyordu ve beni affetmişti.</p>
<p class="calibre1">"'Daha yeni Indiana adlı afili hikâyeni bitirdim"' diye okudu Hope. "'Orta Batı hakkında ne bildiğini sanıyorsun ki seni gidi küçük Yahudi boku? Senin o Yahudi bilmişliğin, o çıfıt <span class="calibre2">sanat</span> anlayışın gibi, anca ortalama birine söker. Sally M., Fort Wayne."'</p>
<p class="calibre1">Bu esnada Lonoff, hava yoluyla denizaşırı bir yerden gönderilmiş bir mektubun zarfını dikkatle keserek açıyordu.</p>
<p class="calibre1">"Yeni Delhi," diye açıkladı.</p>
<p class="calibre1">"Brahman rahibi mi yapmışlar sizi," dedi Amy.</p>
<p class="calibre1">Hope, artık gitmesine bir saatten az kalmış olan kıza gülümsedi. "Kabul etmez ki."</p>
<p class="calibre1">"Peki," diye yanıtladı Amy, "belki şansı yaver gitmiştir de onu Dokunulmaz kılmışlardır."</p>
<p class="calibre1">"Veya daha azı," dedi Lonoff ve mektubu Hope'a verdi.</p>
<p class="calibre1">"Her şeye sahip olamazsınız," dedi Amy ona.</p>
<p class="calibre1">Hope, bu defa okuması söylenmeden okumaya başladı. "'Sayın Beyefendi, ben Hindistan'da yaşayan yirmi iki yaşında bir gencim. Sizinle tanışmanın başka bir yolu olmadığı için kendimi böyle tanıtıyorum. Muhtemelen hoşunuza gitmeyecek tanışmak, hele ki sizden yararlanma peşinde koşan biriyle."' Bu noktada, Hope'un kendine duyduğu güven aniden sarsılmış gibi göründü, bundan sonrasında ne yapacağı konusunda kafası karışmış bir halde Lonoff'a baktı.</p>
<p class="calibre1">Lonoff "Devam et," dedi.</p>
<p class="calibre1">"...'sizden yararlanma peşinde koşan biriyle. Bizi ayıran sosyal sınıf, inanç ve diğer her şeyin bütünüyle farkında olarak yardımınızı istiyorum. Yalnızca üzerinde başka türlü giysiler bulunan başka türlü bir dilenci olduğumdan ricamı nispeten çabucak ortaya koyacağım. Arzum Amerika'ya yerleşmek. Beni ülkemden bir şekilde çıkarabilir misiniz? Eğer öğrenim durumum öğrenci olarak Amerika'ya girmeme bir engel teşkil eder ve tüm diğer yollar da kapanırsa, son çare olarak beni evlat edinebilir misiniz? Böyle bir isteği dile getirdiğim için müthiş bir utanç içerisindeyim çünkü bunun için yaşım çok büyük ve ihtiyarlıklarında ihtiyaçlarını karşılamam için bana bel bağlamış olan kendi anne ve babam var. Ne iş olsa altından kalkar, size herhangi bir faydamın dokunması için elimden gelenin en iyisini yaparım. Efendim, şu ana dek kafanızda, kısa boylu, esmer ve karakteri bol miktarda kıskançlıkla lekelenmiş, ihtiraslı bir Hindistanlıya has, hiç de etkileyici olmayan bir figür oluşturmuşsunuzdur. Bu şekilde düşündüyseniz, hiç yanılmadınız demektir. Zira bu, benim için tamamıyla uygun bir tanımlama. Acı gerçeklerden kaçıp biraz olsun huzur içinde yaşayarak yarı zamanlı da olsa eğitimime devam etmek istiyorum. Efendim, bu naçiz kulunuza yardımcı olup olamayacağınızı lütfen bana bildirin...'"</p>
<p class="calibre1">Amy'nin sandalyesini geriye doğru iterek ayağa kalktığını gören Hope, mektubu göğsüne götürmüştü. "Üzgünüm," dedi Amy'ye.</p>
<p class="calibre1">"Ne için?" diye sordu Amy gülümsemeye çalışarak.</p>
<p class="calibre1">Hope'un elleri titremeye başlamıştı.</p>
<p class="calibre1">Lonoff'a doğru baktım; ağzını bıçak açmıyordu.</p>
<p class="calibre1">Amy sesinde bir nebze kızgınlıkla şöyle dedi: "Neden üzgün olduğunuzu anlamıyorum."</p>
<p class="calibre1">Hope, Hindistan'dan gelen mektubu benim pek anlayamadığım bir tarzda katlamaya başlamıştı. "Seni utandırmak istememiştim," dediğinde gözleri sardunya çiçeklerine takıldı.</p>
<p class="calibre1">"Ama ben utanmadım ki," dedi Amy masumca.</p>
<p class="calibre1">"Utandın <span class="calibre2">demedim,"</span> diyerek durumu kabullendi Hope, "Seni utandırmak <span class="calibre2">istememiştim</span> dedim."</p>
<p class="calibre1">Amy konunun ardına düşmedi; tepkisi bundan ibaretti. Hope'un meramını biraz daha anlatmasını bekledi.</p>
<p class="calibre1">"Lütfen, unut gitsin," dedi Hope.</p>
<p class="calibre1">"Unutuldu," dedi Lonoff usulca.</p>
<p class="calibre1">"Gidiyorum artık," dedi Amy ona.</p>
<p class="calibre1">"Mecbur musun," diye sordu Lonoff, "kahveni bitirmeden gitmeye?"</p>
<p class="calibre1">"Daha şimdiden programınızın yarım saat gerisinde kaldınız," dedi Amy. "Yumurtanız hakkında yaşanan bütün bu karmakarışık sohbetin ardından kendinize gelmeniz öğleni bulur."</p>
<p class="calibre1">"Evet," dedim yerimden fırlayarak, "benim de gitmem gerekiyor."</p>
<p class="calibre1">"Bu kadar erken saatte otobüs yoktur," diye bilgilendirdi Lonoff beni. "Kuzeye ilk otobüs on biri yirmi geçe gelir."</p>
<p class="calibre1">"Yine de, eğer beni kasabaya bırakabilirse, etrafta şöyle bir dolaşırım, yolunun üzerindeyse tabii," diye ekleyerek, türlü türlü düşün içine gizlediğim ve hâlâ net bir şekilde göremediğim kıza bir önceki günkü gibi çekingen baktım.</p>
<p class="calibre1">"Rahatına bak," dedi Lonoff.</p>
<p class="calibre1">Ayağa kalktı ve Amy'yi yanağından öpmek için masanın başına geldi. "Haberleşiriz," dedi ona. "Yardımın için teşekkürler."</p>
<p class="calibre1">"Sanırım en azından her kitabı ayırmayı başarabildim. İşin en azından o kısmı düzene girdi."</p>
<p class="calibre1">"Güzel. Geri kalanına benim bakmam gerekiyor. Ve de düünmem. Benim için öyle olup olmadığından emin değilim, arkadaşım."</p>
<p class="calibre1">"Lütfen," dedi Amy, "sizden rica ediyorum, ne olur hiçbir şeyi yok etmeyin."</p>
<p class="calibre1">Bu bir maskaralık olmakla birlikte, Amy'nin Harvard'da-ki müsvedde koleksiyonu için tasnif ettiği eski hikâyelerin taslakları konusunda üstelediğini anlamıştım yine de. Ancak Hope'a göre belli ki Amy'nin bu ricasının altında pek de masum olmayan bir niyet yatıyordu. Amy ve Lonoff bir başka çift anlamlı konuşmaya başlayamadan Hope odadan çıktı.</p>
<p class="calibre1">Merdivenlerden çıktığını ve sonra da yukarıdaki yatak odası kapısının hızla çarpıldığını işittik.</p>
<p class="calibre1">Amy ve ben sessizce eşyalarımızı antredeki gömme dolaptan alarak, karlı havaya karşı üzerimizi giyindik. Ardından orada ayakta durup, şimdi ne yapacağımız konusunda karar vermeye çalıştık. "Gitmek isteyip de kalmak istediğin hiç olmuş muydu?" dememek için kendimi zor tuttum.</p>
<p class="calibre1">Ağzımdan çıkan da bundan pek matah bir şey değildi. "Bay Lonoff dün gece yemekte, İngiltere'den ona yolladığınız mektuptan bahsetti bana."</p>
<p class="calibre1">Söylediğimi anlayıp beklemeye kaldığı yerden devam etti. Uç kısmında yumuşak beyaz bir ponpon haline gelen uzun püsküllü beyaz yün bere vardı başında. Tabii ya! Burada, Berkshires'taki ilk kışında, bunu ona Lonoff vermişti; şimdi de bereden ayrılamıyordu, tıpkı kendisi için ikinci bir Pim olan Lonoff'tan ayrılamadığı gibi.</p>
<p class="calibre1">"Ne zamandı bu?" diye sordum. "İngiltere'de ne zaman yaşamıştınız?"</p>
<p class="calibre1">"Ah, aman." Gözlerini kapatıp bir elini alnına bastırdı. Ne kadar yorgun olduğunu o zaman gördüm. Önceki gece ikimiz de uyumamıştık; o Lonoff'la birlikte Floransa'da yaşayarak nasıl biri olabileceğini düşünüp durmuş, ben de kendisinin kim olabileceğini düşünüp durmuştum. Paltosunun kol kısmı açıldığında, kolunun ön tarafında bir yara olmadığını tabii ki gördüm. Olmayan yara; olmayan kitap;</p>
<p class="calibre1">olmayan Pim. Hayır, evladının sanatı uğruna terk edilmesi gereken sevgi dolu baba onunki değil, benimkiydi. "Kısa boylu, esmer, hırslı ve on altı yaşındaydım. On bir yıl önce," dedi.</p>
<p class="calibre1">Ki bu da, eğer yaşasaydı, tam olarak Anne Frank'ın yaşına tekabül ediyordu.</p>
<p class="calibre1">"İngiltere'den önce neredeydiniz?"</p>
<p class="calibre1">"Uzun hikâye."</p>
<p class="calibre1">"Savaşı gördünüz mü?"</p>
<p class="calibre1">"Savaştan yırttım."</p>
<p class="calibre1">"Nasıl olur?"</p>
<p class="calibre1">Kibarca gülümsedi. Onu sinirlendirmeye başlamıştım. "Şans işte."</p>
<p class="calibre1">"Sanırım ben de savaştan bu şekilde yırttım," diye karşılık verdim.</p>
<p class="calibre1">"Karşılığında ne geçti elinize peki?" diye sordu bana.</p>
<p class="calibre1">"Çocukluğum. Peki, <span class="calibre2">sizin</span> elinize ne geçti karşılığında?"</p>
<p class="calibre1">Duygusuzca, "Bir başkasınınki. Artık gitsek iyi olacak sanırım, Bay Zuckerman. Benim gitmem gerek. Uzun bir yol beni bekliyor da," dedi.</p>
<p class="calibre1">"Bir hoşça kal demeden gitmek istemem."</p>
<p class="calibre1">"Ben de istemem ama gitmemiz lazım."</p>
<p class="calibre1">"Eminim beklememizi isterdi."</p>
<p class="calibre1">"Öyle mi?" diye sordu tuhaf bir şekilde ve o önde, ben arkasında salona kadar gittik ve şöminenin yanındaki rahat koltuklara oturduk. O Lonoff'un koltuğuna oturdu, ben de diğerine, kendi yerime. Şapkasını hiddetle çıkardı.</p>
<p class="calibre1">"Bana karşı oldukça cömert davrandı," diye açıkladım. "Harika bir ziyaret oldu. Benim için," diye ekledim.</p>
<p class="calibre1">"Cömert bir adamdır kendisi."</p>
<p class="calibre1">"Amerika'ya gelmenize yardımcı olmuş."</p>
<p class="calibre1">"Evet."</p>
<p class="calibre1">"İngiltere'den."</p>
<p class="calibre1">Önceki akşam Lonoff telefonda konuşurken sayfalarını k&lt;lışttmığım deı@fyi almıştı.</p>
<p class="calibre1">Üı§telediğim için bağışlayın..."</p>
<p class="calibre1">Bana ^^belirsiz gülümseyip sayfaları çevirmeye başladı.</p>
<p class="calibre1">"Sadece... biraz Anne Frank'a benziyorsunuz da."</p>
<p class="calibre1">"Bunu daha önce de söylemişlerdi bana," dediğinde tüylerim diken diken oldu.</p>
<p class="calibre1">"Sahiden mi?"</p>
<p class="calibre1">"Ama," dedi, cin gibi gözlerini tam da benimkilerin üzerine dikerek, "maalesef ben, o değilim."</p>
<p class="calibre1">Sessizlik.</p>
<p class="calibre1">"Kitabını okumuşsunuzdur ama."</p>
<p class="calibre1">"Pek sayılmaz," dedi. "Şöyle bir bakmıştım."</p>
<p class="calibre1">"Ah, harika bir kitaptır ama."</p>
<p class="calibre1">"Öyle mi?"</p>
<p class="calibre1">"Ah, evet. Fevkalade bir genç yazarmış. On üç yaşında birine göre bayağı iyi. Onca şeyi öğrenişini izlemek, bir fetü-sün yüzünün nasıl oluştuğunu izlediğiniz hızlandırılmış bir filmi seyretmeye benziyor. Mutlaka okumalısınız. Bir anda derinlemesine düşünmeyi keşfediyor, bir anda ortaya portreler, karakter eskizleri çıkıyor, bir anda ortaya sanki üzerinden defalarca geçilmişçesine güzel anlatılmış, uzun, karmaşık, mühim bir olay çıkıveriyor. Üstelik de <span class="calibre2">ilginç</span> ya da <span class="calibre2">ciddi </span>olmak için herhangi bir zehirli hevese kapılmadan yapıyor bunu. Salt <span class="calibre2">kendisi</span> olarak." Lonoff dönüp de bana mani olmadan evvel, düşüncelerimi az ve öz bir şekilde toparlayıp aktarmaya uğraşmaktan içim sıkışmıştı. "O hevesi, canlılığı... hep hareket halinde, hep bir şeylere başlıyor, sıkıcı olmak onun için sıkılmak kadar katlanılmaz... gerçekten müthiş bir yazar. Keza son derece tatlı bir çocuk. Düşünüyordum da..." -elbette bu düşünce aklıma o anda, Anne Frank'ı bizzat Anne Frank olabilecek birine övmekten duyduğum esrime esnasında gelmişti- "Kafka'nın coşkulu bir küçük kız kardeşi, hatta onun kayıp kızına benziyor; kan bağını açıkça yüzlerinden bile okumak mümkün. Kanımca. Kafka'nın tavan araları ve küçük odaları, suçların tebliğ edildiği o gizli çatı katı odaları, kamufle edilmiş kapılar. .. Kafka'nın Prag'da hayal ettiği her şey, Amsterdam'daki gerçek hayattı Anne Frank için. Kafka'nın yarattığı şeyin acısını Anne çekmişti. Dava'nın ilk cümlesini hatırlıyor musunuz? Bu konu hakkında dün gece Bay Lonoff'la konuşmuştuk hatta. O cümle, Anne Frank'ın kitabının epigrafı olabilir. 'Birisi iftira atmış olmalıydı Anne F.'ye, zira bir sabah durup dururken tutuklandı.' "</p>
<p class="calibre1">Öte yandan, <span class="calibre2">benim</span> hevesime rağmen Amy'nin kafası başka yerdeydi. Zaten benimki de öyleydi esasen; o şanslı çocukluğun geçtiği New Jersey'de. Bir şekilde seninle evlenmek, diye düşündüm, benim doğruluğundan şüphe edilemez avukatım, benim kurşun geçirmez yandaşım, bana yükledikleri kusur, ihanet, pervasızlık ve hain gammazlık suçlamalarına karşı benim kalkanım! Ah, Anne Frank, evlen benimle, öfkeli büyüklerimin huzurunda bu aptal suçlardan akla beni! Yahudi duyarlılığına karşı duyarsızlık mı? Sağ kalan Yahu-dilere karşı kayıtsızlık mı? Onların esenliğine karşı kabalık mı? Böylesine saygısız ithamlarla Anne Frank'ın kocasını zan altında bırakmaya kim cüret edebilir!</p>
<p class="calibre1">Fakat ne yazık ki onu kutsal kitabının içinden çekip çıkaramamış, onu bu hayattaki bir karakter haline getirememiştim. Bunun yerine, karşıma Amy Bellette çıkmıştı (artık o her kimse); Lonoff'un dergisinin sayfalarını çeviriyor ve altı çizili her şeyin zevkine varırken, Lonoff'un son dakikada kendi hayatını ve beraberinde onunkini de değiştirip değiştirmeyeceğini görmek için bekliyordu. Geri kalanı koskoca bir hikâyeydi; Wapterların soru listesine vermeyi tasarladığım karşı çıkılamaz yanıt. Karşı çıkılamaz olması şöyle dursun, bana yükledikleri suçlardan beni beraat ettirip kıymetli masumiyetime döndürecek olması şöyle dursun, onlara bir öncekinden elbette çok daha iğrenç bir saygısızlık olarak görünecek bir hikâye.</p>
<p class="calibre1">Hope merdivenlerden aşağı iniyordu, dışarıya çıkmak için üstüne kapüşonlu, koyu yeşil, yünlü bir palto giymiş ve yün pantolonu üzerine kar çizmeleri geçirmişti. Bir eliyle -düşmemek için- sıkı sıkı tırabzanlardan tutuyor, diğer elinde de küçük bir valiz taşıyordu.</p>
<p class="calibre1">Lonoff merdivenlerin başından ona seslendi. "Böyle olmaz," dedi yavaşça. "Bu resmen..."</p>
<p class="calibre1">"Bırak da herkes istediğine sahip olsun, lütfen." Hope kafasını kocasına çevirmeden konuşmuştu; o ruh halinde yapıp yapabileceği tek şey merdivenlerle boğuşmaktı.</p>
<p class="calibre1">"<sup class="calibre4">İ</sup>stediğin son şey budur herhalde."</p>
<p class="calibre1">Hope durdu <span class="calibre2">-"Senelerdir</span> istediğim şey bu"- ve sonra evi terk etme işine kaldığı yerden devam etti.</p>
<p class="calibre1">"Buraya gel. Ne dediğinin farkında değilsin sen."</p>
<p class="calibre1">"Korkuyorsun," dedi Hope dişlerinin arasından, "sıkıntını kaybetmekten."</p>
<p class="calibre1">"Seni duyamıyorum, Hope."</p>
<p class="calibre1">Sahanlığın en alt noktasında artık güvende olan küçük kadın dönüp merdivenlerden yukarı doğru baktı. "Yalnızca benim verdiğim sıkıntı olmadan bütün o yazılarımı nasıl yazacağım, bütün o okumalarımı nasıl yapacağım, bütün o derin düşüncelerime nasıl dalacağım diye endişe ediyorsun. Hah, bırak da bundan böyle senin için bir başkası sıkıcı olsun! Bırak da sana sorun çıkartmayan bir başkası olsun!"</p>
<p class="calibre1">"Lütfen buraya gel."</p>
<p class="calibre1">Kocasının söylediğini yapmak yerine, Hope çantasını alıp salona geldi. Onu karşılamak için bir ben ayağa kalkmıştım.</p>
<p class="calibre1">"Paltonu çıkar," dedi Hope Amy'ye. "Şimdi otuz beş sene bunu çekme sırası sende!" Bunu söyledikten sonra hıçkı-ra hıçkıra ağlayarak titremeye başladı.</p>
<p class="calibre1">O ihtiyatlı merdiven yolculuğunu şimdi Lonoff yapıyordu. "Hope, numara yapıyorsun. Bu resmen şımarıklık."</p>
<p class="calibre1"><span class="calibre2">"Ben gidiyorum,"</span> dedi Hope.</p>
<p class="calibre1">"Hiçbir yere gittiğin yok. Çantayı yere bırak."</p>
<p class="calibre1">"Hayır! Ben Boston'a gidiyorum! Ama merak etme, o her şeyin yerini biliyor. Neredeyse onun evi zaten. Değerli vaktin boşa gitmeyecek. Eşyalarını odanın arka taraflarında bir yerlere asar ve ben kapıdan çıktığım andan itibaren de seni sıkmaya başlamaya hazır olur. Değişikliği fark etmezsin bile."</p>
<p class="calibre1">Bu duruma maruz kalmaya daha fazla tahammül edemeyen Amy'nin başını dizlerine doğru eğmesi, Hope'un tiradına sebep oldu: "Ah, kendisi başka türlü düşünüyor. Tabii düşünür. Her bir hikâyenin her bir taslağının her bir yaprağını okşarken görmüştüm onu. Kendisiyle beraber burada her şeyin bir sanat dinine dönüşeceğini düşünüyor. Ah, hiç olabilir mi ama! Bırak seni memnun etmeyi bir denesin, Manny! Bırak otuz beş sene boyunca düşüncelerinin perde arkası olarak sana hizmet etsin. Bırak yirmi yedinci taslak itibariyle senin ne kadar asil ve yiğit olduğunu görsün. Bırak sana güzel yemekler pişirip akşam yemeğinde sana mumlar yaksın. Bırak seni mutlu edecek her şeyi hazırlasın ve sonra sen gece gelip masaya oturduğun zaman, senin mahkeme duvarı gibi olan suratındaki o bakışı görsün. Akşam yemeğinde bir sürpriz mi? Ah, benim sevgili yavrum, sırf kötü yazmayla geçen sefil bir gün yüzünden böyle oluyor. Bu bile onu çileden çıkarmıyor ama. Peki ya o kalaylı antika şamdanlardaki mumlar? Bunca yıldan sonra mum mu? Nasıl da iğneleyici, diye düşünür, nasıl da hoyrat, ah, o dünden kalma çay odalarının hüzünlü anıları. Evet, senin o zavallı sırtın için kendisine söylenmeden günde iki kez sıcak banyolar hazırlasın, sonra da bir hafta boyunca kendisine tek kelime edilmemesine katlanmak zorunda kalsın; yatakta kendisine dokunulmamasın-dan hiç söz etmiyorum bile. Ona sorarsın yatakta, 'Ne oldu sevgilim, sorun ne?' diye. Ama elbette bilirsin tüm sorunun ne olduğunu, sana neden sarılmadığını, senin <span class="calibre2">orada</span> olduğunun dahi neden farkında olmadığını. Ellinci taslak!"</p>
<p class="calibre1">"Yeter bu kadar," dedi Lonoff. "Son derece ayrıntılı, noktasına virgülüne kadar doğru ve yeterli."</p>
<p class="calibre1">"Senin o kâğıtlarını okşuyordu! Ah, görecek o! 1935 yılında iki ay boyunca metronun en yoğun olduğu saatlerde yabancılar, burada yirmi senedir okşandığımdan daha çok okşamıştır beni! Paltonu çıkar, Amy; kalıyorsun. Sınıfta kurduğun hayaller gerçek oldu! Yaratıcı yazar senindir; bense gidiyorum!"</p>
<p class="calibre1">"O kalmıyor," dedi Lonoff, yine yavaşça. "Sen kalıyorsun."</p>
<p class="calibre1">"Bir otuz beş sene daha katlanamam buna."</p>
<p class="calibre1">"Ah, Hope'çuğum." Bir elini kadının hâlâ gözyaşlarının süzülmekte olduğu yüzüne koymuştu.</p>
<p class="calibre1">"Ben Boston'a gidiyorum! Ben Avrupa'ya gidiyorum! Bana dokunmak için artık çok geç! Bir dünya turuna çıkacağım ve bir daha hiç geri dönmeyeceğim! Ve sen," dedi Hope, sandalyesindeki Amy'ye, <span class="calibre2">"sen</span> hiçbir yere gitmeyeceksin. <span class="calibre2">Sen</span> hiçbir şey görmeyeceksin. Eğer dışarı akşam yemeğine çıksanız bile, eğer birisinin evinden gelen bir daveti altı ayda bir ona kabul ettirmeyi başarırsan, o zaman daha da kötüsü olacak; o zaman gitmeden önceki bir saat, o insanlar <span class="calibre2">düşüncelerini</span> dile getirmeye başladıklarında acaba nasıl olacak diye sürekli başının etini yiyerek hayatı sana zindan edecek. Eğer <span class="calibre2">biberliği</span> değiştirmeye kalkarsan, sana sorun nedir, diye sorar, eskisine ne oldu ki? Onun sırf yeni bir <span class="calibre2">sabun</span> markasına alışması için üç ay geçmesi gerekir. Sabunu değiştirmeyegör, sanki banyodaki lavaboda sadece bir kalıp Palmolive değil de ölü bir şey varmışçasına evin içinde <span class="calibre2">etrafı koklaya koklaya</span> dolanır durur. Hiçbir şeye dokunulamaz, hiçbir şey değiştirilemez, herkesin sessiz olması gerekir, çocukların susması gerekir, arkadaşları saat dörtten sonra onlardan uzak durmalıdır... İşte onun sanat dini, benim genç halefim: yaşamı reddetmek! Güzel hikâyelerini <span class="calibre2">yaşamıyor olmaktan</span> üretiyor! Ve artık onun birlikte yaşamıyor olduğu kişi sen olacaksın!"</p>
<p class="calibre1">Amy bir hışımla koltuğundan kalkıp püskülünün ucundaki ponponuyla o çocuksu şapkasını taktı. Hope'un yüzüne baka baka onu geçti ve Lonoff'a "Ben gidiyorum," dedi.</p>
<p class="calibre1"><span class="calibre2">"Ben</span> gidiyorum," diye feryat etti Hope.</p>
<p class="calibre1">Amy bana "Artık gidiyorum, eğer sizi kasabaya bırakmamı istiyorsanız diye söylüyorum," dedi.</p>
<p class="calibre1"><span class="calibre2">"Ben</span> gidiyorum artık," dedi Hope kıza. "Şu salak şapkayı da çıkar! Okul bitti! Yirmi yedi yaşındasın! Burası resmi olarak senin evin!"</p>
<p class="calibre1">"Değil, Hope," dedi Amy, en sonunda ağlamaya başlayarak, "sizin."</p>
<p class="calibre1">O teslimiyet ânında öylesine yıkılmış ve hazin görünüyordu ki, elbette ilk defa dün gece ona sarılıp kucağında oturmadı, elbette Lonoff onu daha önce de çıplak gördü, diye düşündüm. Sevgililerdi! Gene de E. 1. Lonoff'u takım elbisesini çıkarmış, Amy'yi de onun karnının üzerinde bacaklarını iki yana açmış çırılçıplak bir halde hayalimde canlandırmaya çalıştığım zaman, bir oğulun yapabileceğinden daha ileri gidemedim.</p>
<p class="calibre1"><span class="calibre2">Sanmıyorum ki, bu kadar güzel, yetenekli ve alımlı kızlarla dolu bir okulda öğretmenlik yapsam, kendime hâkim olabileyim.</span></p>
<p class="calibre1"><span class="calibre2">O halde yapmamalısın.</span></p>
<p class="calibre1">Ah, baba, öyle mi, senin yarı yaşında olan bu kara sevdalı, tapılası ve yurdundan edilmiş kızın sevgilisi miydin sen? Hem de Hope'u asla bırakmayacağının büsbütün farkında olarak? Sen de mi yenildin? Bu olabilir mi? <span class="calibre2">Sen?</span></p>
<p class="calibre1"><span class="calibre2">Yatak mı? Yatak kısmını yaşadım ben.</span></p>
<p class="calibre1">Artık durumun böyle olmadığına -kimsenin, hiç kimsenin yatak kısmını gerçekten <span class="calibre2">yaşamadığına-</span> kanaat getirmeme rağmen, yine de her şeyin böyle olduğuna inanmakta ısrar ettim.</p>
<p class="calibre1">"Dediğimi yap!" Yine Hope, Amy'ye emir veriyordu. "Kalacaksın ve ona bakacaksın! Burada yalnız kalamaz o!"</p>
<p class="calibre1">"Ama yalnız olmayacağım ki," diye açıkladı ona Lonoff. "Sen de biliyorsun yalnız olmayacağımı. Yeter, yeter artık, kendi iyiliğin için de. Bütün bunların nedeni misafirlerimiz olması. Bütün bunların nedeni gece yeni birinin yatıya kalmış olması. Birileri bize eşlik etti, hep birlikte kahvaltı yaptık ve heyecanlandın. Şimdi herkes gidiyor ve bu da sana fazla geldi. Kendini yalnız hissediyorsun. Korkuyorsun. Herkes anlıyor."</p>
<p class="calibre1">"Bak, Manny, çocuk olan o; <span class="calibre2">bana</span> çocukmuşum gibi davranma! O artık buradaki çocuk gelin... "</p>
<p class="calibre1">Ancak Hope onu daha da ayrıntıya girerek tanımlamaya başlayamadan önce, Amy onu geçip kapıdan dışarı çıkmıştı.</p>
<p class="calibre1">"Ah, küçük sürtük!" diye bağırdı Hope.</p>
<p class="calibre1">"Hope," dedi Lonoff. "Yapma. Yine başlama."</p>
<p class="calibre1">Ama çantasını taşıyarak Amy gibi evden kaçan karısını durdurmaya yeltenmedi.</p>
<p class="calibre1">Dedim ki, "Benim bir şey, herhangi bir şey yapmamı ister misiniz?"</p>
<p class="calibre1">"Hayır, hayır. Bırak her şey normal seyrinde ilerlesin."</p>
<p class="calibre1">"Tamam."</p>
<p class="calibre1">"Sakinleş, Nathan. Hepimiz teker teker sakinleşeceğiz."</p>
<p class="calibre1">Ardından Hope'un çığlığını duyduk.</p>
<p class="calibre1">Karın üzerinde kan görme beklentisiyle Lonoff'u ön pencereye kadar izledim. Bunun yerine, Amy'nin arabası yavaş yavaş sundurmanın dışına doğru geri geri giderken, evden sadece birkaç metre ötede bir kar yığının içinde oturup kalmış olan Hope'u gördük. Ancak buram buram tüten egzoz dumanı haricinde dışarıdaki her şey pırıl pırıldı. Sanki o sabah bir değil de iki güneş doğmuş gibiydi.</p>
<p class="calibre1">Hope izledi, biz izledik. Araba evle cadde arasındaki yola saptı. Ardından otoyola çıktı ve gitti.</p>
<p class="calibre1">"Bayan Lonoff düşmüş."</p>
<p class="calibre1">"Görüyorum," dedi Lonoff üzgünce.</p>
<p class="calibre1">Hope'un zar zor ayağa kalkışını izledik. Lonoff onun dikkatini çekebilmek adına parmak eklemleriyle buz tutmuş pencerenin üzerine vurdu. Başını arkaya çevirip de eve bakmaya tenezzül dahi etmeyen Hope valizi yol üzerinde bulunduğu yerden alarak, ihtiyatlı ve küçük adımlarla sundurmaya doğru ilerleyip Lonoff'un Ford'una bindi. Fakat motoru çalıştırmaya uğraştığında araba yalnızca ciyakladı; peşi sıra gelen denemeler, kış mevsimine özgü en iç karartıcı seslerden başka bir şey çıkarmadı ortaya.</p>
<p class="calibre1">"Akü," diye açıkladı Lonoff.</p>
<p class="calibre1">"Belki de fazla gaz vermiştir."</p>
<p class="calibre1">Hope tekrar denedi: aynı sonuç.</p>
<p class="calibre1">"Hayır, akü," dedi Lonoff. "Bir aydır böyle. Şarj ediyorsun ama değişen bir şey olmuyor."</p>
<p class="calibre1">"Yeni bir tane almanız gerekebilir," dedim, zira konuşmak istediği konu buydu.</p>
<p class="calibre1">"Gerek yok. Araba neredeyse sıfır sayılır. Kasabadan başka nereye gidiyor ki?"</p>
<p class="calibre1">Bekledik; sonunda Hope araçtan indi.</p>
<p class="calibre1">"Neyse ki arabanızın arızalı olması bir işe yaradı," dedim.</p>
<p class="calibre1">"Belki de." Holün çevresinde bir tur atıp ön kapıyı açtı. Bense pencereden izlemeye devam ettim.</p>
<p class="calibre1">"Hope!" diye bağırdı. "<sup class="calibre4">İ</sup>çeri gir artık. Bitti."</p>
<p class="calibre1">"Hayır!"</p>
<p class="calibre1">"Ama ben nasıl yalnız yaşayabilirim?"</p>
<p class="calibre1">"Oğlan seninle yaşayabilir."</p>
<p class="calibre1">"Saçmalama. Oğlan gidiyor. <sup class="calibre4">İ</sup>çeri gel artık. Eğer tekrar kayarsan, bir tarafını inciteceksin. Hayatım, dışarısı kaygan, cehennem kadar soğuk... "</p>
<p class="calibre1">"Ben Boston'a gidiyorum!"</p>
<p class="calibre1">"Nasıl yapacaksın bunu?"</p>
<p class="calibre1">"Gerekirse yürürüm."</p>
<p class="calibre1">"Hope, dışarısı eksi beş derece. İçeri gel, ısın ve sakinleş. Benimle bir çay iç. Sonra Boston'a taşınıp taşınmayacağımızı konuşuruz."</p>
<p class="calibre1">Bu noktada Hope iki eliyle çantayı ayaklarının önünde uzanan karlara doğru savurdu. "Ah, Manny, sırf yolları asfalt kaplı diye Stockbridge'e taşınmamış birisin sen, nasıl olur da seni Boston'a götürmeye ikna edebilirim? Hem Boston'da değişen bir şey olacak mı ki? Nasılsan öyle olacaksın, daha da fena hatta. Onca insanla dolup taşan Boston'da nasıl işine yoğunlaşacaksın? Orada birisi kalkıp sana hikâyelerinle ilgili bir şey dahi sorabilir!"</p>
<p class="calibre1">"O halde belki de en iyisi burada kalmaktır."</p>
<p class="calibre1">"Burada bile öyle fazla düşünemiyorsun, ben mutfakta ekmek kızartırken, daha makine benim ekmeğimi fırlatmadan evvel onu yakalamam gerekiyor ki sen çalışma odanda rahatsız olmayasın."</p>
<p class="calibre1">"Ah, Hope'çuğum," dedi Lonoff hafif bir kahkaha atarak, "biraz abartmaya başladın ama. Bir sonraki otuz beş yıl boyunca ekmeğini kızartmana bak ve beni unut."</p>
<p class="calibre1"><span class="calibre2">"Yapamam."</span></p>
<p class="calibre1">"Öğren!" dedi Lonoff sert bir şekilde.</p>
<p class="calibre1">"Hayır!" Hope çantayı aldı, arkasını dönüp evle cadde arasındaki yola doğru yürümeye başladı. Lonoff kapıyı kapattı. Pencereden, ayakları üzerinde durup duramayacağına bakıyordum Hope'un. Bir önceki gece kasabanın temizleme aracı karları öylesine koca öbekler halinde yığmıştı ki, Hope'un yola sapmasıyla gözden kaybolması bir oldu. Gerçi öyle cüsseli birisi de değildi zaten.</p>
<p class="calibre1">Lonoff antredeki gömme dolabın başında şosonlarıyla boğuşuyordu.</p>
<p class="calibre1">"Benim de gelmemi ister misiniz? Yardım etmek için?" diye sordum.</p>
<p class="calibre1">"Hayır, hayır. O yumurtadan sonra bana da egzersiz olur hem." Botlarını giymek için tekrar eğilmekten kendisini kurtarmaya uğraşırken ayaklarını sinirle yere vurdu. "Senin de yazacak şeylerin olmalı. Masamda kâğıt var."</p>
<p class="calibre1">"Ne için kâğıt var?"</p>
<p class="calibre1">"O hararetli notların için." Dolaptan koca, siyah ve kemerli -tam anlamıyla kaftan olmayan- bir palto çekti, ben de onu giymesine yardımcı oldum. Siyah bir şapkayı kel kafasına geçirmesiyle, ebedi acıların hahambaşısı, başdiyakozu ve en yüce rahibi portresini tamamlamış oldu. Paltosunun kol kısmından yere düşmüş olan atkısını verdim ona. "Eh, bu sabah da bayağı bir şey duydun."</p>
<p class="calibre1">Omuzlarımı silktim. "O kadar da değil."</p>
<p class="calibre1">"Ne kadar da değil, dün geceki kadar mı?"</p>
<p class="calibre1">"Dün geceki mi?" Tüm bildiklerimi o da mı biliyor yoksa? İyi de hayal edebildiklerimden başka ne biliyorum <span class="calibre2">ki</span> ben?</p>
<p class="calibre1">"Günün birinde hepimizin nasıl görüneceğini merak ediyorum. Bundan ilginç bir hikâye çıkabilir. Hikâyelerinde bu kadar iyi ve kibar değilsin" dedi. "Değişik birisin."</p>
<p class="calibre1">"Öyle miyim?"</p>
<p class="calibre1">"Umarım öylesindir!" Sonra, sanki rüştümü ispat ettiğim bir ritüeli yönetmeyi bitirmişçesine, büyük bir ciddiyetle elimi sıktı. "Ne tarafa gitti? Sola doğru mu?"</p>
<p class="calibre1">"Evet. Dağdan aşağıya."</p>
<p class="calibre1">Cebinde eldivenlerini buldu ve saatine göz attıktan sonra ön kapıyı açtı. "Tolstoy'la evli olmak gibi," dedi ve bundan beş dakika kadar önce asaleti daha az olan bir tutkunun peşinde başarısızlığa mahkûm yolculuğuna çıkmış kaçak eşinin ardından yola koyulurken, beni hararetli notlarımı alma işiyle baş başa bıraktı.</p>
</body>
</html>
