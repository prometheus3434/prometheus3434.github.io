<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1">Nasıl da şefkatle gülümsüyordu! Bel ağrısını hafif bir masajla ovarken bile. "Hata mı?"</p>
<p class="calibre1">"Evet."</p>
<p class="calibre1">"Bak, bu sabah Hope'a dedim ki: Zuckerman yeni başlayan birine göre kesinlikle son yıllarda karşıma çıkan en ikna edici ses."</p>
<p class="calibre1">"Öyle miyim?"</p>
<p class="calibre1">"Kastım üslup değil," dedi, farkı belirtmek için bir parmağını yukarı kaldırarak. "Kastım ses: dizlerinin arkalarında bir yerlerden başlayıp kafanın da üzerine çıkan bir şey. 'Hatayı' kafana takma. Sadece devam et. Oraya varacaksın."</p>
<p class="calibre1">Orası. Gözümün önüne getirmeye çalıştım ama beceremedim. Daha <span class="calibre2">burada</span> olmaya bile kalbim dayanmıyordu.</p>
<p class="calibre1"><span class="calibre2">Bu sabah Hope'a dedim ki.</span></p>
<p class="calibre1">Bu sırada, ceketinin düğmelerini ilikleyip kravatını gevşeterek -ve karısının her pazar gününü berbat eden o bakışıyla saatini kontrol ederek- ajandasında işle ilgili olan son maddeyle ilgileniyordu. Plakçaları çalıştırmak. Düşünce silsilesini sekteye uğratmıştım.</p>
<p class="calibre1">"Kol tamamen plağın sonuna kadar gidip dönmezse sana ne olacağını göstermek istiyorum."</p>
<p class="calibre1">"Elbette," dedim, "tabii."</p>
<p class="calibre1">"Son zamanlarda teklemeye başladı ve kimse düzeltemiyor. Kimi günlerde, her nasılsa kendi kendine düzeliyor ama sonra pat diye bozuluyor."</p>
<p class="calibre1">Klasik plak koleksiyonundan çok dizlerimin arkasından başlayan sesimi düşünerek kendisini pikaba kadar takip ettim.</p>
<p class="calibre1">"Bu, ses düğmesi tabii ki. Bu, başlat düğmesi. Bu da çıkar, basıyorsun... "</p>
<p class="calibre1">Bunun, insanı yüce biri yapan, devam etmesini, her şeyin üstesinden gelmesini sağlayan ve şimdi de onu yere yıkan, en ince ayrıntıya karşı gösterilen o aynı can sıkıcı büyük itina, o dayanılmaz kesinlik duygusu olduğunu fark ettim bir anda. E. 1. Lonoff'la birlikte plakçalarının başına buyruk kolunun başında durarak, ilk defa o meşhur olgunun ayrımına varmıştım: bir adam, kaderi ve eserleri: hepsi bir. Ne müthiş bir zafer!</p>
<p class="calibre1">"Ve," diye hatırlattı bana, "hem plaklar hem de kendi zevkin için, iyisi mi, önce onları silmeyi unutma."</p>
<p class="calibre1">Ah, o aşırı özen, ah o titizlik! Vücuda gelen kat görevlisi! Hikâyelerinin nimetini o talihsizlikten çekip çıkarmaya uğraşmak: "zafer" sözcüğü bunu tanımlamaya yetmiyordu.</p>
<p class="calibre1">Aniden onu öpmek istedim. Bunun, erkeklerin başına, anlatıldığından daha çok geldiğini biliyorum ama erkekliğe daha yeni adım atmıştım (aslında henüz beş dakika olmuştu) ve tıraş olmaya başladığımdan bu yana kendi babama karşı nadiren beslediğim bir duygunun gücü karşısında hayrete düşmüştüm. Betsy'nin, ayaklarını büyüleyici bir biçimde dışa doğru açıp yürüyen ve (tıpkı Betsy gibi!) son derece iştah kabartan bir şekilde süzgün, hafif ve kaldırılabilir görünen o uzun boyunlu havai arkadaşlarıyla yalnız kaldığımda devamlı üzerime üzerime gelen o şeyden bile güçlüymüş gibi geliyordu bu duygu şu anda. Oysa sabır ve sakınma dolu bu evde, şehvetli duygularımı bastırma konusunda, son zamanlarda Manhattan'daki o zincirini koparmış halime kıyasla daha başarılıydım.</p>
<p class="calibre1"><a id="bookmark0"></a><span class="calibre2">Nathan Dedalus</span></p>
<p class="calibre1">Bundan sonra kim uyuyabilirdi? Uyumaya çalışmak için lambayı bile kapatmadım. Çok uzun bir süre E. 1. Lonoff'un derli toplu çalışma masasına öylece bakıp durdum: Her bir istifin değişik bir soluk renkte olduğu düzenli daktilo kâğıdı yığınları; farklı taslaklar için herhalde, diye düşündüm. Sonunda ayağa kalkmış ve her ne kadar bu yaptığım saygısızlığın dik âlâsı olsa da paçalı donumla daktilo sandalyesine oturmuştum. Boş yere ağrımıyordu adamın sırtı. Şayet onun ebatlarında değilseniz, hiç de rahat bir sandalye olarak tasar-lanmamıştı. Parmaklarımla hafifçe daktilosunun tuşlarına dokundum. Hiçbir yere gitmeyen bir adam için neden taşınabilir bir daktilo? Onun sürekli yazması için inşa edilmiş siyah ve koca bir gülle tarzında bir makine neden değil? Yaslanıp düşünmesi için arkasında küçük bir yastık bulunan, idarecilere özgü rahat bir sandalye neden değil? Sahiden de, neden değil?</p>
<p class="calibre1">Odanın tek gerçek süsleri olan, yerel bir bankanın küçük duvar takvimi ve iki tane yazılı dizin kartı, çalışma masasının yanındaki panonun üzerine iliştirilmişti. Bir kartın üstünde, "Schumann'ın, Chopin'in Op. 31, 2 numaralı Si bemol minör</p>
<p class="calibre1">Scherzo'su hakkındaki sözlerine" atfen eksik bir cümle vardı. Şöyle yazıyordu: ". .. şefkat, cüret, aşk ve hor görüyle öylesine dolup taşıyor ki, layıkıyla Byron'ın bir şiiriyle kıyaslanabilir." Bundan ne anlam çıkartacağımı ya da daha ziyade Lonoff'un bundan ne anlam çıkarttığını bilmiyordum, ta ki Amy Bellette'in büyüleyici bir şekilde Chopin çalabildiğini hatırlayana dek. Belki Lonoff için bunu büyük mü büyük bir itinayla daktilo eden oydu; belki de, öğleden sonralarının ilerleyen saatlerinde kendisi orada olmadığı zamanlarda da Lonoff Cho-pin dinleyebilsin diye beraberinde ona bir plak hediye etmişti. Belki de, çalışma odasının zemininde onu ilk gördüğüm anda bu dize üzerine kafa yoruyordu: Kafa yoruyordu çünkü tasvir müzikle olduğu kadar kendisiyle de ilgiliydi...</p>
<p class="calibre1">Eğer yurdundan edilmişse, kızın ailesine ne olmuştu? Öldürülmüşler miydi? Bu, onun "hor görüsünü" açıklıyor muydu? Peki ya, o dolup taşan aşk kimin içindi? Lonoff için mi? Eğer öyleyse, hor görü de pek tabii Hope'a karşı olabilirdi. Eğer öyleyse, eğer şöyleyse.</p>
<p class="calibre1">Diğer kartın üzerine daktiloyla yazılmış olan alıntının Lonoff'u niçin cezbettiğini tahmin etmek için dâhi olmaya gerek yoktu. Bütün akşam boyunca bana söylediklerinden sonra, neden bu üç cümlenin, kendi cümleleriyle oynamaya oturduğu zaman başının üzerinde sallanmasını istediğini anlayabiliyordum. "Bizler karanlıkta çalışırız -elimizden geleni yaparız-, neyimiz var neyimiz yok veririz. Kuşkumuz tutkumuz, tutkumuz da görevimizdir. Gerisi sanatın çılgınlığıdır." Fikirler, Henry James'in "Ara Yıllar" adlı bilmediğim bir hikâyesine aitti. Ama "sanatın çılgınlığı" da ne demek oluyordu? Sanattan başka her şeyin çılgınlığını düşünebilirdim. Sanat akla yatkın olandır, öyle değil mi? Ben bir şeyi mi kaçırıyordum yoksa? Gece bitmeden, iki kere "Ara Yıllar"ı okuyacaktım, sanki sabah bu konudan sınava girecekmişim gibi. Oysa benim için o zaman kanun gibiydi bu: Olur da, kahvaltıda kâğıt peçetemin üzerinde bu soru -"Henry James 'sanatın çılgınlığı' demekle neyi kastediyor?"- çıkarsa, binlerce kelime yazmaya hazırdım.</p>
<p class="calibre1">Lonoff'un çocuklarının fotoğrafları daktilo sandalyesinin arkasındaki kitaplıkta sıralanmıştı: yüzlerinden baba genlerinin esamisi bile okunmayan bir erkek, iki kız. Kızlardan sarışın, çilli olanı, kemik çerçeveli gözlüğüyle aslında annesinin vakti zamanında sanat okulu günlerindeki o olası utangaç ve çalışkan haline benziyordu. Kızın fotoğrafının yanında ikiz resim çerçevesinde, dokuz sene önce bir ağustos günü İskoçya'dan Massachusetts'e yollanmış bir kartpostal vardı - yazara özel olarak. Belki de bu, kartpostalın camın altında saklanan bir hatıra olarak durumunu açıklıyordu. Lonoff'un hayatına dair birçok şey, kendisi için, çocuklarıyla iletişim kurmanın, otuzlu yıllarda Manhattan için yeterli görüşe sahip olmaktan hiç de kolay olmadığına işaret ediyordu. "Babacığım, şu anda Banffshire'dayız (Kuzey İskoçya). Bir zamanlar Mary Stuart'ın kaldığı Dufftown'daki Balvenie Kalesi'nin harabelerinin tam ortasında duruyorum. Bisikletle Cawdor'a (Shakespeare'in Macbeth'indeki Cawdor Beyi, takriben 1050 yılı) gittik dün, Duncan'ın öldürüldüğü yere. Çok yakında görüşmek üzere, Sevgiler, Becky."</p>
<p class="calibre1">Keza çalışma masasının hemen arkasındaki birkaç rafta yabancı dillere çevrilmiş eserleri vardı. Yere oturmuş bir halde, ilkin Lonoff'un İngilizcesinden okuduğum cümleleri Fransızca ve Almancadan çevirmeye çalıştım. Daha egzotik diller söz konusu olduğundaysa en iyi yapabildiğim şey, yüzlerce anlaşılmaz sayfa içerisinde karakterlerinin isimlerini bulmaya uğraşmaktı. Pechter. Marcus. Littman. Winkler. Dört bir yanları Finceyle kuşatılmış olarak işte oradaydılar.</p>
<p class="calibre1">Peki ya Amy'nin dili hangisiydi? Portekizce mi? İtalyanca mı? Macarca mı? Hangisinde Byron'ın bir şiiri gibi dolup taşıyordu?</p>
<p class="calibre1">Evrak çantamdan -içinde yaklaşık beş kilo ağırlığında kitap, öyle pek bilinmeyen beş dergi, otobüste gidiş ve dönüş esnasında ilham perisi geldiği takdirde ilk romanımın tamamını yazmama rahat rahat yetecek kadar sayfanın bulunduğu şişkin <span class="calibre2">Bildungsroman</span> çantamdan- çıkardığım çizgili büyük kâğıtlardan oluşan bir destenin üstüne, Lonoff'un kitap raflarındaki okumadığım her şeyin düzenli bir listesini çıkarmaya başladım. Alman felsefesi tahmin ettiğimden de fazlaydı ve sayfanın henüz yarısına geldiğimde, şimdiden kendime bir ömür boyu sürecek ağır hapis cezası vermişim gibi geldi. Fakat takdire şayan bir şekilde, okumaya çekilmeden evvel kendisinin beni methettiği sözler eşliğinde devam ettim. Sözleri ve şerefime kadeh kaldırması bir saattir zihnimde yankılanıyordu. Sonunda, boş bir sayfa üzerine, ne dediğini yazdım, kendisinin tam olarak ne demek istediğini anlayabilmek için. Tüm demek istediğini.</p>
<p class="calibre1">Ancak belli ki başka birinin daha anlamasını istiyormu-şum, zira çok geçmeden beni bekleyen çetin Heidegger ve Wittgenstein çilesini unutmuş, kâğıt destemle Lonoff'un masasına oturmuş, babama -ayak doktoru olan babama, babalarımdan ilkine- noksansız bir ses ustası olan E. 1. Lonoff'a göre dizlerimin arkalarından başlayıp kafamın da üzerine çıkan o "sesi" açıklamaya çalışıyordum. Mektup gecikmiş bir mektuptu. Babam üç haftadır, en büyük destekçilerime karşı işlemekte olduğum suçlara dair aydınlanmış bir pişmanlık emaresi bekliyordu benden. Sabahın dördünde kâbuslardan uyanıp sonrasında başka bir şey düşünemeyecek halde olmaya endişeden kavrulmak diyorsanız şayet, üç haftadır babamın endişeden kavrulmasına sebep oluyordum.</p>
<p class="calibre1">Sorunlarımız, işler tarafların mahkemede birbirlerine bağırmasına varmadan önce, babamın neredeyse iki sene boyunca arabulucu rolünü oynadığı eski bir aile anlaşmazlığına dayanan bir hikâyenin müsveddesini ona verdiğimde başlamıştı. Yazmış olduğum en iddialı -aşağı yukarı on beş bin kelimelik- hikâyeydi ve kanımca onu babama gönderme gerekçelerim, üniversitedeyken dörtlüklerimi, daha öğrencilerin çıkardığı şiir dergisinde boy göstermeden evvel aile eşrafının okuması için eve postayla yollama sebeplerim kadar zararsızdı. Başımın belaya girmesini değil, takdir ve övgü bekliyordum. En kadim ve en müzmin alışkanlık gereği, onları mutlu etmek ve gururlandırmak istiyordum.</p>
<p class="calibre1">Ki bu da zor değildi. Yıllardır sırf, kendisinin "yaşamsal meseleler" olarak adlandırdığı konular hakkında -"Amerikan Halkı Canlı Yayında Buluşuyor" isimli radyo programının bütün transkripsiyonlarını da içinde barındıran- hacimli bir dergi ve gazete yazıları yığınından oluşan "belgeleri" için babama kupürler göndererek onu gururlandırıyordum. Ne zaman eve ziyarete gitsem, hep aynı şeyi tekrarlayabilen annem -kendisine has içten, memnun bakışıyla- bana sürekli, babamın hastalarına (lafı döndürüp dolaştırıp aklındaki yaşamsal meseleye getirdikten sonra), "Bu konuyla ilgili daha bu sabah bir şey geldi postadan. Oğlum Nathan üniversitede görmüş. Kendisi Chicago Üniversitesi'nde. Bütün notları yüz üzerinden yüz. On altı yaşındayken gitmişti oraya, özel bir programla. Neyse, Chicago'daki gazetelerden birinde bunu görmüş ve belgelerim için bana yollamış," demekten ne kadar da büyük bir heyecan duyduğunu hatırlatırdı.</p>
<p class="calibre1">Ah, anne ve babam ne de kolay lokmaydılar! Oğullarından birinin onları gururlandırmaması için yarım akıllı veya sadist olması gerekirdi. Bense bunlardan hiçbiri değildim; saygılı, düşünceli ve uçuşa geçtiğim anlarda beni gaza getiren şey karşısında nankör olabilecek kadar çok haşır neşirdim kendimle. Ergenliğimdeki ateşli tartışmalara rağmen -hafta sonu gece geç vakitlere kadar dışarıda kalmalara, ayakkabı modalarına, liselilerin takıldığı hijyenik olmayan mekânlara, iddia edilmekle beraber sürekli inkâr ettiğim, son sözü söyleme eğilimime rağmen- elli klasik ev içi çekişme rezaletimizden, yakın aile bağlarımızı neredeyse aynı şekilde kuvvetlendiren o aynı güçlü duygularla çıkmıştık. Birçok kapı çarpmış, birkaç savaş açmıştım ama onları hâlâ öz çocuklarıymış gibi seviyordum. Düşkünlüğümün ne denli aşırı olduğunu bileyim ya da bilmeyeyim, onların bana karşı duydukları ve sonsuz bir kaynağa sahip olduğunu sandığım sevgiye fazlasıyla ihtiyacım vardı. Başka türlü olmasını sanamamam -yoksa sanmamam mı?-, aile tarihinden ödünç aldığım olayları kullandığım ve benim örnek babamın, aile terbiyesinin ve güveninin en utanç verici ve haysiyetsiz ihlali olarak gördüğü bir hikâye için her zamanki gibi teşvik edileceğimi bekleyecek kadar saf oluşumu yeterince açıklıyordur.</p>
<p class="calibre1">Hikâyeme kaynaklık eden gerçekler şöyleydi:</p>
<p class="calibre1">Büyük teyzelerimden Meema Chaya, Newark'ın kaymak tabakasına terzilik yaparak büyük bir özenle biriktirdiği yüklü miktarda parayı iki yetim erkek torununun eğitimi için bırakmıştı. İkizlerin dul annesi Essie, çocukları yüksekokuldan tıbbiyeye aldırmak için emanete el koymaya kalktığında, çocukların yüksek öğrenimleri sona erdiğinde Meema Chaya'nın mal varlığının geri kalan kısmını miras yoluyla devralacak olan küçük erkek kardeşi Sidney, kendisine engel olmak için Essie'yi mahkemeye vermişti. Zira Sidney, mirasın kendi payına düşen kısmıyla şehir merkezinde bir otopark satın alabilmek için dört senedir Richard ve Robert'ın Rutgers Üniversitesi'nden mezun olmalarını -çoğunlukla bilardo salonlarında ve barlarda, aileden bu yönde gelecek bir haberi bekleyerek- bekliyordu. Sidney -kendisine has- o şarlamasıyla, aileden sırf South Orange Bölgesi'nde golf arabaları süren iki fiyakalı doktor daha çıksın diye iyi bir hayat yaşamayı daha fazla erteleme niyetinin olmadığını dosta düşmana ilan etmişti. Sülalede Sidney'nin zamparalıklarından ve üçkâğıtçı arkadaşlarından hiç mi hiç hazzet-meyenler, onu hor kullanılmış, çıtkırıldım karısı Jenny ve bir kez dahi görülmemelerine rağmen rezilcesine cafcaflı rüküş kıyafetleri aile düğünleri, cenazeler ve diğer aile buluşmalarında hararetle tartışılan gizemli Polonyalı pilici Annie'den müteşekkil bir falanjla bir başına bırakarak, derhal çocukların ve onların asil amaçlarının yanında saf tutmuştu. Falanjda, elimden gelen her şeyi yapmaya hazır, ben de vardım. Ona olan hayranlığım çok eskilere, <span class="calibre2">Kansas</span> kruvazöründe eve dönüş yolundayken dört bin dolar kazandığı, bir gece boyunca süren poker partisinin sonunda kaybetmeyi gururuna yediremeyen bir Mississippilinin, büyük galibe pis Yahudi demesi üzerine onu köpekbalıklarına yem olsun diye Güney Pasifik Okyanusu'na attığı söylenen Sidney'nin Donanma'da geçirdiği günlere kadar uzanıyordu. Sonucu, vasiyetindeki kuvvetli "yüksek öğrenim" ifadesiyle Meema Chaya'nın ne denli kapsamlı bir şeyi kastettiğine bağlı olan dava <span class="calibre2">-goy-</span>yargıç tarafından en nihayetinde Sidney'nin lehine karara bağlanmış fakat mirasıyla Raymond Bulvarı'ndan satın aldığı otopark birkaç seneye kalmadan öylesine gözde bir gayri menkul olup çıkmıştı ki, mafya tarafından "kamusallaştırıl-mıştı". Çektiği sıkıntıların karşılığında Sidney'ye otoparkın değerinin onda birini vermişlerdi; bunun hemen sonrasındaysa, yine dinimizden olmayan süslü püslü başka bir sürtüğün yatağında kalbi bir balon misali patlamıştı. Bütün bunlar olup biterken, kuzenlerim Richard ve Robert, sağlam iradeli anneleri tarafından tıbbiyeye yerleştirilmişlerdi. Essie davayı kaybettikten sonra şehir merkezinde bulunan büyük bir mağazadaki işinden ayrılmış, gelecek on yıl boyunca hayatını çatı kiremitleri ve dış cephe kaplamaları satarak kazanmak için yollara düşmüştü. İradesi öylesine sağlamdı ki, Richard ve Robert için Kuzey New Jersey banliyösünden kiralanan yeni muayenehanelerin halılarıyla panjurlarını nihayet satın aldığı zaman, eyalette çatı kaplama yapmadığı bir işçi sınıfı mahallesi neredeyse kalmamıştı. İkizlerin stajyerlik döneminde sıcak bir öğleden sonrası Essie, bir saatini Passaic Bölgesi'nde bulunan klimalı bir sinemada geçirmeye karar vermişti. Söylenenlere bakılırsa, iş kovalamak ve anlaşmalar yapmakla geçen bin bir gecesinde, yemek yemek ve çocuklara telefon etmek dışında başka bir şeyi ilk kez yapıyordu. Ama artık oğullarının ortopedi ve dermatoloji alanlarındaki ihtisas döneminin bitmesine ramak kalmışken, ağustos sıcağıyla da birleşen o günün geleceği düşüncesi onun birazcık başını döndürmüştü. Ancak karanlık sinema salonunda Es-sie daha rahat bir nefes alıp yerine kurulmamıştı ki, yan koltukta oturan adam elini onun bacağının üzerine koymuştu. Adam abazanın teki olmalıydı çünkü etli butlu bir bacaktı dokunduğu; yine de Essie, kendisini ve iki yetim çocuğun geleceğini korumak için onca yıl çantasında taşıdığı çekiçle adamın elini bileğinden kırmaktan geri kalmamıştı. "Yüksek Öğrenim" başlıklı hikâyem, Essie'nin çekici havaya kaldırmasıyla sona eriyordu.</p>
<p class="calibre1">"Evet, hiçbir şeyi atlamadın, öyle değil mi?"</p>
<p class="calibre1">Babamın eleştirisi kışı geçirmek için Quahsay'e gitmeden önce vedalaşmaya geldiğim pazar günü işte böyle başlamıştı. Günün daha erken saatlerinde, pek sevdiğimiz bir teyzemiz ve amcamızla -yine bebekliğimden beri "Teyze" ve "Amca" dediğim- komşularımızdan çocuksuz bir çiftle birlikte ailemizin geleneksel pazar brunch'ına katılmıştım. Hayatımın büyük bir kısmında senede elli iki pazar günü, babam füme balık ve sıcak küçük yuvarlak ekmek almaya köşe başına gitmiş, erkek kardeşimle ben masayı ve meyve sularını hazırlamış, annem de kendi evinde üç saat boyunca boş boş oturmuştu. Kendisi bu can sıkıcı durumdan "Kraliçe gibiyim," diye söz ederdi. Ardından, bizimkilerin Newark pazar gazetelerini okumalarından ve radyoda -haftada yarım saatlik dramatik temsiller eşliğinde Yahudi tarihinin önemli anlarını anlatan- "Ebedi Işık" programını dinlemelerinden sonra, biz iki kardeş hazırlanır ve dördümüz arabaya binip akrabalarımızı ziyarete giderdik. Uzun süredir ağabeyiyle boştaki aile reisi koltuğu için çekişme halinde olan babam, genellikle ihtiyacı olduğuna kanaat getirdiği birine yol üzerinde bir yerde nasihat niteliğinde bir vaaz verir ve sonra arabayla eve dönerdik. Pazar akşamlarına özgü -meyveli kutsal gazozla bir güzel yıkanmış mukaddes meze yemeğine katılma; Tanrı misafirlerimiz Jack Benny, Rochester ve Phil Harris'in<a id="footnote1"></a><sup class="calibre4"><a href="#bookmark1">1</a></sup> evimize konuk oluş saatlerini hep beraber bekleme- ritüellerini yerine getirmek için yeniden mutfak masasının etrafında toplanmadan önce, annemin tabiriyle "erkekler" olarak, hava karardığında civardaki parka kendimize gelelim diye yürüyüşe giderdik. "Selam, Doktor, nasılsın?" Her zaman böyle selamlarlardı yol boyunca yanlarından geçtiğimiz komşular benim popüler ve konuşkan babamı; ancak her ne kadar o asla bundan rahatsızmış gibi görünmese de, sınıf bilincine sahip küçük oğlu kısa süreliğine, eğer hiçbir kontenjan sınırlaması olmasaydı da babası <span class="calibre2">gerçek</span> bir hekim olabilseydi onu "Bay Doktor Zuc-kerman" diye selamlayacaklarını düşünürdü. Salt "Doktor" ifadesini, <span class="calibre2">milk shake</span> hazırlayan ve boğaz pastilleri satan eczacılar için kullanırdı onlar.</p>
<p class="calibre1">"Evet, Nathan," diye başlamıştı söze babam, "hiçbir şeyi atlamadın, öyle değil mi?"</p>
<p class="calibre1">O zaman görevimi yerine getirmekten dolayı biraz yorulmuştum ve Quahsay yolculuğu için bir an önce New York'a eşyalarımı toplamaya gitmek istiyordum. <span class="calibre2">Brunch</span> vakti ziyaretim bütün güne yayılıp çıkmış, meğerse sırf beni görmek için uğradıkları anlaşılan sayısız akrabayla eski aile dostlarının geliş ve gidişleriyle de durum taçlanmıştı. Kâh iskambil oynayıp eski günleri yâd ederek, kâh kelime oyunlu şakalar yapıp tıka basa meyve yiyerek, misafirler gitmeye başlayana dek sağda solda takılmış ve sonra da hikâyem hakkındaki düşüncelerini benimle paylaşabilmesi için babamın isteği üzerine oturmaya devam etmiştim. Kendisi pek hayra alamet olmayan bir şekilde, benimle bir saat yalnız kalmak istediğini söylemişti.</p>
<p class="calibre1">O akşamüstü saat dörtte, üstümüzde paltolarımız ve atkılarımızla ikimiz parka doğru yola koyulduk. Her yarım saatte bir Elizabeth Bulvarı üzerindeki parkın hemen girişinden bir New York otobüsü kalkıyordu ve niyetim, babam söyleyeceğini söyledikten bir sonraki otobüse yetişmekti.</p>
<p class="calibre1">"Birçok şeyi atladım." Kastettiği konuda masummuş gibi davranıyordum; ona hikâyeyi gönderdiğim zamanki kadar masum olmakla birlikte, evde (sırtımı sıvazlamaktan ziyade) "düşüncelerini" benimle paylaşmaktan bahsettiği anda, ne kadar akılsız olduğumun farkına şıp diye varmıştım. Neden hikâyeyi yayımlatıp yayımlatamayacağımı bile bekleyip görmeyip, sonra da ona çoktan matbu halde göstermemiştim? Yoksa işleri çok daha beter bir hale getirmekten başka bir işe yaramaz mıydı bu? "Bir şeylerin atlanması lazımdı; hikâye sadece elli sayfa."</p>
<p class="calibre1">"Kastettiğim," dedi üzgünce, "iğrenç olan hiçbir şeyi atlamamışsın."</p>
<p class="calibre1">"Atlamış mıyım? Atlamamış mıyım? Ben tam olarak bu şekilde düşünmüyordum."</p>
<p class="calibre1">"Herkesi aşırı açgözlü göstermişsin, Nathan."</p>
<p class="calibre1">"Ama herkes öyleydi."</p>
<p class="calibre1">"Konuya böyle de bakılabilir tabii."</p>
<p class="calibre1">"Sen de konuya böyle bakıyordun. Uzlaşmadıkları için o kadar kızmıştın."</p>
<p class="calibre1">"Mesele şu ki, ailemizde bundan çok daha fazlası var. Sen de biliyorsun bunu. Umarım, bizlerin nasıl insanlar olduğumuzu hatırlatmıştır bugün sana. Hani New York'ta bunları unuttuysan diye söylüyorum."</p>
<p class="calibre1">"Herkesi görerek iyi vakit geçirdim, babacığım. Fakat bana ailemizin güzelliklerini hatırlatma konusunda ek ders vermene gerek yok."</p>
<p class="calibre1">Devam etti ama. "Ve insanların sana nasıl da bayıldıklarını. Bugün eve gelenler arasında, sana baktığı zaman yüzü gülmeyen tek bir kişi var mıydı? Sen de bundan daha sevecen, bundan daha tatlı bir çocuk olarak davranamazdın. Ailenin, sevdiğimiz tüm eski dostlarımızın yanında seni izledim ve kendi kendime dedim ki, 'Madem öyle, nedir bu hikâye? Unutulmaya yüz tutmuş bir olayı neden böyle didiklemeyi sürdürüyor bu çocuk?”'</p>
<p class="calibre1">"Yaşandığında unutulmaya yüz tutmamıştı."</p>
<p class="calibre1">"Hayır, o zaman da saçma sapan bir şeydi."</p>
<p class="calibre1">"Pek böyle düşünüyormuş gibi görünmüyordun. Bir Essie'ye, bir Sidney'ye koşturup durmuştun bir sene boyunca."</p>
<p class="calibre1">"Ancak şu var ki evladım, ailemizde bundan çok daha fazlası, bu hikâyede olduğundan çok ama çok daha fazlası mevcut. Senin büyük teyzen bu dünyada görüp görebileceğin en nazik, en sevgi dolu ve en çalışkan kadındı. Ninen ve onun tüm kız kardeşlerinin her biri de öyle. Onlar, sadece ve sadece başkalarını düşünen kadınlardı."</p>
<p class="calibre1">"Ama hikâye onlar hakkında değil ki."</p>
<p class="calibre1">"Ama onlar hikâyenin bir <span class="calibre2">parçası.</span> Bana kalırsa onlar hikâyenin <span class="calibre2">tamamı.</span> Onlarsız hikâye falan olmazdı! Sidney de kim oluyor? Aklı başında olup da onu artık düşünen herhangi biri bile var mı? Sanırım, sen çocukken, bize gelip gittiği zamanlarda vakit geçirmekten keyif aldığın, ziyadesiyle eğlenceli bir tip gibi görünüyordu sana: Üzerinde adının yazılı olduğu bilekliği şıngırdata şıngırdata sanki kendisi güverteyi temizleyen önemsiz biri değil de Amiral Nimitz'miş gibi çan çan konuşan, üstündeki İspanyol paça pantolonuyla çam yarması bir özenti. Bundan fazlası da olamazdı elbette. Eve gelip de yere oturup sana ve küçük erkek kardeşine zar atmayı nasıl öğrettiğini hatırlıyorum. Şakacıktanmış. O ayıyı kulağından tutup kapı dışarı edesim gelmişti."</p>
<p class="calibre1">"Bunu hatırlamıyorum bile."</p>
<p class="calibre1">"Ben hatırlıyorum ama. Hepsini hatırlıyorum. Meema Chaya için kederden başka bir şey olmadı Sidney asla. Yerlerde yuvarlanıp kendilerini güldüren koca palavracının altında, diğer insanları ağlatan birisinin olabileceğinin farkına varmaz küçük çocuklar. Senin büyük teyzeni çok ağlattı o, sokağa adımını atacak yaşa geldiği zamandan beri kadına üzüntü vermekten başka hiçbir şeyin peşinde olmadı. Ve yine de, <span class="calibre2">yine de</span> o kadın kendisine binbir güçlükle kazandığı paranın büyük bir kısmını bıraktı ve bir şekilde bu paranın onun işine yaraması için dua etti. Onun kendisine verdiği tüm sefaletin ve sebep olduğu utancın üstesinden geldi kadın; tam da o mükemmel kadına yaraşır şekilde. 'Chaya' hayat demektir, herkese vermek için içinde sahip olduğu şey buydu işte. Ama sen bunu atladın."</p>
<p class="calibre1">"Atlamadım. Onun hakkında o kadarını sezdiriyorum ilk sayfada. Ama haklısın, Meema Chaya'nın hayatına öyle pek girmiyorum."</p>
<p class="calibre1">"İşte iyi hikâye asıl o olurdu."</p>
<p class="calibre1">"Ama işte o bu hikâye değil."</p>
<p class="calibre1">"Peki, böyle bir hikâye yayımlandığı zaman, bizi tanımayan insanlar için ne gibi bir anlam ifade edeceğini sen bütünüyle anlıyor musun?"</p>
<p class="calibre1">Sokağımızın uzun yokuşunu inmiş ve Elizabeth Bulva-rı'na varmıştık. Üzerimde tesirini hissetmediğim tek bir çimenlik, tek bir ara yol, tek bir garaj, tek bir elektrik direği, tek bir tuğlalı veranda yoktu yanından geçtiğimiz. Beysboldaki yan atış egzersizlerimi şurada yapmış, kızağımdan düşüp dişimi şurada kırmıştım, bir kıza ilk şurada dokunmuş, bir arkadaşıma sataştım diye şurada annemden bir tokat yemiş, dedemin öldüğünü şurada öğrenmiştim. Şehrin hayata başladıkları yakası dikkate alındığında, "cilalı" bir bodrum katına sahip altı odası ve geniş gölgeler veren ağaçların bulunduğu bir sokağa bakan kapalı taraçaları olan iyi kötü bizimki gibi evlerin kendileri için asla kanıksanmış bir şey olmadığı bizim gibi iyi kötü Yahudilere ait, tek ailelik tuğladan evlerle dolu bu sokakta başımdan geçen onca şeyi hatırlamamın bir sonu yoktu.</p>
<p class="calibre1">Parkın girişi işlek caddenin karşısındaydı. Babam orada -her pazar aynı bankta- kurulup, benle kardeşimin, dedeler ve nineler, büyük teyzeler ve büyük amcalar, normal teyzeler ve amcaların yanında saatlerce uslu uslu oturduktan sonra deli gibi bağıra çağıra kovalamaca oynayışımızı izlerdi; bazen bana Newark'ta zenciden çok Zuckerman varmış gibi gelirdi. Babamın arabayla şehri gezdirdiği herhangi bir pazar günü gördüğüm kuzenlerim kadar çok zenciyi bir senede görmezdim. "Ah," derdi, "siz çocuklar amma seviyorsunuz bağırmayı," ve parktan çıkıp, yaşadığımız bildik tepeciğe doğru yola koyulduğumuzda, ellerini ayrı ayrı her iki oğlunun da başının üzerine koyarak, terden sırılsıklam olmuş saçlarımızı düzeltirdi. "İçinde bağırma olan herhangi bir oyun olsun," derdi annemize, "bu ikisinin keyfine diyecek olmaz." Şimdi küçük erkek kardeşim (babamın kendisi için verdiği daha iyi bir karar uyarınca) oyunculuk kariyerinden gönülsüzce vazgeçmiş ve yelkenleri suya indirmiş bir halde diş hekimliğine hazırlık derslerinin sıkıntısına katlanıyordu; peki ya ben? Görünen o ki, ben yine bağırıyordum.</p>
<p class="calibre1">Dedim ki, "Belki de hemen otobüse binsem daha iyi olacak sanırım. Belki de parkı pas geçmemiz gerek. Uzun bir gün oldu, eve dönüp yarın Quahsay'e gitmeden önce hazırlanmam lazım."</p>
<p class="calibre1">"Sorularıma cevap vermedin."</p>
<p class="calibre1">"Babacığım, bir faydası yok. Şimdi iyisi mi sen o hikâyeyi postaya verip bana gönder ve bunu unutmaya çalış."</p>
<p class="calibre1">Önerim, babamın hafif ve alaylı bir kahkaha atmasına neden oldu.</p>
<p class="calibre1">"Pekâlâ," dedim keskince, "unutma o halde."</p>
<p class="calibre1">"Sakin ol," diye cevap verdi. "Seni otobüse kadar geçireyim. Seninle bekleyeyim."</p>
<p class="calibre1">"Cidden eve gitmelisin. Hava soğumaya başlıyor."</p>
<p class="calibre1">"Ben hiç üşümüyorum ama" diye bilgilendirdi beni.</p>
<p class="calibre1">Otobüs durağında sessizce bekledik.</p>
<p class="calibre1">"Pazar günleri seyrek geçer otobüsler" dedi en nihayetinde. "İyisi mi sen eve gel de akşam yemeğe kal. Sabah ilk iş bir otobüse atlayıp gidersin."</p>
<p class="calibre1">"Sabah yapmam gereken ilk iş Quahsay'e gitmek."</p>
<p class="calibre1">"Bekleyemezler mi?"</p>
<p class="calibre1">"Ben bekleyemem," dedim.</p>
<p class="calibre1">Otobüse bakınmak için caddeye çıktım.</p>
<p class="calibre1">"Kendini öldürteceksin orada."</p>
<p class="calibre1">"Belki de."</p>
<p class="calibre1">"Peki," dedi, sonunda ben biraz sakinleşip soluğu tekrar kaldırımın kenarında aldığımda, "hikâyeyi ne yapacaksın şimdi? Bir dergiye mi yollayacaksın?"</p>
<p class="calibre1">"Dergi için çok uzun. Muhtemelen hiçbir dergi basmaz."</p>
<p class="calibre1">"Ah, basarlar elbet. <span class="calibre2">Saturday Review</span> adını duyurdu senin. Harikulade bir makaleydi, daha bu yaşta senin oraya seçilmen müthiş bir onur."</p>
<p class="calibre1">"Bakacağız artık."</p>
<p class="calibre1">"Hayır, hayır. İyi gidiyorsun. <span class="calibre2">Saturday Review,</span> Kuzey New Jersey'de daha önce hiç içinde senin resminin olduğu sayısı kadar satmamıştı. Sence bugün neden herkes uğradı; Frieda ve Dave, Tessie Teyze, Birdie, Murray, Eldermanlar? Çünkü senin resmini görüp seninle gururlanmışlardı."</p>
<p class="calibre1">"Hepsi de söyledi zaten."</p>
<p class="calibre1">"Bak, Nathan, müsaade et de söyleyeceğimi söyleyeyim. Sonra gidebilir ve orada, sanatçılar kolonisinde, sakin kafayla sana neyi anlatmaya çalıştığımı tekrar düşünürsün belki. Eğer önemsiz biri olup çıkacak olsaydın, bu durumu ciddiye almazdım. Fakat ben seni ciddiye alıyorum ve senin de kendini ve ne yaptığını ciddiye alman gerekiyor. Şu kahrolası otobüse bakınıp durmayı bırak ve beni dinle, <span class="calibre2">lütfen.</span> Bir <span class="calibre2">sonraki</span> otobüse binebilirsin! Okul çağında değilsin artık, Nathan. Sen bir ağabeysin, hayata adım atmış birisin ve ben sana buna uygun davranıyorum."</p>
<p class="calibre1">"Anlıyorum. Ama bu hep aynı fikirde olacağız demek değil. Ama aksine senin ima ettiğin şey <span class="calibre2">tam da</span> bu."</p>
<p class="calibre1">"Fakat hayat tecrübeme dayanarak, sıradan insanların bunun gibi bir hikâye okuduklarında ne düşüneceklerini az çok biliyorum. Oysa sen bilmiyorsun. Bilemezsin. Yaşamın boyunca tüm bunlardan korundun sen. Burada, Yahudi çocuklarla beraber okula gittiğin bu mahallede büyüdün. Deniz kenarına gidip Eldermanlarla aynı evi paylaştığımız zaman hep Yahudilerin arasındaydın, yazın bile. Chicago'dayken eve getirdiğin en iyi arkadaşların Yahudi çocuklardı hep. Bunun gibi bir şey okudukları zaman kâfirlerin ne düşüneceklerini bilmemen senin hatan değil. Ama ben sana söyleyebilirim. Bunun nasıl büyük bir sanat yapıtı olup olmadığına bakmaz onlar. Onlar sanattan anlamazlar. Belki ben de sanattan anlamam. Belki ailemizden kimse sanattan senin anladığın şekilde anlamaz. Benim <span class="calibre2">mesele</span> ettiğim şey de bu ya. İnsanlar sanatı okumuyor, <span class="calibre2">insanları</span> okuyorlar. Ve onlar hakkında öyle hükme varıyorlar. Peki, sence, hikâyendeki insanlar hakkında nasıl bir hükme varacaklar, ne gibi sonuçlar çıkaracaklar? Hiç düşündün mü bunu?"</p>
<p class="calibre1">"Evet."</p>
<p class="calibre1">"Ve ne sonuca vardın?"</p>
<p class="calibre1">"Ah, tek bir kelimeyle ifade edemem bunu, hele de böyle yol ortasında. On beş bin kelimeyi tek bir kelimeyle ifade edeyim diye yazmadım ki ben."</p>
<p class="calibre1">"Pekâlâ, ben edebilirim. Yol ortası da bunun için pek fena bir yer sayılmaz hani. Zira ben o kelimeyi biliyorum. Bu dünyada Yahudi halkı için ne kadar da az sevgiye yer olduğunu bütünüyle anlayıp anlamadığını merak ediyorum. Nazilerin etkisi altındaki Almanya'yı da kastetmiyorum. Kastettiğim, aksi bir durumda senin ve benim tamamen zararsız olduklarını düşüneceğimiz Bay ve Bayan İyi, alelade Amerikalılar. Var öyle bir şey, Nathan. Seni temin ederim ki var. Olduğunu <span class="calibre2">biliyorum.</span> Bunu açıkça söylemeseler de gördüm, hissettim."</p>
<p class="calibre1">"Ama ben bunu <span class="calibre2">inkâr etmiyorum</span> ki. Sidney neden o güneyli kıroyu gemiden atmıştı?"</p>
<p class="calibre1">"Sidney," dedi kızgınlıkla, "hiçbir zaman hiçbir güneyli kıroyu hiçbir gemiden atmadı. Sidney kafadan atmış, Nat-han! Sidney, hiç kimseyi umursamayan ve kendi çıkarından başka hiçbir şey düşünmeyen beş para etmez bir kabadayının tekiydi."</p>
<p class="calibre1">"Ayrıca gerçekten yaşamış ve benim anlattığımdan daha iyi olmayan biriydi, babacığım!"</p>
<p class="calibre1">"Daha mı iyi? Daha da kötüydü be! Onun ne rezil birisi olduğu konusunda <span class="calibre2">en ufak</span> bir fikrin yok. Sana o alçak hakkında öyle hikâyeler anlatırım ki tüylerin diken diken olur."</p>
<p class="calibre1">"Buraya mı <span class="calibre2">geldik</span> şimdi? Eğer o daha kötüyse... ah, bak, bir yere varacağımız yok. Lütfen, hava kararıyor, kar yağacak; <span class="calibre2">eve git.</span> Quahsey'e gittiğimde sana yazacağım. Ama bu konuda söylenecek bir şey kalmadı artık. Aynı fikirde değiliz işte, nokta."</p>
<p class="calibre1">"Tamam," dedi kırgın bir şekilde, "tamam!" Ama tahmin ettiğim üzere yalnızca o anlığına beni sakinleştirmek için.</p>
<p class="calibre1">"Babacığım, eve git lütfen."</p>
<p class="calibre1">"Seninle beklesem bir zararı olmaz. Burada bir başına beklemeni istemiyorum."</p>
<p class="calibre1">"Burada kendi başımın çaresine gayet iyi bakabilirim. Yıllardır bakıyorum zaten."</p>
<p class="calibre1">Yaklaşık beş dakika sonra, birkaç blok ötede, New York otobüsünün farlarına benzeyen bir şey gördük.</p>
<p class="calibre1">"Peki," dedim, "birkaç ay sonra döneceğim. Haberleşiriz; telefon ederim."</p>
<p class="calibre1">"Nathan, kâfirlere kalırsa, hikâyen sadece ve sadece tek bir şeyle ilgili. Gitmeden dinle beni. Çıfıtlarla. Çıfıtlar ve onların para tutkusuyla ilgili. Bizim iyi Hıristiyan dostlarımızın göreceği tek şey bu. Seni temin ederim. Bilim insanı, öğretmen ve avukat oluşlarıyla, bu kişilerin diğerleri için başardıkları şeylerle ilgili değil. Chaya gibi, Amerika'da kendine başını sokacak düzgün bir yer bulmak için çalışarak para biriktirip kendini feda eden göçmenlerle ilgili değil. Evimizde büyürken senin geçirdiğin o harikulade huzurlu gün ve gecelerle ilgili değil. Her zaman sahip olduğun sevgi dolu arkadaşlarınla da ilgili değil. Hayır, Essie ve onun çekiciyle, Sid-ney ve onun dansçı kızlarıyla, Essie'nin o adı çıkmış avukatı ve adamın ettiği pis sözlerle ilgili ve görebildiğim kadarıyla, bütün aile bir <span class="calibre2">goy</span> yargıcın önüne sürüklenmeden önce makul bir anlaşmaya varsınlar diye onlara yalvaran benim nasıl bir ahmak olduğumla ilgili."</p>
<p class="calibre1">"Seni bir ahmak olarak resmetmedim. Tanrım, ne münasebet. Aslına bakarsan sanmıştım ki," dedim sinirli sinirli, "sana olan sevgimi gösteriyorum sanmıştım."</p>
<p class="calibre1">"Ah, öyle mi? Pek öyle anlaşılmıyor ama. Bak evladım, öyle insanlarla mantıklı konuşmaya çalışarak belki <span class="calibre2">gerçekten </span>ahmaklık <span class="calibre2">etmiştim.</span> Benimle biraz alay edilmesine aldırış etmem; benle alay edilmesi umurumda bile olmaz. Her şeyi yaşadım hayatta. Oysa benim kabul edemediğim şey, senin görmediğin, senin görmek <span class="calibre2">istemediğin</span> şey. Bu hikâyedekiler biz değiliz ve daha da kötüsü <span class="calibre2">sen</span> de bu değilsin. Sen sevgi dolu bir çocuksun. Seni bütün gün izledim. Seni bütün hayatın boyunca izledim. İyi, edepli ve düşünceli bir genç adamsın sen. Bu türden bir hikâye yazıp hakikat buymuş gibi davranacak birisi değilsin sen."</p>
<p class="calibre1">"Ama <span class="calibre2">ben</span> yazdım." Yeşil yanmış, New York otobüsü kavşaktan bize doğru ilerlemeye başlamış ve babam boynuma sarılmıştı. Bu beni çok daha saldırgan bir hale getirmişti. "Bu türden bir hikâye yazacak türden bir insanım <span class="calibre2">ben'."</span></p>
<p class="calibre1">"Değilsin," diye yakındı, beni şöyle bir silkeleyerek.</p>
<p class="calibre1">Oysa ben otobüse atlamıştım ve lastikli kenarlarıyla otomatik kapı, duruma fazlasıyla uygun gibi gelen bir güm sesiyle -bir hikâyede yer almaması gereken türden bir sembol-kapanmıştı. Bir anda bana Laurel Garden'daki ödüllü boks maçlarını anımsatmıştı bu ses: Senede bir kereliğine, bu maçlarda ben ve kardeşim bozukluklarımızı bahse yatırır, birimiz beyaz dövüşçüyü tutarken öbürümüz siyahi olanı tutardı; "Doktor" Zuckerman da müsabakayı izleyen kalabalık içindeki, bir defasında aralarında şehrin ilk Yahudi belediye başkanı olan diş hekimi Meyer Ellenstein'ın da bulunduğu birkaç tanıdığını selamlardı. Duyduğum, ölümcül nakavt darbesinin akabinde sersemlemiş ağırsıkletin branda beziyle kaplı zemine düştüğünde çıkan yürek parçalayıcı sesti. Kış mevsimi için ayrılırken el sallamak için baktığımda gördüğüm, güzelce giyinmiş, ufak tefek babamdı: ziyaretim için, kahverengi kumaş pantolonu ve ekose kasketiyle uyumlu, "ayakuçlarına" kadar uzanan yeni bir palto giymişti ve tabii ki o aynı gümüş çerçeveli gözlüğüyle, bebekliğimden bu yana elimle tutmaya çalıştığım o aynı narin düzgün bıyığıyla gelmişti; gördüğüm, bir zamanlar cennetimiz olan parkın sokağa bakan ve o an üzerine karanlık çökmekte olan köşesinde bir başına, kendisinin ve tüm Yahudi toplumunun benim açıklanamaz ihanetim tarafından lekelenip tehlikeye atıldığını düşünen, şaşkına dönmüş babamdı.</p>
<p class="calibre1">İş bununla da bitmemişti tabii. Babam bu durumdan öylesine rahatsız olmuştu ki, birkaç gün sonra, annemin tavsiyelerine rağmen ve öğrendiğim zaman bunun benim hoşuma gitmeyeceği yönünde onu Ithaca'dan uyaran erkek kardeşimle yaptığı tatsız bir telefon konuşmasının ardından, Ellenstein ve Haham Joachim Prinz'den sonra şehrin belki de en saygın Yahudisi olan Yargıç Leopold Wapter'ın huzuruna çıkmayı denemeye karar vermişti.</p>
<p class="calibre1">Galiçyalı Yahudilerden olan Wapter, ailemizin 1900 tarihinde Doğu Avrupa'dan oraya gelmesinden yaklaşık on sene evvel, şehrin imalathanelere ve ucuza işçi çalıştıran bölgelerine komşu varoşlarda doğmuştu. Babam, yedi yaşındaki Yahudi veledi birbirlerine atarak biraz eğlenen İrlandalı haytalar sürüsünden Wapter kardeşlerden biri -bizzat geleceğin hukukçusu da olabilirdi- tarafından kurtarılışını hâlâ hatırlıyordu. Bu öyküyü çocukluğumda, genellikle de arabayla Wapter'ın oturduğu Clinton Bulvarı'nın düzenlenmiş bahçeleri ve kuleli taş evlerinin yanından geçerken birçok kez dinlemiştim. Wapter burada, Vassar Koleji'nde Hıristiyan hocaların saygısını kazanan ilk öğrencilerden biri olan evde kalmış kızıyla ve büyük bir mağazanın vârisi olan ve memleketi Charleston'da sahip olduğu söylenen üne yardımseverlik faaliyetleri sonucunda Essex Vilayeti Yahudileri arasında da kavuşan karısıyla birlikte oturuyordu. Wapterlar bizim ev halkı arasında daha ziyade Başkan'a ve Bayan Roosevelt'e gösterilen türden bir itibar ve otorite sahibi olduklarından, küçükken Bayan Wapter'ın, Bayan Roosevelt'in kontes şapkalarını ve elbiselerini giyip dolaştığını ve First Lady'nin o harikulade İngiliz İngilizcesine özgü tonlamalarıyla konuştuğunu düşünür dururdum. Kadının Güney Carolinalı olması yüzünden, kendisi sahiden Yahudi <span class="calibre2">olabilirmiş</span> gibi gelmemişti bana. Hikâyemi okuduktan sonra, benim hakkımda onun düşündüğü şey de tam buymuş.</p>
<p class="calibre1">Yargıçla irtibata geçmek için babamın evvela, birkaç senedir yargıcın Newark'taki mabedinin başkanlığını yapan, hukukçu ve ordudan emekli eski bir albay olan ve şehrin dışında yaşayan çalımlı bir kuzenimizle görüşmesi gerekmişti. Kuzen Teddy daha önce bir defa, babam Wapter'ın her sene yüksekokula giriş yetkililerine -söylenenlere bakılırsa- her daim iş gören tavsiye mektupları yazdığı beş çocuktan biri olmam gerektiği fikrini kafasına koyduğu zaman yardım etmişti ona zaten. Yargıç Wapter'ın huzuruna çıkmak için, giydiğim mavi takım elbiseyle güpegündüz bir otobüse bindikten sonra, otobüsün beni bıraktığı (bizde Times Meydanı'na denk düşen) Four Corners'tan, o saatte o takım elbisemle beni görür görmez işlerini güçlerini bırakıp kalakaldıklarını düşündüğüm müşterilerden müteşekkil kalabalıkları yararak Market Caddesi'ni boydan boya yürümek zorunda kalmıştım. Essex Vilayeti Adliye Sarayı'nda mülakata tabi tutulacaktım, yargıcın "makam"ında; bir önceki hafta boyunca, annemin telefonda akrabalara olabildiğince sık ve öylesine büyük bir saygıyla söylediği ve düğmelerimi ilikleyip mavi takım elbisenin içine büsbütün girmeden önce yedi defa tuvalete gitmeme neden olan bir ifade.</p>
<p class="calibre1">Teddy bir önceki gece, nasıl davranmam gerektiği konusunda bana birkaç ipucu vermek için telefon etmişti. Görüşmeye giderken giydiğim takım elbiseyi, babamın bir çift çorap bağıyla bağlayarak giydiğim yine kendisine ait siyah ipek çorapları ve odamın bir köşesinden hiç ayırmadığım bir ilkokul hediyesi olan, üstünde adımın baş harflerinin bulunduğu evrak çantasını da açıklıyordu bu. Pırıl pırıl parlayan çantada, bir önceki sene Uluslararası İlişkiler dersi için Balfo-ur Deklarasyonu hakkında hazırladığım, daktiloya çekilmiş on sayfalık ödevi taşıyordum.</p>
<p class="calibre1">Bana öğretildiği üzere, derhal "açık açık düşüncelerimi söylemiş" ve yargıçtan yazıma bir bakmasını rica etmiştim. Yargıcın makamının aslında on değil de tek bir odadan, lisedeki müdürümüzünkinden öyle daha gösterişli bir yanı bulunmayan tek bir odadan ibaret olduğunun ortaya çıkması beni rahatlatmıştı. Beklentilerimin beni şaşırtacak şekilde aksine, esmer, tombul ve güler yüzlü yargıcın beyaz saçları da yoktu. Her ne kadar babam kadar minyon olmasa da, adliye sarayına girerken yanından geçtiğiniz, Abraham Lincoln'ün bronz heykelinden yarım metre kadar kısaydı yine de boyu. Aslına bakılacak olursa, benim tasalı babamdaki ciddiyetin yarısına bile sahip olmayan çok daha genç biriymiş gibi görünüyordu. Söylenenlere göre mükemmel bir golfçü olan yargıç, ya bir golf maçına gitmek üzereydi ya da bir golf maçından dönmüştü; ayağındaki baklava desenli çorapları daha sonra buna yormuştum. Oysa çorapları ilk fark ettiğim zaman -kendisi deri koltuğunda yazıma göz atmak için geriye doğru yaslandığında- çok şaşırmıştım. Sanki toy, dünyevi aday oymuş da, babasının çorap bağlarını bir sargı bezi misali sımsıkı bağlamış yargıç benmişim gibi. "Bu şimdilik bende kalabilir mi, Nathan?" diye sormuştu, <span class="calibre2">a.g.y.</span> ve <span class="calibre2">a.g.e.</span> ibareleriyle dolu sayfalarımı bir gülümsemeyle çevirirken. "Eşimin bakması için eve götürmek istiyorum da." Sonra sorgu başlamıştı. (Teddy'nin önerisi üzerine) Birleşik Devletler Anayasası'nı, Bağımsızlık Bildirgesi'ni ve Newark'ta çıkan <span class="calibre2">Evening Post</span> gazetesinde baş makalelerin bulunduğu sayfayı okuyarak bir gece öncesinden hazırlanmıştım. Truman'ın Kabine üyelerini, her iki meclisin çoğunluk ve azınlık liderlerini elbette ezbere biliyordum bilmesine ama annemin içine su serpmek için yatmadan önce bir defa daha adlarını sesli tekrar etmiştim.</p>
<p class="calibre1">Yargıcın sorularına aşağıdaki cevapları verdim:</p>
<p class="calibre1">Gazeteci. Chicago Üniversitesi. Ernie Pyle. Benden küçük bir erkek kardeş. Okumak ve spor yapmak. Ulusal</p>
<p class="calibre1">Lig'de New York Giants, Amerikan Ligi'nde de Detroit Ti-gers. Mel Ott ve Hank Greenberg. Li'l Abner. Thomas Wolfe. Kanada; Washington, D. C.; Rye, New York; New York Şehri; Philadelphia; Jersey sahili. Hayır, efendim, Florida'ya hiç gitmedim.</p>
<p class="calibre1">Yargıcın sekreteri, Wapter'ın üniversite başvurularını destekleyeceği beş Newarklı Yahudi gencin adlarını açıkladığında, o isimlerden biri de benimkiydi.</p>
<p class="calibre1">Tekrar görmemiştim yargıcı; gerçi babamın gönlü olsun diye, öğrenciliğimin ilk senesindeki oryantasyon haftamda, destekçime Chicago Üniversitesi'nden, benim adıma yaptığı her şey için kendisine bir kez daha teşekkür ettiğim bir mektup yollamıştım. Babamla "Yüksek Öğrenim" hakkında konuşmak için buluştuklarını ilk kez, ilk görüşmemizden yedi yıl kadar sonra, Quahsay'deki misafirliğimin ikinci haftasında Wapter'dan aldığım mektuptan öğrenmiştim.</p>
<p class="calibre1">Sevgili Nathan:</p>
<p class="calibre1">Kıymetli ailenle olan tanışıklığım, senin de bildiğin üzere, çok eskilere, Prince Caddesi'nde yüzyıl başına, yeni bir ülkede hepimizin yoksullukla boğuştuğu, temel ihtiyaçlarımız, toplumsal ve siyasi haklarımız ve ruhani saygınlığımız uğruna mücadele ettiğimiz günlere uzanıyor. Newark'taki devlet okulumuzun seçkin Yahudi mezunlarından biri olarak hâlâ hatırlıyorum seni. Babandan, üniversitedeki notlarının buradaki eğitim hayatında tutturduğun o üstün başarı seviyesinde olduğunu ve daha şimdiden hikâye yazımı alanında kabul görmeye başladığını öğrenmek beni ziyadesiyle memnun etmişti. Bir yargıcı ara sıra da olsa haklı çıktığını görmek kadar hoşnut kılacak başka bir şey olamayacağından, senin lise son sınıftaki haline olan güvenimin yaşamın daha şimdiden diğer evrelerinde de tasdik edildiğini bilmek beni son derece mutlu etmişti. Ailen</p>
<p class="calibre1">ve cemaatin senden, çok da uzak olmayan bir gelecekte büyük başarılar bekleyebilirler, sanıyorum.</p>
<p class="calibre1">Seçkin Yahudi gençlerimizin gelişimine duyduğum ilginin farkında olan baban, adli işlerimle dolu programımdan belirli bir süreyi, senin hikâyelerinden birine ilişkin samimi görüşlerimi paylaşmak için sana yazmaya ayırmam ricasında bulundu geçenlerde. Kendisi beni, “Yüksek <sup class="calibre4">Ö</sup>ğrenim" başlıklı hikâyeyi önde gelen bir ulusal dergiye teslim etmek üzere olduğun yönünde bilgilendirdi ve hikâyenin içeriğinin böyle bir yayına uygun olup olmadığına dair düşüncelerimi öğrenmek istedi.</p>
<p class="calibre1">Burada makamımda gerçekleşen uzun ve ilginç konuşmamızda kendisine, klasik açıdan, çağlar boyunca bütün ülkelerde sanatçının daima kendisini içinde yaşadığı topluluğun âdetlerinin ötesinde konumlandırdığını söyledim. Tarihin gözler önüne serdiği üzere, sanatçının, insanlığa eşsiz bir katkısı olan özel bir birey olduğunu anlamayan korkaklar ve cahiller, büyük sanatçıları birçok defa zulme uğratmıştır. Sokrates bir halk düşmanı ve gençleri zehirleyen birisi olarak görülmüştü. Nobel ödüllü Norveçli oyun yazarı Henrik Ibsen, ülkesinin vatandaşları onun büyük tiyatro yapıtlarındaki yoğun hakikati anlayamadıkları için sürgüne gitmeye zorlanmıştı. Yunanlıların Sokrates'e, Norveçlilerin de Ibsen'e gösterdikleri tahammülsüzlükle asla bir arada anılmak istemediğimi babana bilhassa belirttim. <sup class="calibre4">Ö</sup>te yandan, tüm insanlar gibi sanatçının da yakın çevresine, içinde yaşadığı topluma, doğruluk ve adalet ülküsüne karşı bir sorumluluğu olduğuna inanıyorum. Değer yargımı salt bu kriter üzerinden belirleyerek kendisine, senin son hikâyenin ulusal bir dergide yayımlanmasının uygun olup olmayacağı konusundaki görüşümü bildirmeye çalışacağım.</p>
<p class="calibre1">Ekte hikâyenle ilgili, eşim ve benim tarafımdan ortaklaşa hazırlanmış bir soru listesi bulacaksın. Bayan Wapter'ın edebiyat ve diğer sanatlara olan ilgisi yüzünden -ve yalnızca kendi okumama itimat etmemin adil olmayacağını düşündüğüm</p>
<p class="calibre1">için- onun görüşünü de teminat altına alma hakkını kendimde görüyorum. Bunlar, Bayan Wapter ve benim, yanıtlamak için senden değerli vaktinin bir saatini ayırmanı rica ettiğimiz ciddi ve zor sorular. Senden bunları bizim memnuniyetimiz için değil, kendi memnuniyetin için cevaplamam istiyoruz. Sen büyük bir gelecek vaat eden genç bir adamsın ve hepimiz sende büyük bir potansiyel olduğunu düşünüyoruz. Lakin büyük yetenek büyük sorumlulukları ve yeteneğinin meyve verebilmesi için ilk zamanlarında sana arka çıkan kişilere karşı bir yükümlülük getirir beraberinde. Eğer olur da bir gün gelir ve Nobel <sup class="calibre4">Ö</sup>dülü almak için Stockholm'e <span class="calibre2">sen</span> davet edilirsen, mesleğinin sorumluluklarına karşı vicdanının sesine kulak vermende bizim de bir payımız olmuş olacağını düşünüyorum.</p>
<p class="calibre1">Saygılarımla, Leopold Walter</p>
<p class="calibre1">Not: Eğer henüz <span class="calibre2">Anne Frank'tn Hatıra Defteri'nin</span> Broadway prodüksiyonunu izlemediysen, gitmeni şiddetle tavsiye ediyorum. Bayan Wapter ve ben açılış gecesinde izleyiciler arasındaydık; bu unutulmaz deneyimden kendisine bir fayda çıkarsın diye Nathan Zuckerman'ın da bizle birlikte olabilmesini isterdik.</p>
<p class="calibre1">Wapterlar tarafından benim için hazırlanan sorular şöyleydi:</p>
<p class="calibre1">NATHAN ZUCKERMAN İÇİN ON SORU</p>
<p class="calibre1">1. Şayet otuzlu yıllarda Nazi Almanyası'nda yaşıyor olsaydınız, böyle bir hikâye yazar mıydınız?</p>
<p class="calibre1">2. Shakespeare'in Shylock'u ile Dickens'ın Fagin'inin Yahudi karşıtları tarafından kullanıldığını düşünüyor musunuz?</p>
<p class="calibre1">3. Museviliğin gereklerini yerine getiriyor musunuz? Eğer getiriyorsanız, nasıl? Eğer getirmiyorsanız, Yahudi hayatı</p>
<p class="calibre1">hakkında ulusal dergilere yazı yazmaya sizi hangi nitelikler yeterli kılıyor?</p>
<p class="calibre1">4. Hikâyenizdeki karakterlerin tipik bir çağdaş Yahudi topluluğunun iyi bir örneğini temsil ettikleri iddiasında mısınız?</p>
<p class="calibre1">5. Yahudi bir art alana sahip bir hikâyede, evli bir Yahudi erkek ile evli olmayan bir Hıristiyan kadın arasındaki fiziksel yakınlığın tasvirinin ardında yatan saik nedir? Yahudi bir art alana sahip bir hikâyede (a) zina; (b) para yüzünden aile içinde sürekli kavga; (c) genel anlamda sapkın insan davranışları neden bulunmak zorunda?</p>
<p class="calibre1">6. Ucuz olanın asil olandan daha geçerli olduğunu ve alçak olanın yüce olandan daha gerçeğe uygun olduğunu size hangi estetik değerler bütünü düşündürtüyor?</p>
<p class="calibre1">7. Kişiliğinizde yaşamın çirkinliğinin çoğunu Yahudi insanlarla ilişkilendirmenize neden olan şey nedir?</p>
<p class="calibre1">8. <sup class="calibre4">İ</sup>çinde bir hahamın da bulunduğu hikâyenizin neden hiçbir yerinde, Stephen S. Wise, Abba Hillel Silver ve Zvi Masliansky'nin kendilerini dinleyenleri heyecanlandırıp duygulandırdıkları o hitabet yeteneğinin ihtişamının bulunmadığını açıklayabilir misiniz?</p>
<p class="calibre1">9. Kendinize maddi kazanç sağlamak dışında, bu hikâyeyi ulusal bir dergide yayımlatmanın (a) aileniz; (b) cemaatiniz; (c) Musevilik; (d) Yahudi insanların esenliği için ne gibi faydalar sağlayacağını düşünüyorsunuz?</p>
<p class="calibre1">10. Hikâyenizde, Julius Streicher ile Joseph Goebbels'in içini ısıtmayacak en ufak bir şey bile olmadığını açıkyüreklilik-le söyleyebilir misiniz?</p>
<p class="calibre1">Yargıç ve Bayan Wapter'dan haber aldıktan üç hafta sonra ve Lonoff'a yaptığım ziyaretten yalnızca günler önce, Koloni sekreteri tarafından bir öğle vakti işim sekteye uğratılmıştı. Üzerinde paltosuyla tahta kulübeme gelmiş, verdiği rahatsızlıktan dolayı özür dilemekle beraber, bana, karşı tarafın acil bir durum olarak adlandırdığı şehirlerarası bir telefon geldiğini söylemişti.</p>
<p class="calibre1">Annem sesimi duyduğunda ağlamaya başlamıştı. "Seni rahatsız etmem yanlış, biliyorum," dedi, "ama daha fazla katlanamıyorum artık. Başka bir gecesine daha katlanamıyorum artık. Başka bir akşam yemeğne daha katlanamıyorum."</p>
<p class="calibre1">"Ne oldu? Sorun ne?"</p>
<p class="calibre1">"Nathan, Yargıç Wapter'dan bir mektup aldın mı, almadın mı?"</p>
<p class="calibre1">"Ah, aldım, tamam."</p>
<p class="calibre1">"Ama," -şaşkına dönmüştü- "neden cevap vermedin öyleyse?"</p>
<p class="calibre1">"O hikâyeyle Wapter'a gitmeyecekti, anne."</p>
<p class="calibre1">"Ah, canım, gitmemeliydi belki. Ama gitti. Gitti çünkü senin yargıcı saydığını biliyor... "</p>
<p class="calibre1">"Yargıcı <span class="calibre2">tanımıyorum</span> bile."</p>
<p class="calibre1">"Bu <span class="calibre2">doğru</span> değil. Sen üniversiteye gitmeye hazır olduğunda çok şey yaptı senin için o. Sana müthiş bir destek verdi. Senin lisede Balfour Deklarasyonu üzerine yazdığın yazıyı hâlâ dosyaları arasında tuttuğu ortaya çıktı. Sekreteri dosyaları çıkarmış ve işte oradaymış. Babacığın görmüş, hem de onun makamında. Neden kendisine bir cevap verme nezaketini göstermedin? Babacığın kendinden geçti. İnanamıyor."</p>
<p class="calibre1">"İnanması gerekecek."</p>
<p class="calibre1">"Oysa onun tek istediği senin kendine bir zarar verme-mendi. Biliyorsun bunu."</p>
<p class="calibre1">"Sanırım hepinizin tek endişelendiği benim Yahudilere vereceğim zarar."</p>
<p class="calibre1">"Canım, lütfen, hatırım için, neden Yargıç Wapter'a cevap vermeyecekmişsin? Neden onun senden rica ettiği bir saati ayırmayacakmışsın? Bulunduğun yerde bir mektup yazacak bir saatin muhakkak vardır. Çünkü yirmi üç yaşındayken böyle bir insanı görmezden gelemezsin. Yirmi üç yaşında, kâfirler tarafından da böylesine saygı gösterilen ve sevilen insanları kendine düşman edemezsin."</p>
<p class="calibre1">"Böyle mi diyor babam?"</p>
<p class="calibre1">"Çok fazla şey diyor, Nathan. Üç <span class="calibre2">hafta</span> oldu artık."</p>
<p class="calibre1">"Peki, kendisi benim yanıt vermediğimi nereden biliyor?"</p>
<p class="calibre1">"Teddy'den. Senden ses çıkmayınca sonunda Teddy'yi aradı. Az çok canlandırabilirsin kafanda. Teddy'nin bir parça tepesi attı. O da böyle bir davranışa alışık değil. En nihayetinde, sen Chicago'ya gitmek istediğin zaman, bizim adımıza o da yardım elini uzatmıştı."</p>
<p class="calibre1">"Anne, bunu söylemeye dilim varmıyor ama orada burada milletin kıçının bir güzel yalanmasıyla sağlanan yargıcın meşhur mektubunun, Chicago Üniversitesi üzerinde olsa olsa Rocky Graziano'dan niteliklerime dair alacağım bir mektup kadar etkisi olmuştur."</p>
<p class="calibre1">"Ah, Nathan, nerede senin o tevazuun, nerede senin o alçakgönüllülüğün, nerede senin o her zaman sahip olduğun nezaketin?"</p>
<p class="calibre1">"Babamın <span class="calibre2">aklı</span> nerede?"</p>
<p class="calibre1">"O sadece seni <span class="calibre2">kurtarmak</span> istiyor."</p>
<p class="calibre1">"Neden?"</p>
<p class="calibre1"><span class="calibre2">"Hatalardan."</span></p>
<p class="calibre1">"Çok geç, anne. Nathan Zuckerman için On Soru'yu okumadın mı?"</p>
<p class="calibre1">"Tatlım, okudum. Bize bir kopyasını gönderdi, mektubun</p>
<p class="calibre1">da."</p>
<p class="calibre1">"Üç Büyükler, anneciğim! Streicher, Goebbels ve senin oğlun! <span class="calibre2">Yargıcın</span> tevazuuna ne diyeceksin peki? <span class="calibre2">Onun</span> alçakgönüllülüğü nerede?"</p>
<p class="calibre1">"O yalnızca Yahudilere yapılanların... "</p>
<p class="calibre1">"Avrupa'da, Newark'ta değil! Belsen'in sefilleri değiliz biz! O suçun kurbanları değildik biz."</p>
<p class="calibre1">"Ama <span class="calibre2">olabilirdik,</span> onların yerinde olsaydık <span class="calibre2">olurduk.</span> Şiddet Yahudiler için yeni bir şey değil Nathan, <span class="calibre2">biliyorsun</span> bunu!"</p>
<p class="calibre1">"Anne, Newarklı Yahudilere yapılan fiziksel şiddeti görmek istiyorsan, kızların burunlarını düzelttirdikleri plastik cerrahların muayenehanelerine git. Essex Vilayeti'nde Yahudi kanının aktığı yerler oralar, darbenin indirildiği yerler oralar - hem de küçük bir çekiçle! Hem de kızların kemikleri, gururları üzerine!"</p>
<p class="calibre1">"Lütfen bana bağırma. Bütün bunları kaldıracak biri değilim ben, bu yüzden arıyorum zaten. Yargıç Wapter <span class="calibre2">senin </span>Goebbels olduğunu söylemek istememişti. Hâşâ. Hikâyenin ardından hâlâ biraz şoktaydı. Hepimiz öyleydik, bunu anlayabilirsin."</p>
<p class="calibre1">"Ah, demek ki hepiniz belki biraz kolay şoka giriyorsunuz. İçinde Sidney gibi bir dolandırıcı barındıran bir hikâyeyle benim indirebileceğim darbelerden çok daha büyük şokların vârisleridir Yahudiler. Ya da Essie'nin çekicini barındıran. Veya Essie'nin avukatını. O kadarını bizzat sen de biliyorsun. O kadarını <span class="calibre2">söyledin</span> zaten."</p>
<p class="calibre1">"Ah, canım, o zaman yargıca bunu anlat. Ona yalnızca bunu anlat, bana anlattığın şekilde, böylece konu kapanır. Baban mutlu olur. Ona <span class="calibre2">bir şey</span> yaz. Sen çok güzel ve harika mektuplar yazabilirsin. Nine ölüm döşeğindeyken ona şiir gibi bir mektup yazmıştın. Sanki... sanki Fransızca bir şey dinlemek gibiydi, çok güzeldi. On beş yaşındayken Balfo-ur Deklarasyonu hakkında yazdığın şey çok güzeldi. Yargıç okuduğu zaman ne kadar etkilendiğini hâlâ hatırladığını söyleyerek babana geri vermiş onu. Yargıç sana karşı değil, Nathan. Fakat onun böyle dikine gidip saygıda kusur ettiğin takdirde olacak. O kadar iyiliği dokunabilecek olan Teddy de öyle."</p>
<p class="calibre1">"Wapter'a yazacağım hiçbir şey onu herhangi bir konuda ikna edemez. Karısını da."</p>
<p class="calibre1">"Ona <span class="calibre2">Anne Frank'ın Hatıra Defteri'ni</span> izlemeye gittiğini söyleyebilirsin. En azından bunu yapabilirsin."</p>
<p class="calibre1">"İzlemedim. Kitabı okudum. Kitabı <span class="calibre2">herkes</span> okudu."</p>
<p class="calibre1">"Ama beğendin, değil mi?"</p>
<p class="calibre1">"Mesele bu değil. Hem nasıl beğenmeyebilirsin ki? Anne, yetişkinleri memnun etmek için basmakalıp sözlerle boş boş konuşacak değilim!"</p>
<p class="calibre1">"Oysa sırf bunu, kitabı okuduğunu ve beğendiğini söylesen... Çünkü Teddy babacığına demiş ki -Nathan doğru mu bu yoksa?- ona göre, sen Yahudilerden sahiden de pek haz-zetmiyormuş gibi görünüyormuşsun."</p>
<p class="calibre1">"Hayır, Teddy karıştırmış. Pek hazzetmediğim bizzat kendisi."</p>
<p class="calibre1">"Ah, canım, espri yapma. O son lafı söyleme oyununa başlama, lütfen. Yalnızca bana cevap ver, bütün bunların ortasında kala kala kafam çok karıştı. Nathan, bana bir şey söyle."</p>
<p class="calibre1">"Ne?"</p>
<p class="calibre1">"Ben sadece Teddy'nin söylediklerini söylüyorum. Canım... "</p>
<p class="calibre1">"Ne var, anne?"</p>
<p class="calibre1">"Sen sahiden Yahudi karşıtı mısın?"</p>
<p class="calibre1">"Bunu sana bırakıyorum. Sen ne düşünüyorsun?"</p>
<p class="calibre1">"Ben mi? Ben hayatımda böyle bir şey duymadım. Ama Teddy. .. "</p>
<p class="calibre1">"Biliyorum, kendisi üniversite mezunu ve Millburn'de duvardan duvara halı kaplamalı bir evde yaşıyor. Ama bütün bunlar da bana çok saçma geliyor."</p>
<p class="calibre1">"Nathan!"</p>
<p class="calibre1">"Özür dilerim ama düşüncem bu."</p>
<p class="calibre1">"Ah, hiçbir şey bilmiyorum artık - bütün bunların o hikâyeden çıkması! Lütfen, başka hiçbir şey yapmayacaksan da, rica ediyorum senden, hiç olmazsa babanı ara. Tamı tamına üç haftadır bir şey bekliyor artık. Bir şeyi kafasına koydu mu yapar baban, beklemesini bilen bir adam değildir o. Canım, muayenehanesini ara. Onu şimdi ara. Benim için."</p>
<p class="calibre1">"Hayır."</p>
<p class="calibre1">"Sana yalvarıyorum."</p>
<p class="calibre1">"Hayır."</p>
<p class="calibre1">"Ah, bunun sen olduğuna inanamıyorum."</p>
<p class="calibre1">"Ama <span class="calibre2">benim!"</span></p>
<p class="calibre1">"Peki, ya babanın sevgisi?"</p>
<p class="calibre1">"Ben kendi başımayım!"</p>
<p class="calibre1">O gece Lonoff'un çalışma odasında, mektup üzerine mektuba başlayarak babama kendimi açıklamaya çalıştım ama her seferinde, E. 1. Lonoff'un eserlerimden övgüyle söz edişini anlatma noktasına geldiğimde, kâğıdı öfkeyle yırtıp attım. Hiçbir açıklama borçlu değildim, olur da onları anlasa bile, nasılsa yaptığım açıklamaları kale almayacaktı. Sesimin dizlerimin arkalarından başlayıp kafamın da üzerine çıkması, ailemizin bizden başka kimseyi ilgilendirmeyen o nahoş vicdansızlarını ifşa etmem konusundaki öfkesini yatıştırmayacaktı onun. Ne de çekicini savuran Essie'nin hikâyemde utanç verici bir şeyden çok daha etkileyici bir şekilde anlatıldığını ileri sürmenin bir faydası vardı; diğer insanların, böyle davranan ve sonrasında mahkemede meramını bar kavgasına tutuşmuş erkek misali anlatan bir kadın hakkında söyleyecekleri bu değildi. Ne de benim yazınsal müzemin -Babel'in Odesalı gangsterlerinden Abravanel'in Los Angeleslı dünyevilerine varan- balmumu heykelleri etrafında dönüp durmak, onun kahramanı yargıç tarafından üzerime yüklenen sorumlulukları tasdik ettiğim yönünde ikna edebilirdi onu. Odesa mı? Neden Mars değil? Memleketimiz olan Kuzey New Jersey'de-ki insanların o hikâyeyi okuduklarında neler diyeceğinden bahsediyordu. Zaten yeteri kadar yersiz bir kibirle bize tepeden bakan ve Yahudilerin para yüzünden kavga ettiklerini ben bütün dünya okusun diye yazdığımdan hepimize Çıfıt demeye dünden razı <span class="calibre2">goylardan</span> bahsediyordu. Böyle bir şeyin gerçekleşme ihtimaline dair haberleri sızdırmak bana düşmezdi. Bu muhbirlikten de beterdi; bu düpedüz işbirlikçilikti.</p>
<p class="calibre1">Ah, bir faydası yok, bu aptalca, diye düşündüm ve yarım kalan bir başka mektubu daha kendimi savunurcasına yırtıp attım. Babamla aramızdaki durumun böylesine büyük bir hızla -onun beraberinde hikâyemle Wapter'a gitmesi ve benim kendimi yetişkinlerin gözünde aklamayı reddetmemle-kötüleşmesi, er ya da geç zaten olacak bir şeydi. Joyce, Flaubert ve lisedeki okuma listemin romantik dehası Thomas Wolfe, bu adamların hepsi, eserlerinde alınlarına leke sürüldüğünü düşünen kimseler tarafından vefasızlık, ihanet veya ahlaksızlık gerekçesiyle yerin dibine sokulmamışlar mıydı? Yargıcın dahi bizzat bildiği üzere, edebiyat tarihi kısmen, romancıların yurttaşlarını, ailelerini ve dostlarını çileden çıkarışlarının tarihiydi. Elbette, bizim tartışmamız edebiyat tarihine geçme şerefine henüz nail olmamıştı, ama yine de, bu çatışmanın çözümsüzlüğüyle yüzleşip yoluna devam edecek kuvveti haiz olmayan yazar, yazar değildir, dedim kendi kendime.</p>
<p class="calibre1">Peki ya oğullar? Pervasızlığımdan dolayı bana karşı duran, Flaubert'in ya da Joyce'un babası değil, kendi babamdı. Benim çamur attığımı ve yanlış temsil ettiğimi iddia ettiği de İrlandalılar değil, Yahudilerdi. Benim de bir parçası olduğum insanlar. Bundan yalnızca beş bin gün kadar öncesine dek, sayıca şimdikinden milyonlarca fazla olan insanlar.</p>
<p class="calibre1">Gene de gerekçelerimi tekrar açıklamaya kalktığım her seferde ona daha da kızdım. Kendi kendini aşağılayan sensin; yaşa bununla şimdi, seni ahlakçı ahmak! Hiçbir bok bilmeyen o boşboğaz Wapter! O budala payanda! Sanatlara olan sevgisiyle o sahte sofu dilber de! Kendisinin on milyon doları var ama- kalkıp ^maHdi kazanç" yüzünden <span class="calibre2">beni</span> ayıplıyor! Bir de üstüne AbbA.Mi1.lel Silver! Ah, Haham Silver'ın ihtişamından sö'^derek- imimle, o kayıp oğulla vaktinizi boşa harcamayın ^^^TOfendi, bunları merhum kuzenim Sidney ve onun mafyadaki arkadaşlarına anlatın, onlara Zvi Masliansky'nin sözlerini alıntılayın, golf kulübünde on sekizinci deliğin başında yaptığınız gibi!</p>
<p class="calibre1">Saat on bir civarı, elma bahçesinin ilerisindeki toprak yolu açmakta olan kasabanın kar temizleme aracının sesini duydum. Daha sonra ön tarafında bir kar küreme bıçağı bulunan bir kamyonet, evle cadde arasındaki yola dalarak, akşam boyunca biriken karları, bahçenin içinde daha önceki otuz gece boyunca biriken karların üzerine yığdı. En son, yaklaşık yarım saat kadar sonra küçük Renault, yavaş yavaş evle cadde arasındaki yola doğru saparak geldi, bir farı yanık, diğeri sönük halde ve neredeyse hareketsiz silecekleriyle durdu.</p>
<p class="calibre1">Arabasıyla geri döndüğünü duyar duymaz, hemen bütün ışıkları kapatıp, eve girişini izlemek için dizlerimin üzerinde çalışma odasının pencerelerine doğru emekledim. Zira sırf babamın kınamalarını ya da Lonoff'un şerefime kadeh kaldırışını unutamadığım için o saate kadar ayakta kalmamıştım; keza yatıya gelen büyüleyici ve gizemli (Hope'un kendisine cinsel açıdan rakip gördüğü bir dişi olarak tabii ki çok daha çekici) misafir geceliğini değiştirmeye hemen üzerimdeki kata çıktığında şuursuz olmaya hiç mi hiç niyetim yoktu. Bu meseleye ilişkin ne yapacağım konusunda da en ufak bir fikrim yoktu. Bununla beraber, sırf o bir yatakta uyanık ve neredeyse çıplakken, diğer bir yatakta uyanık ve çıplak olmak bile hiçbir şey olmamasından iyiydi. En azından bir başlangıçtı.</p>
<p class="calibre1">Oysa tahmin edileceği üzere, hiçbir şey olmamasından daha kötüydü bu; üstelik başlangıç da yeni olmayan bir şeyin başlangıcıydı. Ev ve araba sundurması arasında bulunan yarıya kadar kara gömülü sokak lambasındaki ışık söndü ve sonra, çalışma odasının kapısının yanında diz çöktüğüm yerden onun eve girdiğini duydum. Koridoru boylu boyunca geçip halı kaplı merdivenlerden yukarı çıktı; bu, yaklaşık bir saat sonra, bu sefer Lonoff Sanat Okulu'nun yetişkinlere özel akşam bölümünde dinleyici olarak katılma ayrıcalığına eriştiğim bir başka müthiş derse dek, ona dair duyduğum ya da gördüğüm son şeydi. Beni uyutmayan şeylerin geri kala-nınıysa, tabii ki, hayal etmem gerekiyordu. Ancak bu, daktilo başında olayları kurgulamaktan hayli kolay bir iştir. Bu türden bir hayal gücü için <span class="calibre2">Saturday</span> Review'da resminizin çıkmış olmasına gerek yoktur. Abeceyi bilmeseniz bile olur. Genç olmak, çoğu zaman bir adamın başarıyla bu işin üstesinden gelmesine yeter. Hatta genç olmasanız da olur. Hiçbir şey olmanıza gerek yoktur.</p>
<p class="calibre1">Ey erdemli okur, cinsel birleşmeden sonra tüm hayvanların mutsuz olduğunu düşünüyorsan eğer, E. 1. Lonoff'un çalışma odasındaki çekyatta mastürbasyon yapmayı dene ve bitirdiğinde nasıl hissettiğine bir bak. Üzerimdeki su katılmamış sefillik duygusunun kefaretini ödeme adına, derhal uzun yolu seçtim ve içinde, panoya iliştirilmiş iki alıntıdan bir tanesinin kaynağı olan "Ara Yıllar" adlı hikâyenin bulunduğu Henry James cildini Lonoff'un kitap raflarından çekip çıkardım. Ve adabımuaşeretten James'e en aykırı şekilde uzaklaştığım çekyatta, yazarın tutkusu olan kuşkusu, görevi olan tutkusu ve sanatın -her şeyden önce sanatın- çılgınlığı hakkında ne keşfedebileceğime bakarak hikâyeyi baştan sona iki kere okudum.</p>
<p class="calibre1">"Fena sayılmayacak bir şöhrete sahip" bir roman yazarı olan Dencombe, insanı elden ayaktan düşüren bir rahatsızlığın ardından bir İngiliz sağlık merkezinde nekahet dönemini geçirdiği sırada, en son kitabı <span class="calibre2">Ara</span> Yı//ar'ın bir nüshası yayıncısından gelir. Denize bakan bir bankta tek başına oturan Dencombe, kitabı gönülsüzce açar... ve hep ıskaladığı sanatsal yetkinlik olduğuna inandığı şeyle karşılaşır. Dehası, tam da artık "gerçek hazinesini bir araya getirecek o 'son motifi" geliştirecek kuvveti kalmadığında olgunlaşmıştır. <sup class="calibre4">İ</sup>kinci bir varoluşu gerektirecek bir şeydir bu ve her şey kendisine ilkinin neredeyse bitmek üzere olduğunu söylemektedir.</p>
<p class="calibre1">Dencombe korkuyla yaşamının sonu üzerinde düşünüp dururken, yanında kendi Ara Yı//ar nüshasını taşıyan geveze genç bir yabancı katılır bankta ona. Yeni romanı okumakta olduğunu fark ettiği nazik beyefendiye büyük bir şevkle Dencombe'un başarısından bahsetmeye başlar. Hayran -"en büyük hayran... göğsü kabarması kuvvetle muhtemel olan..."- Dencombe gibi aynı ağır hastalıktan kurtulmak için mesirede kalan zengin ve tuhaf bir <sup class="calibre4">İ</sup>ngiliz kontesin hekimliğini yapan Doktor Hugh'dur. Ara Yı//ar'dan dolayı tutkuyla büyük bir coşkuya kapılan Doktor Hugh, ayrı bir güzelliği olan bir pasajı sesli okumak için kitabı açar; ancak eline yanlışlıkla kendisininkini değil de Dencombe'un kopyasını alan doktor, matbu metnin pek çok yerinde kurşunkalemle değişiklikler yapıldığının farkına varır. Bunun üzerine, keşfedilmesi an meselesi olan meçhul ve rahatsız yazar -asla nihai bir biçime varamayan "tutkulu bir musahhih"- hastalığının kendisini alt ettiğini hissederek bilincini kaybeder.</p>
<p class="calibre1">Bunu takip eden günlerde, yatağa düşmüş olan Den-combe, ona ilgi ve alaka gösteren genç hekim tarafından mucizevî bir şekilde hazırlanacak bir çeşit ilacın kendisine gücünü geri kazandıracağını umut eder. Ancak roman yazarı uğruna kendisini ihmal etmeyi sürdürdüğü takdirde kontesin Doktor Hugh'yu fevkalade bir servetten mahrum bırakmayı tasarladığını öğrendiğinde Dencombe, kadınla birlikte Londra'ya gitmesi konusunda doktoru teşvik eder. Fakat Doktor Hugh tutkulu tapıncına yenik düşer ve daha</p>
<p class="calibre1">Dencombe'un hemen patronunun yanına gitmesine ilişkin tavsiyesine uymasına kalmadan, başına, Dencombe'un neredeyse kendisini sorumlu tuttuğu "berbat bir felaket" gelir: Kıskançlığı yüzünden hastalığının nüksetmesiyle kontes ölmüş ve genç hekime tek bir kuruş dahi bırakmamıştır. Doktor Hugh, kadının mezarından, ölmekte olan taptığı şahsın yanına döndüğünde, şöyle der: "Bir seçim yapmam gerekliydi."</p>
<p class="calibre1">"Bir servetten vazgeçmeyi mi seçtiniz?"</p>
<p class="calibre1">"Hayranlığımın sonuçları ne olursa olsun, onları kabul etmeyi seçtim," diyerek gülümsedi Doktor Hugh. Ardından, daha da ince bir latife olarak: "Servetin canı cehenneme! Sizin meselelerinizi kafamdan çıkarıp atamıyorsam şayet, bu sizin hatanızdır."</p>
<p class="calibre1">Lonoff'un kitabında, "latife" kelimesinin altına hafif bir siyah çizgi çizilmişti. Metin içinde öylesine silikti ki, neredeyse okunamaz bir haldeydi; yazar bu ifadenin yanına, kendi tuhaf latifelerinden birini yazmıştı: "Çıkarıp atabiliyorsam şayet, bu da sizin hatanızdır."</p>
<p class="calibre1">O noktadan itibaren, Dencombe'un ölümünü betimleyen son sayfanın her iki kenarına üç dikey çizgi çekmişti Lonoff. Burada şakayı andıran bir şey yoktu. Bir cerrah hassaslığıyla altı siyah çizgi daha ziyade, James'in roman yazarının müphem ustalığı hakkındaki sinsi anlatısının Lonoff'un berrak zihni üzerinde uyandırdığı bir dizi olumlu etkiyi gözler önüne seriyormuş gibi görünüyordu.</p>
<p class="calibre1">Dencombe genç adamın hayranlığının sonuçlarını -sonuçlar kendisinin yüce inançlarıyla öylesine bağdaşmazdı ki, olan bitenlerde kendi payını duyması üzerine, "uzun, şaşkınlıktan donakalmış bir iç" geçirmişti- öğrendikten sonra, "saatlerce, günlerce... hareketsiz ve dalgın" bir şekilde yatar.</p>
<p class="calibre1">Nihayet Doktor Hugh'ya kendisini dinlemesi için işarette bulundu ve adam yastığın yanında diz çöktüğünde, onu daha da yakınına çekti. “Bana tüm bunların bir yanılgı olduğunu düşündürttünüz."</p>
<p class="calibre1">"Fakat sizin ihtişamınız bir yanılgı değil, sevgili arkadaşım," diye kekeledi genç adam.</p>
<p class="calibre1">"<sup class="calibre4">İ</sup>htişamım değilmiş... ihtişamdan geriye ne kaldıysa! Sınanmak, küçük üstünlüğümüzü yaşamak ve küçük sihrimizi yapmak... ihtişam dediğin budur. Mesele, birisinin umursamasını sağlamaktır. Çılgın olabilirsiniz elbette ama kuralı değiştirmez bu."</p>
<p class="calibre1">"Büyük bir başarısınız siz!" dedi Doktor Hugh, genç sesine bir evlilik çanının çınlamasını katarak.</p>
<p class="calibre1">Dencombe bunu düşünerek uzandı; sonra bir defa daha konuşmak için gücünü topladı. "<sup class="calibre4">İ</sup>kinci bir şans, yanılgı olan bu. Bir kereden başka olmamıştır hiç. Bizler karanlıkta çalışırız -elimizden geleni yaparız-, neyimiz var neyimiz yok veririz. Kuşkumuz tutkumuz, tutkumuz da görevimizdir. Gerisi sanatın çılgınlığıdır."</p>
<p class="calibre1">"Şüphe duysanız da umutsuzluğa kapılsanız da her zaman 'yaptınız' onu," diyerek nazikçe itiraz etti ziyaretçisi.</p>
<p class="calibre1">"Bir iki şey yapmışızdır," diyerek kabullendi Dencom-</p>
<p class="calibre1">be.</p>
<p class="calibre1">"Bir iki şey her şey demektir. Mümkün olanı bu kadardır. <span class="calibre2">Sizsiniz</span> bu!"</p>
<p class="calibre1">"Avutma!" diye kinayeli bir şekilde iç geçirdi zavallı Dencombe.</p>
<p class="calibre1">"Fakat bu doğru," diye ısrar etti arkadaşı.</p>
<p class="calibre1">"Doğru. Hüsran hariç."</p>
<p class="calibre1">"Hüsran yalnızca yaşamdır," dedi Doktor Hugh.</p>
<p class="calibre1">"Evet, gelip geçen şeydir." Zavallı Dencombe'un sesi zar zor duyuluyordu, oysa bu sözcüklerle ilk ve tek şansının gerçek sonunun geldiğini belirtmişti.</p>
<p class="calibre1">Başımın üzerinde fısıldayan sesleri duymamın akabinde, çek-yatta -bir parmağımı hâlâ kitapta kaldığım yerin üzerinde tutarak- ayağa kalktım ve boyumun el verdiğince parmak uçlarımda öylece durarak, yukarıda neyin, kim tarafından söylendiğini ayırt etmeye çalıştım. Bu işe yaramayınca, çek-yattan muhtemelen yarım metre kadar yüksek olan Lonoff'un çalışma masasının üzerine çıkıp, odanın alçak tavanının sadece birkaç parmak aşağısından kulak kabartmayı düşündüm. Ama ya düşersem, ya daktilo kâğıtlarını yerlerinden bir milim oynatırsam, ya bir şekilde ardımda ayak izleri bırakırsam; hayır bu tehlikeyi göze alamazdım ve hatta bunu yapmayı aklımdan bile geçirmemeliydim. Zaten eve beş altı tane bitmemiş mektup yazmak için masanın bir köşesine kendi adıma el koyarak çok ileri gitmiştim. Yazarın nazik misafirperverliği şöyle dursun, adabımuaşeret bilincim, böylesine menfur, toy ve bayağı bir yersizlik yapmaktan kendimi alıkoymamı gerektiriyordu.</p>
<p class="calibre1">Oysa bu esnada yapmıştım.</p>
<p class="calibre1">Bir kadın ağlıyordu. Hangisi, ne için, onu kim avutuyor ya da onun gözyaşlarına sebep oluyordu? Boyum bir parçacık daha yetseydi belki öğrenebilirdim. Kalın bir sözlük harika olurdu ancak Lonoff'un Webster'ı daktilo sandalyesinin hizasında bulunan, koca referans kitaplarıyla dolu bir raftaydı ve böylesine zor bir haldeyken yapıp yapabileceğim en iyi şey, birkaç parmak yükseklik daha kazanabileyim diye, masayla ayaklarımın arasına Henry James hikâyelerinin bulunduğu cildi koymak için çömelmekti.</p>
<p class="calibre1">Ah, sanatın hesaba katılmayan sonuçları, esrarlı kullanım alanları! Dencombe anlardı. James anlardı. Peki ya Lonoff? <span class="calibre2">Düşme sakın.</span></p>
<p class="calibre1">"İşte şimdi makul davranıyorsun." Konuşan Lonoff'tu. "Bunu görmen gerekliydi ve gördün."</p>
<p class="calibre1">Tam üstümde hafif bir pat sesi. Birisi bir sandalyeye atmıştı kendisini. Yorgun yazar mı? Şimdi üzerinde robdö-şambrı mı vardı, yoksa hâlâ takım elbisesi, kravatı ve parlak ayakkabıları mı?</p>
<p class="calibre1">Sonra Amy Bellette'in sesini duydum. Peki ya <span class="calibre2">onun</span> üzerinde ne vardı bu saatte? "Hiçbir şey görmedim - her iki tarafta daha fazla ızdırap sadece. Elbette burada yaşayamam, ama orada yaşamaya da devam edemem. Hiçbir yerde yaşayamam. <span class="calibre2">Yaşayamam."</span></p>
<p class="calibre1">"Sessiz ol. Bugün çekeceğini çekti. Bırak dinlensin, hazır uyuyorken."</p>
<p class="calibre1">"Herkesin hayatını mahvediyor."</p>
<p class="calibre1">"Bana karşı içinde biriktirdiklerin yüzünden onu suçlama. Burada hayır diyen benim. Şimdi <span class="calibre2">sen</span> uyu."</p>
<p class="calibre1">"Uyuyamam. İstemiyorum. Konuşabiliriz."</p>
<p class="calibre1">"Konuştuk zaten."</p>
<p class="calibre1">Sessizlik. Yoksa dizlerinin üstüne çökmüşler de, eski döşeme tahtalarının arasından <span class="calibre2">beni</span> mi dinliyorlardı? Öyleyse çoktan güm güm atan kalbimin sesini duymuşlardır.</p>
<p class="calibre1">Yatak gıcırtıları! Lonoff onun yanına yatağa giriyor.</p>
<p class="calibre1">Oysa duyduğum, yatağa giden Lonoff değil, yataktan kalkan Amy'nin sesiydi. Ayakları, dudaklarımın sadece bir iki parmak üzerindeki zeminde hafifçe dolaşıyorlardı.</p>
<p class="calibre1">"Seni seviyorum. Seni çok seviyorum, bab-ba. Senin gibisi yok. Hepsi öyle bön ki."</p>
<p class="calibre1">"Sen iyi bir kızsın."</p>
<p class="calibre1">"İzin ver de kucağına oturayım. Bana birazcık sarılsan iyi olurum."</p>
<p class="calibre1">"Şimdi iyisin. Sonunda hep iyisin. Sen o büyük sağ kalansın."</p>
<p class="calibre1">"Hayır, yalnızca dünyanın en güçlü güçsüzüyüm. Ah, bana bir hikâye anlat. Bir şarkı söyle bana. Ah, şu büyük Du-rante'nin taklidini yapsana, bu gece gerçekten ihtiyacım var buna."</p>
<p class="calibre1">Başta sanki birisi öksürüyormuş gibi bir ses çıktı. Ama sonra duyabildim, evet, ona şarkı söylüyordu, Jimmy Durante tarzında usul usul -"So 1 ups to him, and he ups to me"*-, sadece o sözleri duyabilmiştim ama bunun, Durante'nin radyo programında o meşhur hovarda ve çatallı sesiyle söylediği, şimdi de ünlü yazarın kendi halinde ve şefkatli bir şekilde tepemde taklidini yaptığı şarkı olduğunu hatırlamam için bana bu kadarı da yetmişti.</p>
<p class="calibre1">"Daha," dedi Amy.</p>
<p class="calibre1">Şimdi onun kucağında mıydı? Amy'nin üstünde geceliği, Lonoff'un üstünde de takım elbisesi mi vardı?</p>
<p class="calibre1">"Sen uyu," dedi Lonoff ona.</p>
<p class="calibre1">"Daha. 'I Can Do Without Broadway"i** söyle."</p>
<p class="calibre1">"Oh, 1 know don well 1 can do widout Broadway—but... can Broadway do widout meeeee?..."***</p>
<p class="calibre1">"Ah, Manny, çok mutlu olabilirdik; Floransa'da, saklanmaktan kurtulabilirdik, tatlım."</p>
<p class="calibre1">"Saklanmıyoruz. Hiç saklanmadık."</p>
<p class="calibre1">"Hayır, bu durumdayken saklanmıyoruz. Ama böyle de her şey sahte, yanlış ve yalnız. Birbirimizi çok mutlu edebilirdik. Senin küçük kızın olmazdım orada. Oyun olarak olurdum tabii ama öbür türlü karın olurdum."</p>
<p class="calibre1">"Her zaman neysek o olurduk. Hayal kurmayı bırak."</p>
<p class="calibre1">"Hayır, öyle değil. O olmadan... "</p>
<p class="calibre1">"Vicdanında bir ceset mi taşımak istiyorsun? Bir seneye ölüp gider."</p>
<p class="calibre1">"Ama ben zaten vicdanımda bir ceset taşıyorum." <sup class="calibre4">İ</sup>ki ayağının ani temasıyla beraber zemin gıcırdadı. Demek ki <span class="calibre2">kucağındaymış!</span> "Bak!"</p>
<p class="calibre1">"Üzerini giyin."</p>
<p class="calibre1">"Cesedim."</p>
<p class="calibre1">“ "Sonra ben ona, o da bana" (ç. n.)</p>
<p class="calibre1">** "Broadway Olmadan da Yaparım" (ç. n.)</p>
<p class="calibre1">*** "Ah, ben bilirim, Broadway olmadan da yaparım... Peki ya... Broadway bensiz yapabilir mi?..." (ç. n.)</p>
<p class="calibre1">Döşeme tahtalarının üzerinde ayak sürümeleri. Lonoff'un ağır adımları hareket halinde.</p>
<p class="calibre1">"İyi geceler."</p>
<p class="calibre1">"Bak buna."</p>
<p class="calibre1">"Melodram, Amy. Toparlan."</p>
<p class="calibre1">"Trajediyi mi yeğlersin?"</p>
<p class="calibre1">"Saçmalama. Hiç ikna edici değilsin. Kendine gelmeye karar ver ve sonra da gel."</p>
<p class="calibre1">"Çıldırıyorum ama! Senden ayrı yaşayamıyorum! Nasıl yaşayayım bilmiyorum. Ah, neden şu işi kabul etmedim de geri dönmedim ki? Karının da canı cehenneme!"</p>
<p class="calibre1">"Dosdoğru olanı yaptın. Ne yapacağını bilirsin hep."</p>
<p class="calibre1">"Evet, vazgeçmeyi bilirim!"</p>
<p class="calibre1">"Hayallerden vazgeçmeyi, doğru."</p>
<p class="calibre1">"Ah, Manny, göğüslerimi öpsen ölür müsün? Bu da mı hayal? Sırf bunu yapsan da birinin ölümüne mi neden olur bu?"</p>
<p class="calibre1">"Üzerini giyin şimdi."</p>
<p class="calibre1">"Bab-ba, <span class="calibre2">lütfen."</span></p>
<p class="calibre1">Ama ardından Lonoff'un halı terliklerinin sesini duydum; evet, takım elbisesini çıkarmış, pijamasını giymişti, üst kattaki koridor boyunca çıt çıkarmadan yürüyordu. Olabildiğince sessizce çalışma masasından inerek, çekyata doğru aya-kuçlarımda ilerledim ve akrobatik kulak misafirliğim sırasında sarf ettiğim katıksız fiziksel efordan dolayı oraya yığılıp kaldım. Duyduklarım karşısındaki şaşkınlığım, Lonoff'un güvenini affedilemez bir şekilde suiistimal edişimden kaynaklanan utancım, yakalanmadan paçayı kurtarmamdan ileri gelen rahatlama: Sahiden de bütün bunlar, hayal gücümün zayıflığına ve gelecek için vaat ettiği şeye dair çok geçmeden hissetmeye başladığım düş kırıklığının yanında hiçbir şeydi. Bab-ba, Floransa, büyük Durante; Amy'deki çocuksuluk ve tutku, Lonoff'taki çılgın ve güçlü irade... Ah, keşke duyduğum sahneyi hayal edebilseydim! Keşke gerçek yaşam kadar had bilmezce yaratabilseydim! Gün gelse de, aslında olan biten şeylerin özgünlüğünün ve heyecanının <span class="calibre2">kıyısından</span> geçebil-sem! Ama olur da bunu yaparsam, o zaman babam ve yargıç benim hakkımda ne düşünür? Büyüklerim bununla nasıl baş eder? Şayet baş edemezlerse, duygularına inen darbe en nihayetinde fazla yaralayıcı olursa şayet, o zaman nefret edilmeyle, hakarete uğramayla ve reddedilmeyle ben ne kadar başa çıkabilirim?</p>
<p class="calibre1"><a id="bookmark2"></a><span class="calibre2">Femme Fatale</span></p>
<p class="calibre1">Amy, Lonoff'a tüm hikâyesini anlatalı şunun şurasında bir sene olmuştu. New York'taki Biltmore Oteli'nden ona bir gece çılgınca ağlayarak telefon etmişti; Lonoff'un anlayabildiği kadarıyla kız, bir oyunun gündüz gösterimini izlemek için o sabah Boston'dan yalnız başına trenle gelmişti, akşam da yine trenle eve dönmeyi planlıyordu. Bunun yerine, tiyatrodan çıktıktan sonra, otelde o andan itibaren "saklı" kalacağı bir oda tutmuştu kendisine.</p>
<p class="calibre1">Akşam okumasını daha yeni bitirip gece yarısı yatağa yatmışken, Lonoff kalkıp arabasına binmiş ve güneye doğru direksiyon sallamıştı. Saat dört gibi şehre varmış, saat altı itibariyle de Amy ona, New York'a Anne Frank'ın hatıra defterinin tiyatro uyarlamasını izlemeye geldiğini söylemişti; ancak kendisinin bu yeni Broadway oyunuyla olan bağlantısını Lonoff'a bir dereceye kadar tutarlı bir şekilde, günün ilk ışıklarının yükselmeye başlamasından önce açıklayamamıştı.</p>
<p class="calibre1">"Sorunoyun değildi; kolaylıkla izleyebilirdim tek başıma olsaydım. Benimle birlikte izleyen insanlardı sorun. Tiyatroya koşturan, ardı arkası kesilmeyen araba dolusu kadınlar,</p>
<p class="calibre1">kürk paltolar ve pahalı ayakkabılar giyen, el çantaları olan kadınlar. Bu bana göre değil, diye düşündüm. Reklam panoları, fotoğraflar, yanıp sönen kayan yazılı elektronik afişler, bütün bunları kaldırabilirdim. Oysa beni korkutan kadınlardı, onların aileleri, çocukları ve evleri. Bir sinemaya git dedim kendime, onun yerine bir müzeye git. Ancak biletimi göstermiş, onlarla içeri girmiştim ve elbette olan olmuştu. Olması gerekliydi. Orada bu olur. Kadınlar ağladı. Etrafımdaki herkes gözyaşlarına boğuldu. Sonra sonunda arkamdaki sıradan bir kadın, 'Ah, hayır!' diye çığlık attı. Bu yüzden koşa koşa buraya geldim. Babamı bulana kadar kalabileceğim, telefonu olan bir oda istedim. Ama buraya gelir gelmez yaptığım tek şey, banyoda oturup, eğer bilseydi, eğer ona anlatsaydım, o zaman her gösterimden sonra sahneye çıkıp 'Ama o sahiden yaşıyor. Endişelenmenize gerek yok, o sağ kaldı, şimdi yirmi altı yaşında ve durumu da gayet iyi' diye anons edeceklerini düşünmek oldu. Ben ona diyecektim ki, 'Bunu sırrımız olarak saklamalısın; senden başka kimse bilmemeli bunu.' Ama ya sırrı bulunursa? Peki ya ikimizi de öğrenirlerse? Manny, onu arayamazdım. O kadının, 'Ah, hayır!' diye çığlık attığını duyduğum zaman anlamıştım arayamayacağımı. En başından beri doğru olan şeyi işte o zaman anladım: Onu tekrar görmeyeceğim. Herkes için ölü kalmak zorundayım."</p>
<p class="calibre1">Lonoff pencere kenarında bir sandalyede sessizce onu dinlerken, Amy bir battaniyeye sımsıkı sarılmış bir halde dağınık yatakta yatıyordu. Lonoff kapısı kilitli olmayan odaya geldiğinde, boş bir banyo küvetinin içinde otururken bulmuştu onu, üzerinde hâlâ en güzel elbisesi ve en güzel paltosu vardı: palto, çünkü sürekli tir tir titriyordu; küvette, çünkü orası sokaktan yirmi kat yukarıda bulunan pencereye en uzak olabileceği yerdi.</p>
<p class="calibre1">"Amma da acınası, diye düşünüyorsundur. Ne şaka ama!" dedi Amy.</p>
<p class="calibre1">"Şaka mı? Kime, ne şakası? Ortada şaka falan görmüyorum ben."</p>
<p class="calibre1">"Sana bunu anlatıyor olmam."</p>
<p class="calibre1">"Hâlâ anlamadım."</p>
<p class="calibre1">"Senin hikâyelerinden biri gibi çünkü. Bir E. 1. Lonoff hikâyesi... adı da... ah, sen bilirsin işte ne isim vereceğini. Sen bilirsin üç sayfada nasıl anlatacağını. Avrupa'dan evsiz barksız bir kız gelir, öğretmenin dersinde akıllı uslu oturur, onun plaklarını dinler, kızının piyanosunu çalar, neredeyse onun evinde büyür ve sonra bir gün bu kimsesiz kız kendi ayakları üstünde duran bir kadın olduğunda, günlerden bir gün Bilt-more Oteli'nde rahatça der ki... "</p>
<p class="calibre1">Lonoff sandalyesinden kalkıp onun yanına yatağa oturmuştu ki kız tekrar kendini tutamayıp hüngür hüngür ağlamaya başladı. "Evet," dedi Lonoff, "gayet rahatça."</p>
<p class="calibre1">"Manny, ben deli değilim, kaçık değilim -bana inanmalısın-, ilginç olmaya çalışıp senin sanatına öykünen öyle sıradan bir kız hiç değilim."</p>
<p class="calibre1">"Benim sevgili arkadaşım," diye cevap verdi Lonoff; şimdi kollarını Amy'nin omzuna atmış, onu bir çocuk gibi sallayarak, "eğer her şey böyle olduysa... "</p>
<p class="calibre1">"Ah, bab-ba, maalesef gerçekten öyle."</p>
<p class="calibre1">"Peki, şu halde, benim zavallı sanatımı bile epey geride bıraktın."</p>
<p class="calibre1">Amy'nin tek başına Cort Tiyatrosu'na giderek, <span class="calibre2">Anne Frank'ın Hatıra Defteri'nin</span> ünlü New York prodüksiyonu sırasında ağlayan ve teselli edilmesi mümkün olmayan izleyiciler arasında yerini almasından bir sonraki sabah anlattığı öykü buydu. Çarpıcı bir yüze, alımlı bir aksana, yerli yerinde bir düzyazı üslubuna, Lonoff'a göre bir Lonoff'un sabrına sahip yirmi altı yaşındaki genç kadının, Lonoff'tan doğru olduğuna inanmasını beklediği hikâye buydu.</p>
<p class="calibre1">Savaştan sonra Amy Bellette olmuştu. Yeni adı kimliğini gizlemek için değil -şimdilik buna gerek yoktu- kendisinin o dönemlerde düşündüğü üzere, yaşamını unutmak için almıştı. İlkin, diğer hasta ve açlıktan ölmek üzere olan mahkûmlarla pis barakalarda, sonra da derme çatma bir "revirde" birkaç hafta komada kalmıştı. Ölüm döşeğindeki bir düzine çocuk SS'ler tarafından bir araya toplanarak, Belsen'e doğru ilerlemekte olan Müttefik ordularını toplama kamplarındaki yaşam konforuyla etkilemek için on iki yataklı bir odada battaniyelerin altına yerleştirilmişti. <sup class="calibre4">İ</sup>ngilizler oraya vardığında hâlâ hayatta olan o on iki tanesi, orduya ait bir sahra hastanesine nakledilmişti. En sonunda orada kendine gelmişti. Hemşirelerin kendisine anlattıklarının bazen daha azını bazen de daha fazlasını anlıyor ama konuşmuyordu. Bunun yerine, inlemeden veya sanrılamadan Almanya'da bir yerde olduğuna, daha on altısına bile gelmediğine ve ailesinin ölmüş olduğuna inanmanın bir yolunu bulmaya çalışıyordu. Bunlar gerçeklerdi; şimdi onları idrak etmek gerekiyordu.</p>
<p class="calibre1">"Küçük Güzel" derlerdi hemşireler ona -sessiz, esmer, sıska bir kızdı- ve bir sabah, kendini konuşmaya hazır hissettiğinde, onlara soyadının Bellette olduğunu söylemişti. Amy ismini ise çocukken hıçkırıklara boğularak okuduğu <span class="calibre2">Küçük Kadınlar</span> adlı bir Amerikan romanından almıştı. Uzun sessizliği sırasında, Amsterdam'da beraber yaşayacağı hiç kimse kalmadığından büyüme işini Amerika'da tamamlamaya karar vermişti. Belsen'den sonra en iyisinin, kendisiyle unutması gerektiği şeyin arasına Atlantik büyüklüğünde bir okyanus koymak olacağını düşünmüştü.</p>
<p class="calibre1">Babasının hayatta kaldığını, Lonoffların Stockbridge'de bulunan aile diş hekiminin dişlerine bakmasını beklerken öğrenmişti. Bekleme salonundaki mecmua yığınından <span class="calibre2">Time </span>dergisinin eski bir sayısını alıp sayfaları şöyle bir çevirirken Otto Frank adında Yahudi bir işadamının fotoğrafını gördüğü zaman, İngiltere'deki bakıcı ailelerin yanında kalalı üç sene, Athene Üniversitesi'ne başlayalı da neredeyse bir sene olmuştu. Nazi istilasının başlamasından iki sene kadar sonra, 1942 Temmuz'unda Otto Frank, karısını ve iki küçük kızını saklamıştı. Franklar, başka bir Yahudi aileyle birlikte, Otto'nun eskiden yazıhane olarak kullandığı bir Amsterdam binasının arkalarında bir yerlerin üst katında, yirmi beş ay güvenli bir şekilde yaşamıştı. Daha sonra 1944 Ağustos'unda bulundukları nokta, belli ki aşağıdaki depodaki bir işçi tarafından açığa vurulmuş ve gizlendikleri yer polis baskınına uğramıştı. Tecrit edilmiş çatı katı odalarında beraber yaşayan sekiz kişiden yalnızca Otto Frank toplama kamplarından sağ çıkabilmişti. Savaşın ardından Amsterdam'a geri döndüğünde, gizlendikleri süre boyunca onları koruyup kollayan Hollandalı aile, ona, Belsen'de öldüğü zaman on beş yaşında olan ufak kızının saklandığı sırada tuttuğu günlükleri vermişti: bir hatıra defteri, içine yazı yazdığı birkaç fihrist ve Nazilerin değerli bir şeyler bulabilmek için mekânı yağmaladıkları esnada dosyasından boşaltıp öylece bıraktıkları bir tomar kâğıt. Frank önce, ailesinin anısına hatıra defterinin özel bir baskısını yaptırıp dolaşıma sokmuş fakat 1947 yılında kitabın resmi bir baskısı, <span class="calibre2">Het Achterhuis</span> -"Arkadaki Ev"- başlığı altında yayımlanmıştı. <span class="calibre2">Time</span> dergisinin belirttiği üzere, Hollandalı okurlar, mahrumiyetlerine ve yerlerinin bulunacağından kaynaklanan dehşetlerine rağmen, av haline gelmiş olan Yahudilerin medeni bir yaşam sürmeye nasıl devam etmeye çalıştıklarına ilişkin genç kızın tuttuğu kayıttan fazlasıyla etkilenmişlerdi.</p>
<p class="calibre1">"Bir Sağ Kalanın Acıları" başlıklı makalenin yanında, hatıra defteri sahibinin "şimdi altmış yaşında" olan babasının fotoğrafı vardı: Üstünde paltosu ve şapkasıyla, merhum ailesinin Prinsengracht Kanalı üzerinde son bir ev haline getirdiği binanın önünde yalnız başına ayakta duruyordu.</p>
<p class="calibre1">Ardından hikâyenin, Lonoff'un inanılmaz olduğuna kanaat getirdiği kısmı geldi. Fakat Amy, aslında hayattayken, ölmüş olduğunun düşünülmesinin öyle pek tuhaf olduğu fikrinde değildi. O son aylarda -Müttefiklerin her yeri bombaladığı, SS'lerin de kaçtığı zamanlarda- yaşanan kaosu bilen hiç kimse inanılmaz demezdi buna. Onun Belsen'de tifodan öldüğünü iddia edenler onu ya ablası Margot'la karıştırmış ya da onun o kadar uzun süre komada kalmasından dolayı öldüğünü sanmış veya neredeyse ölü bir halde Kapolar<a id="footnote2"></a><sup class="calibre4"><a href="#bookmark3">2</a></sup> tarafından alınıp götürülüşünü izlemiş olmalılardı.</p>
<p class="calibre1">"Belsen üçüncü kamptı," dedi Amy Lonoff'a. "Önce Ams-terdam'ın kuzeyine Westerbork'a gönderilmiştik. Orada etrafta konuşacak başka çocuklar da vardı, hava almaya çıkabiliyorduk o sıralar; yaşadığımız korku dışında sahiden de o kadar berbat değildi. Babacığım erkeklerin tutulduğu barakalarda kalıyordu ama hastalandığım zaman, geceleyin kadınların olduğu tarafa girmenin bir yolunu bulmayı başarmış ve yatağıma gelip ellerimi tutmuştu. Orada bir ay kaldıktan sonra Auschwitz'e yollandık. Tren vagonlarında üç gün üç gece. Sonra kapıları açtılar ve bu onu son görüşüm oldu. Erkekler bir tarafa itildiler, bizler de diğer yana. Eylül başlarında oluyor bu. Ekim sonunda gördüm annemi son kez. Zar zor konuşabiliyordu o anda. Margot ve ben Auschwitz'ten yollandığımızda, kendisinin bunu anlayıp anlamadığını dahi bilmiyorum."</p>
<p class="calibre1">Lonoff'a Belsen'den söz etti. Yük vagonlarından sağ çıkanlar çalılıktaki çadırlarda kalmıştı başlarda. Üzerlerindeki yırtık pırtık şeylerle kuru toprağın üstünde uyuyorlardı. Günler yemek ya da temiz su olmadan geçmiş, güz fırtınaları çadırları demir yerlerinden söküp attıktan sonra da rüzgâra ve yağmura maruz kalarak yatmışlardı. Nihayetinde barakalara götürüldükleri sırada, kampı çevreleyen duvarların ötesindeki hendeklerin içine yığılmış öbek öbek bedenler görmüşlerdi: çalılıkta tifodan ve açlıktan ölen insanlar. Kış geldiği zaman, hâlâ hayatta olan herkes sanki ya hasta ya da kısmen çıldırmış görünüyordu. Ve ardından, ablasının yavaş yavaş ölüşünü izlerken kendisi de hastalanmıştı. Margot'un ölümünden sonra, barakalarda ona yardım eden kadınları güçbela hatırlıyor ve onlara ne olduğuna dair hiçbir şey bilmiyordu.</p>
<p class="calibre1">Hastanede geçirdiği uzun nekahet döneminden sonra, aile üyelerinin birbirleriyle irtibatı kaybetmeleri halinde buluşmaya sözleştikleri <sup class="calibre4">İ</sup>sviçre'deki adrese gitmemesi de inanılmaz değildi. Bir deri bir kemik kalmış on altı yaşında bir kız, sırf yolun sonunda, tam da korktuğu gibi, kaybolmuş ve yalnız olduğunu öğrenmek için, para ve vize gerektiren -umut gerektiren- bir yolculuğa çıkar mıydı?</p>
<p class="calibre1">Hayır, hayır, inanılmaz olan kısım şuydu: <span class="calibre2">Time</span> dergisine telefon edip, "Hatıra defterini yazan benim, Otto Frank'ı bulun!" demek yerine, derginin kapağında yazan tarihi alelacele defterine yazmış ve dişine dolgu yapıldıktan sonra, beraberinde okul kitaplarıyla kütüphanenin yolunu tutmuştu. <sup class="calibre4">İ</sup>nanılmaz olan -açıklanamaz, savunulamaz ve hâlâ yüreğinde bir yara olan- şey, her zamanki gibi sakin ve dikkatli bir şekilde, <span class="calibre2">New York Times <sup class="calibre4">İ</sup>ndeksi'nde</span> ve <span class="calibre2">Süreli Yayınlar Literatürü Okur Rehberi'nde</span> "Frank, Anne", "Frank, Otto" ve <span class="calibre2">"Het Achterhuis"</span> ibarelerini arayıp durması ve hiçbir şey bulamadığı zaman, kütüphanenin süreli yayınlarının bulunduğu alt kattaki raflara gitmesiydi. Akşam yemeğinden önceki bir saati orada, <span class="calibre2">Time</span> dergisindeki makaleyi tekrar okuyarak geçirmişti. Ezberleyene kadar okumuştu. Babasının fotoğrafını incelemişti. Şimdi altmış yaşında. Gerekli sözcükler bunlardı: onun yeniden çatı katında babasının saçlarını kesen kız, orada babasının öğretmenliğinde ödevlerini yapan kız, Müttefik bombardıman uçaklarının Amsterdam semalarında salto yaptıklarını duyduğunda babasının yatağına koşup yorganın altında ona sımsıkı sarılan kız olması için: Artık kendisinin sahip olmadığı her şeyin yerini alan bu kişinin kızı olmuştu aniden. Çok uzun bir süre ağlamıştı. Ancak akşam yemeğine öğrenci yurduna gittiği zaman, Otto Frank'ın Anne'sinin başına bir felaket daha gelmiş gibi davranmamıştı.</p>
<p class="calibre1">Oysa zaten, daha en başından, yaşadıkları hakkında konuşmama yönünde kesin bir karara varmıştı. Tek başına kalmış bir genç kız olarak, kesin kararlar almak onun güçlü yönüydü. Başka türlü tek başına nasıl dayanabilirdi? İngiltere'deki koruyucu babalarından ilki olan Daniel Amca'ya katlanamamasının binlerce nedeninden biri de, adamın eve gelen herkese savaşta Amy'nin başından geçen her şeyi er ya da geç anlatarak insanı canından bezdirmesiydi. Sonra bir de Londra'nın kuzeyindeki okulun, tarih dersleri sırasında küçük yetim Yahudi kıza hep acıyarak bakan genç öğretmeni Bayan Giddings vardı. Bir gün okuldan sonra Bayan Giddings, limonlu turta yedirmek için onu yerel çay salonuna götürmüş ve kıza toplama kampları hakkında sorular sormuştu. Cevap vermeye mecbur kalan Amy, onun duyduğu fakat asla pek inanamadığı hikâyeleri doğruladığında kadının gözleri dolmuştu. "Korkunç," demişti Bayan Giddings, "çok korkunç." Amy sessizce çayını içip leziz mi leziz turtasını yerken, Bayan Giddings kendi tarih öğrencilerinden biri gibi beyhude yere geçmişi anlamaya çalışmıştı. En sonunda, "Neden insanlar yüzyıllar boyu siz Yahudilerden nefret etti?" diye sorması üzerine, Amy ayağa kalkmıştı. Buz kesilmişti. "Bana bunu sormayın!" demişti. "Bizden nefret eden o manyaklara sorun!" Ve böylece bir arkadaş olarak Bayan Giddings defterini kapatmıştı, tabii kendisine anlamaları mümkün olmayan sorular soran başkalarıyla olan hesabını da.</p>
<p class="calibre1">İngiltere'ye gelişinden sadece birkaç ay sonra bir cumartesi günü, Daniel Amca'nın ağzından bir daha o hazin "Belsen" lafı çıktığı takdirde soluğu Southampton'da alıp kaçak yolcu olarak bir Amerikan gemisine atlayacağına dair yemin etmiş -ve safkan İngiliz öğretmenlerin okulda gösterdiği kibirli acıma emarelerinden usanmışken- bir bluzu ütülediği sırada kolunu yakmıştı. Çığlıkları üzerine eve gelen komşular onu bir hastanenin acil servisine yetiştirmişlerdi. Bandaj çıkarıldığı zaman kolundaki kamp numarasının yerinde, yarım bir yumurta ebatlarında mor bir yara dokusunun lekesi vardı.</p>
<p class="calibre1">Bakıcı ebeveynlerinin bir kaza olarak adlandırdığı olayın ardından Daniel Amca, karısının hastalığı yüzünden Amy'ye evlerinde bakmayı sürdürmelerinin imkânsız olduğu yönünde Yahudi Yardım Heyeti'ni bilgilendirmişti. Bakılan evlatlık çocuk yeni bir ailenin, sonra da bir başkasının yanına taşınmıştı. Soran herkese, Nazi işgalinden bir önceki hafta, bir grup Yahudi talebeyle beraber Amsterdam'dan tahliye edildiğini söylemişti. Hatta kimi zamanlar talebelerin Yahudi olduklarını bile söylememişti; sorumluluğunu üstlenen ve yalan söylemesinden dolayı canlan sıkılan Yahudi aileler kendisine bu yüzden biraz sitem etmişti. Ancak sırf Auschwitz ve Belsen'den ötürü hepsinin de yardımsever ellerini onun omuzlarına koymasına katlanamıyordu. O istisnai olarak nitelendirilecekse şayet, bu, Auschwitz ve Belsen'den ötürü değil, o zamandan itibaren kendisini dönüştürdüğü şeyden ötürü olacaktı.</p>
<p class="calibre1">Onlar iyi kalpli ve düşünceli insanlardı ve ona İngiltere'de tehlikede olmadığını anlatmaya çalışmışlardı. "Böyle korkmamalı ve kendini tehdit altında hissetmemelisin," diyerek ona güven vermişlerdi. "Veya bir şeyden utanmamalısın." "Ben utanmıyorum ki. Bu kadar basit." "Genç insanlar Yahudi kökenlerini gizlemeye çalıştıklarında mesele her zaman bu kadar basit değildir ama." "Belki diğerleri söz konusu olduğunda değildir," demişti onlara, "ama bende öyle."</p>
<p class="calibre1">Babasının <span class="calibre2">Time</span> dergisindeki fotoğrafını bulmasından bir sonraki cumartesi, sabah Boston'a giden otobüse atlamış ve yabancı dilde kitap satan kitapçılarda nafile yere <span class="calibre2">Het Achterhuis'in</span> bir kopyasını arayıp durmuştu. İki hafta sonra tekrar Boston'a üç saatlik bir otobüs yolculuğu yapmış ve bu defasında kendisine merkez postaneden bir posta abone kutusu kiralamıştı. Kutunun parasını nakit ödemiş ve ardından çantasında taşıdığı mektup ve beraberindeki on beş dolarlık banka havalesini Amsterdam'daki Contact Yayınları'na yollayıp onlardan, Pilgrim Uluslararası Kitabevi, Posta Abone Kutusu 152, Boston, Massachusetts, ABD adresine, posta ücreti ödenmiş olarak, on beş dolar karşılığında Anne Frank'ın <span class="calibre2">Het Achterhuis'inin</span> ne kadar kopyasını gönderebiliyorlarsa göndermelerini istemişti.</p>
<p class="calibre1">Otto Frank için yaklaşık dört yıldır ölüydü; babasının bir iki ay daha onun ölü olduğuna inanması sahiden de daha fazla yakmazdı canını. Garip bir biçimde, kendisinin de canı daha fazla yanmıyordu, şimdi altmış yaşında olan kusursuz babasına yaptığı zalimliğin affedilmesi için geceleri yatakta yalvararak ağlamaları dışında.</p>
<p class="calibre1">Amsterdamlı yayıncıya siparişi gönderdikten takriben üç ay sonra, ağustos başlarında sıcak ve güneşli bir günde, Pilgrim Kitabevi'nin posta abone kutusuna göre biraz fazla büyük olan ve Boston'dan alınmayı bekleyen bir paket geldi. Üzerinde her ikisi de bir önceki geceden ütülenmiş keten bir bej etek ve tertemiz bir koton bluz vardı. O sonbahar küt kestirdiği saçları geceden yıkanmış ve taranarak şekle sokulmuş, cildi de bir güzel yanmıştı. Her sabah yaklaşık iki kilometre yüzüp her öğleden sonra tenis oynuyordu ve genel olarak yirmi yaşında birinin olabileceği kadar formda ve enerjikti. Belki de bu yüzden, postane memuru ona koliyi verdiği zaman, paketin bağlarını dişleriyle koparıp açmamış ya da mermer zeminin üzerine düşüp bayılmamıştı. Bunun yerine -Hollanda'dan postayla yollanmış paketi bir elinde sallaya sallaya- parka doğru yürümüş ve oturacak boş bir bank bulana dek dolaşıp durmuştu. Önce gölgede bir banka oturmuş fakat sonra ayağa kalkıp güneşin altında mükemmel bir yer bulana kadar yürümüştü.</p>
<p class="calibre1">Savaş sonrasında tedavüle çıkarılanları kendisi için yeni olduğundan Hollanda'ya ait posta pullarını etraflıca inceledikten ve posta mührüne dikkatlice baktıktan sonra, paketi ne kadar özenli bir şekilde açacağını görmeye koyulmuştu. Akıl almaz bir telaşsız sabır gösterisiydi bu ve kendisinin niyeti de böyle olması yönündeydi. Aynı anda hem galip hem de sersemlemiş hissediyordu kendini. Tahammül, diye düşünmüştü. Sabır. Sabır olmadan hayat olmaz. En sonunda bağı parçalamadan çözüp paket kâğıdının katlarını açtığı zaman, ambalajın arasından öylesine özenle çıkararak, temiz ve zarif Amerikan kızlarına özgü keten bej eteğinin diz kısmı üzerine koyduğu şey, bizzat kendi sağ kalışıymış gibi gelmişti.</p>
<p class="calibre1"><span class="calibre2">Van Anne Frank.</span> Onun kitabı. Onun.</p>
<p class="calibre1">Günlük tutmaya başlayalı üç hafta olmamışken Pim ona saklanacaklarını söylemişti. Sayfaları tüketip işe bürodaki fihristlerle devam etmek zorunda kalana dek, kendisine on üçüncü yaş günü hediyesi olarak verilen karton ciltli bir deftere yazmıştı. <span class="calibre2">Achterhuis'te</span> yaşadıklarının çoğunu, bazılarını en ince ayrıntısına kadar olmak üzere hâlâ hatırlıyor, ancak her şeyi kayıt altına alan elli bin kelimeden hiçbirini kendisinin yazdığını hatırlamıyordu. Kitty adını verdiği hayali sırdaşına anlattığı kişisel sorunları hakkındaki birçok şeyi de hatırlamıyordu; çektiği çilelerle dolu bütün sayfalar onun için anadili kadar yeni ve yabancıydı.</p>
<p class="calibre1">Belki de <span class="calibre2">Het Achterhuis</span> onu yazdığından bu yana okuduğu ilk Hollandaca kitap olduğu için, bitirdiğinde ilk düşündüğü, Amsterdam'daki çocukluk arkadaşları olmuştu: kendisinin de okuma yazmayı öğrendiği Montessori<a id="footnote3"></a><sup class="calibre4"><a href="#bookmark4">3</a></sup> okulundan erkekler ve kızlar. Savaştan sağ kurtulan Hıristiyan çocukların isimlerini hatırlamaya çalışmıştı. Ta anaokulundan öğretmenlerinin adlarını anımsamaya çalışmıştı. Gözünün önüne getirmeye çalışmıştı esnafın yüzlerini, onu çocukluğundan beri tanıyan postacının, sütçünün. Merwedeplein Caddesi üzerindeki evlerde oturan komşularını canlandırmıştı kafasında. Bunu yaptığı zaman da, her birinin onun kitabının kapağını kapatarak şöyle dediğini görmüştü: Kim bilirdi onun böylesine yetenekli olduğunu? Kim bilirdi aramızda böylesi bir yazar olduğunu?</p>
<p class="calibre1">Yeniden okuduğu ilk pasaj, Amy Bellette'in doğumundan iki yıl kadar önceki bir tarihe aitti. İlk defasında sayfanın kenarını kıvırmış, ikinci seferdeyse çantasından çıkardığı bir kalemle sayfanın kenar boşluğuna koyu ve manidar bir çizgi çizmiş ve yanına -tabii ki İngilizce- "tekinsiz" yazmıştı. (İşaretlediği her şeyi onun için işaretliyor ya da işareti aslında oymuş gibi davranarak koyuyordu.) <span class="calibre2">Kendimi âdeta başkasının gözleriyle görebilen garip bir yanım ortaya çıkıyor bazı bazı. <sup class="calibre4">İ</sup>şte o zaman "Anne" adlı bir kızın özel meseleleri üzerine rahatlıkla kafa yorabiliyor ve sanki kendisi bir yabancıymış gibi, onun yaşam defterinin yapraklarına göz gezdirebiliyorum. Buraya gelmeden evvel, her şeyi şimdiki gibi böyle uzun uzadıya düşünmediğim zamanlarda, bazen Mansa, Pim ve Margot'la aramda hiçbir bağ olmadığına dair bir hissiyata kapılır ve daima dışlanmış biri olarak kalacağımı zannederdim. Bazen kendimi bir yetim yerine koyar. ..</span></p>
<p class="calibre1">Ardından, karşısına ne zaman Lonoff'un "süs", "belirsiz" veya "anlaşılmaz" olarak nitelendirebileceği bir şey çıksa -suratını biraz ekşiterek- sayfanın kenarına biraz not alarak bütün paragrafı en baştan okumuştu. Ama çoğunlukla, kendisinin çocuk kadar boyuyla yazdığına inanamadığı pasajları işaretlemişti. Bu ne dokunaklı bir anlatım gücü Anne -kendi adını Boston'da söylemek onun tüylerini diken diken ediyordu-, bu ne beceri, bu ne zekâ! "Ne kadar da güzel olurdu," diye düşünmüştü, "Bay Lonoff'un İngilizce dersi için de böyle bir şey yazabilseydim." "<sup class="calibre4">İ</sup>yi olmuş," dediğini duyar gibiydi, "şimdiye kadar yazdığınız en iyi şey bu, Bayan Bellette."</p>
<p class="calibre1">Ama tabii ki öyleydi; sınıftaki kızların da söylediği gibi, "harika bir konusu" vardı. Kendi ailesinin, ailelerin her yerde çektikleri acılara olan yakınlığı onun için en başından beri açıktı. <span class="calibre2">Yapabileceğimiz yegâne şey, bu felaket bitene dek mümkün mertebe sakin bir şekilde beklemek. Yahudiler ve Hıristiyanlar bekliyor, tüm dünya bekliyor ve bir sürü kişi de ölümü bekliyor.</span> Ancak bu ("Gösterişsiz fakat etkili bir duygu; esas mesele bu. E. 1. L.") satırları kaleme alırken, <span class="calibre2">achterhuis'te</span> tuttuğu o küçük günlüğün felaketin kaydının bir parçasını gözler önüne serebile-ceğine ilişkin hiç de öyle muazzam düşler yoktu kafasında. Kendisinden başka -o da büyük umutlarından dolayı- kimseyi eğitmek için kayda geçirmemişti bütün her şeyin ne zor olduğunu. Kaydını tutmak katlanmak demekti; günlük ona arkadaşlık ediyor ve akıl sağlığını koruyor ve ne zaman anne ve babasının çocuğu olmak ona savaşın kendisi kadar yürek parçalayıcı gelse, bunu itiraf etmek için oraya sığınıyordu. Annesini Margot'un memnun ettiği şekilde memnun etmeye çalışmanın ümitsizliğinden yalnızca Kitty'ye özgürce bahsedebiliyordu; ona yüksek sesle "Ana" kelimesini dahi söyleye-memesindeki acizliğinden yalnızca Kitty'ye açıkça dert yanabiliyor ve herkesi dışarıda bırakarak kendisini <span class="calibre2">-sadece onun çocuğu olduğum için değil, ben olduğum için, Anne olduğum için-</span>istemesini istediği babasına, Pim'e karşı hissettiği şeylerin yoğunluğunu da yine yalnızca ona itiraf edebiliyordu.</p>
<p class="calibre1">Elbette <span class="calibre2">kitaplara ve okumaya</span> böylesine <span class="calibre2">düşkün</span> herhangi bir çocuğun en nihayetinde farkına varacağı üzere, onun da tek bildiği şey kendi kitabını yazmakta olduğuydu. Ancak on dört yaşındayken çoğu zaman için yaptığı, yazınsal arzusunu sürdürmekten ziyade moralini sağlam tutmaya çalışmaktı. Yazar olarak olgunlaşmasına gelince, bunu her gün oturup yazar olmaya çalışma yönünde alınmış bir karara değil, bizzat yaşadıkları boğucu hayata borçluydu. Onun yeteneğini her şeyden önce bu beslemiş gibiydi! Sahiden de, <span class="calibre2">achterhuis'in </span>dehşeti ve orada yaşadığı klostrofobi olmadan, dört bir tarafı arkadaşlarıyla sarılı, gelip gitmekte özgür, soytarılık etmekte özgür, umutlarını sonuna kadar kovalamakta özgür, <span class="calibre2">gülmekten yerlere yatan</span> bir <span class="calibre2">çenebaz</span> olarak, öylesine becerikli, öylesine dokunaklı ve öylesine zeki cümleleri hiç yazabilir miydi? Şu halde belki de İngilizce derslerindeki sorun bu, diye düşünmüştü; harika bir konunun yokluğu değil, gölün, tenis kortlarının ve Tanglewood'un varlığı. Bronzlaşmış harika bir cilt, keten etekler ve Athene Üniversitesi'nin Pallas Athenesi olarak artan şöhretim, belki de beni hırpalayan şeyler bunlar. Belki bir yerde bir odaya kapatılsam, çürük patateslerle beslensem, üzerimde eski püskü kıyafetler olsa ve korkudan aklımı yitirsem, belki o zaman Bay Lonoff için iyi bir hikâye kaleme alabilirdim.</p>
<p class="calibre1">Belki de günlüğün, salt kendisinin ergenlik döneminde duyduğu yalnızlığı bastırmaktan çok daha fazlasını yaptığını Kitty'ye, ancak <span class="calibre2">işgal korkusu</span> yüzünden ve Müttefiklerin çıkarma yapması, Almanların çöküşü ve <span class="calibre2">achterhuis</span> çevresinde <span class="calibre2">savaştan sonra</span> olarak bilinen o altın çağın gelme ihtimalinin verdiği coşku sayesinde açıklayabilmişti. <sup class="calibre4">İ</sup>ki sene boyunca düzyazı yeteneğini geliştirdikten sonra, kendisini o büyük girişim için hazır hissetmişti: <span class="calibre2">En büyük isteğim günün birinde bir gazeteci, sonra da ünlü bir yazar olmak.</span> Oysa bu, günün birinde ünlü olmanın, ona, eylül ayında tekrar okula gitme olasılığından öyle daha sıra dışı bir şey olarak görünmediği bir tarihte, 1944 Mayıs'ındaydı. Ah, müthiş beklentilerle dolu o mayıs! <span class="calibre2">Achterhuis'te</span> bir kış daha geçirmek yok! Bir kış daha geçirirse aklını oynatacaktı.</p>
<p class="calibre1">Orada geçirdiği ilk yıl o kadar da kötü değildi; hepsi yerleşmekle öylesine meşguldü ki, ümitsizliğe kapılacak zamanı olmamıştı. Aslında, çatı katını <span class="calibre2">son derece kullanışlı</span> bir eve dönüştürmek için hepsi de öylesine hamaratça çalışmıştı ki, babası mekânı daha da bölümleyerek, içeriye bir başka Yahudi'yi daha alma yönünde herkesin fikir birliğine varmasını sağlamıştı. Ancak Müttefik bombardımanının başlamasıyla, o son derece kullanışlı evin onun işkence odası haline gelmesi bir olmuştu. Gün içerisinde iki aile hiç yere ağız dalaşına giriyor, geceleri de kendisi, Gestapoların habersizce gelip onları götüreceğinden adı gibi emin olduğundan bir türlü uyuyamıyordu. Yattığında, diğer tüm Yahudi arkadaşları gibi bir toplama kampında değil de Amsterdam'da bir yatakta emniyette olması yüzünden onu suçlayan okul arkadaşı Lies'le ilgili karabasanlar görmeye başlamıştı: <span class="calibre2">"Ah, Anne, neden bırakıp gittin beni? Yardım, ah, yardım et bana, kurtar beni bu cehennemden!"</span> Kendisini <span class="calibre2">bir zindanda, yanında anneciği ve babacığı olmadan</span> görürdü - ve daha da kötülerini. <span class="calibre2">En korkunç şeyler</span> hakkında düşünmüş, onlara ilişkin rüyalar görmüştü, ta ki 1943 yılının en son saatlerine dek. Ama sonra hepsi birden bıçak gibi kesilmişti. Mucize eseri. "<sup class="calibre4">İ</sup>yi de, nasıl oldu bu, Profesör Lonoff? Bkz. <span class="calibre2">Anna Karenina.</span> Bkz. <span class="calibre2">Mada-me Bovary.</span> Bkz. Batı edebiyatının yarısı." Mucize: arzu. Eylül ayında tekrar okula gidecek ama sınıfa o aynı kız olarak girmeyecekti. Artık bir kız değildi. Aklından çıplak bir kadın geçse, gözyaşları süzülüyordu yanaklarından. O nahoş regl dönemleri ona en yabancı hazların kaynağı halini almıştı. Göğüsleri geceleri yatakta onu uyarıyordu. Bu duyumlar, kendi korkunç ölümüne dair önsezilerinin yerini çılgınca bir yaşama isteğinin almasına yetmişti. Bir gün bütünüyle kendisini toplamış, ertesi gün de, tabii ki âşık olmuştu. Çektiği çileler on dört yaşında ondan bir kadın yaratmıştı. Özellikle, Van Daanların on yedi yaşındaki oğulları Peter tarafından mesken tutulmuş olan en üst katın gözlerden ırak köşesine özel ziyaretlerde bulunmaya başlamıştı. Ne onu Margot'un elinden alıyor olma olasılığı ne de mahcup ebeveynleri kendisini durdurmuştu: Önce çay vaktindeki ziyaretler, sonra akşam buluşmaları, sonra da hayal kırıklığına uğramış babaya yazılan küstahça mektup. O müthiş Mayıs'ın 3'ünde: <span class="calibre2">Gencim, daha bilmediğim ne niteliklerim vardır; gencim, güçlüyüm ve büyük bir macera yaşıyorum.</span> İki gün sonra, kendisini Lies'i yutan o cehennemden kurtaran babaya, gözünde hep en sevdiği canlı olmak istediği Pim'e <span class="calibre2">bedenen ve ruhen </span>bağımsızlığını açıkça ilan etmişti: <span class="calibre2">Annemin ya da bir başkasının desteği olmadan tümüyle kendi ayaklarımın üzerinde durabileceğim bir çağa geldim... Hiçbirinize karşı en ufak bir sorumluluk dahi hissetmiyorum... Davranışlarımdan ötürü kendimden başka kimseye hesap vermek zorunda değilim...</span></p>
<p class="calibre1">Hoş, kendi ayakları üzerinde durabilen bir kadının gücünden ibaret değildi olacağını sandığı her şey. Sevgi dolu bir babanın gücünden de. Babası bunun ömrü hayatında aldığı en kaba mektup olduğunu söylemiş ve Anne <span class="calibre2">sarf ettiği bayağı sözler</span> yüzünden utanç içinde gözyaşlarına boğulduğunda kızıyla birlikte o da ağlamıştı. Babası mektubu sobaya atmıştı, üzerinden haftalar geçmiş ve Anne, Peter'e olan inancını günbegün yitirmişti. Aslına bakılacak olursa Anne temmuz itibariyle, içinde bulundukları şartlar altında Peter'i nasıl <span class="calibre2">başından savabileceğini</span> düşünüp duruyordu ve bu sorun, ağustos ayında güneşli bir cuma günü öğleden hemen önce, Pim, Peter'ın <sup class="calibre4">İ</sup>ngilizce derslerine yardım ederken, Anne'nin de yukarıda kendi başına ders çalıştığı sırada, Hollandalı Asayiş Polisleri'nin bir baskınla, görgü kurallarını, bağlılık ilkelerini, kendi kendilerini geliştirmenin ve karşılıklı saygının gereklerini hâlâ gözeten o gizli ev halkını sonsuza dek darmadağın etmesiyle halloluvermişti. Bir aile olarak Franklar bitmiş, günlüğün sahibi de buna gayet uygun bir biçimde, her şeye rağmen kendileri kalarak makul bir hayat sürme çabalarına dair tuttuğu kaydın da nihayete erdiğini düşünmüştü.</p>
<p class="calibre1">Kitabı baştan sona üçüncü defa, o akşam Stockbridge'e dönüş yolunda okumuştu. Bir daha başka bir kitap okur muydu acaba? Bunu elinden bir türlü bırakamazken nasıl okuyacaktı? Otobüste, yazdığı -"yaptığı"- şeyle ilgili en haddini bilmez biçimde hayaller kurmaya başlamıştı. Belki de onu havaya sokan, Boston'dan beri otoban boyunca otobüsü sinsice izleyen, gürleyen, engin ve şimşekler çakan çivit mavisi gökyü-züydü: pencerenin dışında El Greco'ya özgü en acayip sahne efektleri, dışarıda barok süslerinin eksik olmadığı, Kitabı Mukaddes'ten çıkma bir fırtına, içerideyse elindeki kitabı ve o öğleden sonra Boston Güzel Sanatlar Müzesi'nde gerçek El Greco tablolarından özümsediği trajik ihtişamın kalıcı hissiyle yerli yerine kurulmuş Amy. Üstelik yorgundu da ama muhtemelen onu fantastik düşüncelere dalmaktan alıkoy-mazdı bu. <span class="calibre2">Het Achterhuis'i</span> ilk iki okuyuşundan hâlâ büyülenmiş bir halde, güne nokta koyma adına soluğu Gardner ve Fogg müzelerinde almış, bronzlaşmış teni ve hayat dolu yürüyüşüyle kendinden geçmiş kız, ismini öğrenmeye can atan bir düzine Harvard Yaz Okulu öğrencisini peşine takmıştı. Üç müze çünkü Athene'ye geri döndüğü zaman, herkese Boston'da geçirdiği o muazzam günü ana hatlarıyla da olsa anlatma arzusundaydı. Bay Lonoff'la, karısının tavsiyesi üzerine gezmeye gittiği bütün yeni sergiler hakkında enine boyuna konuşmayı planlıyordu.</p>
<p class="calibre1">Fırtına, tablolar ve yorgunluğu; gene de bunlardan hiçbiri aslında, yayımlanmış hatıra defterini aynı gün içinde baştan sona üç defa okumasından doğan türden ümitlerin uyanması için gerekli değildi. Zirve yapan kendine hayranlık duygusu muhtemelen kâfiydi. Belki de o yalnızca, çok genç bir yazarın kuracağı türden hayaller kuran, bir otobüste yolculuk eden çok genç bir yazardı.</p>
<p class="calibre1">Kitabının üstlendiği misyona ilişkin tüm muhakemeleri ve tüm fantastik düşünceleri şuradan yola çıkıyordu: Hatıra defterinin ortaya koyduğu şekliyle ne kendisi ne de ailesi dindar ya da dininin gereklerini yerine getiren Yahudilerin temsilcisiydi. Annesi cuma geceleri mum yakardı; hepsi hepsi buydu. Bayramları sorarsanız, saklandıkları sırada öğrendiği Aziz Nikola Günü, ona Hanuka'dan çok daha eğlenceli gelmiş, Pim'le beraber türlü türlü zarif hediyeler hazırlamış ve hatta kutlamalara renk katmak için bir Noel Baba şiiri bile yazmıştı. Pim ona bayramda -Yeni Ahit hakkında bir şeyler öğrensin diye- çocuklar için yazılmış bir Kitabı Mukaddes hediye etmeye karar verdiğinde, Margot bunu onaylamamıştı. Margot'nun istediği Filistin'de ebe olmaktı. İçlerinde din konusuna ciddi ciddi kafa yoruyormuş gibi görünen bir tek oydu zaten. Ola ki bulunsaydı Margot'nun tuttuğu günlük, söz Yahudilik ya da Yahudiliğe özgü bir yaşam sürme planlarına geldiğinde onunki kadar ihtiyatlı olmazdı. Margot'yu günlüğünde büyük bir hasretle, <span class="calibre2">sadece Yahudi değil, yeniden insan olacağımız günler gelecek</span> diye yazarken aklından geçirmek şöyle dursun, onun bunları düşündüğünü hayal etmek bile kendisi için kesinlikle imkânsızdı.</p>
<p class="calibre1">Bu kelimeleri, bir gece vakti aşağıdaki depoda yaşanan hırsızlık olayının etkilerini hâlâ üzerinde taşır bir halde yazan elbette kendisiydi. Hırsızlık vakasının polislerin onları bulmasına zemin hazırlayabileceğinden kuşku duymayan herkesin, olayın sonrasında günler boyunca korkudan dizlerinin bağı çözülmüştü. Onun içindeyse, bir dehşet kalıntısıyla beraber güvenilmez bir rahatlama duygusu ve tabii ki, Lies'inkinin aksine, canının bir kez daha bağışlanmasının farkına vardığı zaman duyduğu suçluluk hissiyle bezenmiş bir şaşkınlık vardı. O korkunç gecenin ardından, gördükleri zulmün anlamını kavramaya çalışarak uzun uzadıya düşünüp durmuştu, kâh bir an için düşmanlarının gözünde sadece ve sadece Yahudi olmanın sefaleti hakkında yazarak, kâh sonrasında uçarı bir şekilde şöyle düşünerek: <span class="calibre2">dünya ve tüm insanlar iyiliği belki de bizim dinimizden öğrenecek... Asla yalnızca HollandalI olamayız,</span> diye hatırlatmıştı Kitty'ye, <span class="calibre2">biz daima Yahudi kalacağız, öyle de kalmak istiyoruz.</span> Ama bunu der demez de, insanın "Margot Frank'ın Hatıra Defteri'nde" hiçbir şekilde karşılaşmayacağı bir beyanla tartışmaya son veriyordu: <span class="calibre2">Bir kez daha kurtuldum ya, şimdi ilk dileğim savaştan sonra Hollandalı olabilmek! HollandalIları seviyorum, bu ülkeyi seviyorum, bu dili seviyorum ve burada çalışmak istiyorum. Kraliçe'ye bizzat mektup yazmak zorunda kalsam dahi amacıma ulaşmadan bu işin peşini bırakmayacağım.</span></p>
<p class="calibre1">Hayır, bu konuşan annesinin Margot'su değil, babasının Anne'siydi. Fedakâr Margot çölde bebek doğurturken kendisi İngilizce öğrenmek için Londra'ya, modayı takip edip sanat tarihi okumak için Fransa'ya, "Anne Franklin" adında biri olarak yıldızlarla röportaj yapmak için Holywood'a California'ya gitmek istiyordu. Doğrusu, Margot Tanrı'yı ve anavatanı düşündüğü sıralarda, Anne'nin herhangi bir şekilde Üzerlerinde ayrıntılı duruyormuş gibi göründüğü yegâne tanrılar, saklandıkları süre zarfında hep okuduğu ve bayıldığı Yunan ve Roma mitolojilerine aitti. Doğrusu, Anne'nin hatıra defterindeki genç kız, Margot'ya kıyasla sadece belli belirsizce Yahudi'ydi; gerçi bu haliyle de, korkularını, geceleri ona yüksek sesle Kitabı Mukaddes'i değil Goethe'yi Alman-casından ve Dickens'ı İngilizcesinden okuyarak yatıştıran babasının kızıydı bütünüyle.</p>
<p class="calibre1">Oysa mesele buydu; onun hatıra defterine kâbusu gerçeğe çevirme gücünü veren şey buydu. Hahamların ve ayinlerin nüfuzu altında yaşayan dindar, sakallı bir babanın çocuğuna, o hissiz ve ilgisiz büyük dünyanın önem vermesini beklemek düpedüz ahmaklıktı. En ufak farklılıklara karşı müsamaha gösterme hususunda öyle büyük bir yeteneği olmayan sıradan birisinin gözünde, o ailenin çektiği onca şey hiçbir anlam ifade etmezdi. Sıradan insanların gözünde, Hıristiyan olan her şey bir yana, modern ve Avrupalı olan her şeyi inatla reddederek kendi felaketlerine davetiye çıkarmış gibi görünebilirlerdi. Ama Otto Frank'ın ailesi, işte bu başka bir konuydu! Sıradan kişilerin en sersemi bile Yahudilere <span class="calibre2">sırf Yahudi oldukları için</span> yapılanları nasıl olur da görmezden gelebilir, Yahudi olmayanların en cahili dahi <span class="calibre2">Het Achterhuis'te,</span> Frankların senede bir defa zararsız bir Hanuka şarkısı söylediklerini, <sup class="calibre4">İ</sup>branice birkaç kelime ettiklerini, birkaç mum yaktıklarını, birbirlerine -sadece on dakika kadar süren bir dini tören sırasında- birkaç hediye alıp verdiklerini ve tüm bunların onları düşman yapmak için yeterli olduğunu okuduğunda, nasıl olur da buna kafası basmazdı? Bu kadarı bile yeterli değildi. Hiçbir şey olmasa da olurdu, dehşet verici olan buydu. Gerçek buydu. Kitabının gücü buydu. Franklar radyonun başında toplanıp Mozart'ın, Brahms'ın ve Beethoven'ın konserlerini dinleyebilirlerdi; Goethe, Dickens ve Schiller okuyarak kendilerini eğlendirebilirlerdi; o, Prenses Elizabeth ve Prenses Margaret Rose için uygun birer eş bulmak için geceler boyu Avrupa'nın tüm kraliyet ailelerinin şecerelerine bakabilirdi; Kraliçe Wilhelmina'ya duyduğu sevgiden ve Hollanda'nın kendisinin vatanı olması yönündeki arzusundan günlüğünde tutkuyla bahsedebilir ve bunların hiçbiri de hiçbir şeyi değiştirmezdi. Ne Avrupa onlarındı, ne de onlar ve hele ki onun Avrupalılaşmış ailesi Avrupa'ya aitti. Bunun yerine, şirin bir Amsterdam kanalından üç kat yukarıda, Van Da-anlarla birlikte sıkış tepiş bir halde, yüz metrekarelik bir yerde, tecrit edilmiş ve horlanmış getto Yahudileri gibi yaşamışlardı. Önce dışlanma, ardından hapsolma ve sonra da yük vagonlarından kamplara, fırınlara ve yok oluşa. Peki neden? Yahudi sorununun çözülmesi için, uygar insanların pisliklerine artık tahammül edemedikleri o soyu bozuklar bizzat onlardı; Otto ve Edith Frank ve kızları Margot ve Anne.</p>
<p class="calibre1">Eve dönüş yolunda, öğretecek gücü kendisinde bulduğuna inanmaya başladığı ders buydu. Ama sadece ölmüş olduğuna inanıldığı takdirde. <span class="calibre2">Het Achterhuis'in</span> yaşayan bir yazarın eseri olduğu bilinirse, asla daha fazlası haline gelemezdi gerçekte olduğundan: Bir genç kızın, Hollanda'daki Alman işgali sırasında saklanmakla geçen zor yıllarında tuttuğu günlük; erkeklerin ve kızların geceleri yataklarında <sup class="calibre4">İ</sup>sviçreli Robinsonların maceralarıyla beraber okuyabilecekleri bir şey. Oysa ölü olması durumunda, 10 ila 15 yaşlarındakilere salt eğlenceden çok daha fazlasını sunabilirdi; böyle bir niyeti olmadan veya bunun için uğraşmadan, insanların sonunda bir şeyleri görmelerini sağlayacak, başyapıt gücünde bir kitap yazmıştı ölü olarak.</p>
<p class="calibre1"><a id="bookmark1"><sup class="calibre4"><a href="#footnote1">1</a></sup></a></p>
<p class="calibre1"> Bilhassa durum komedisi üzerinden gelişen televizyon programlarıyla, yirminci yüzyılın ilk yarısında Amerika'da adlarından söz ettirmiş komedyenler. (ç. n.)</p>
<p class="calibre1"><a id="bookmark3"><sup class="calibre4"><a href="#footnote2">2</a></sup></a></p>
<p class="calibre1"> Nazi toplama kamplarındaki esirler arasından seçilen ve diğer tutuklulara kıyasla belirli imtiyazlara sahip mahkûmlar. (ç. n.)</p>
<p class="calibre1"><a id="bookmark4"><sup class="calibre4"><a href="#footnote3">3</a></sup></a></p>
<p class="calibre1"> Öğrencilere dersler dışında, kendi ayakları üzerinde durma bilincini de aşılamaya çalışan eğitim sistemini benimsemiş okul türü. (ç. n.)</p>
</body>
</html>
