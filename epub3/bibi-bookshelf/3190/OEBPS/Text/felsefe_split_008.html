<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>felsefe</title>
		<meta content="http://www.w3.org/1999/xhtml; charset=utf-8" http-equiv="Content-Type"/>
<link href="../Styles/stylesheet.css" rel="stylesheet" type="text/css"/>
<style type="text/css">
		@page { margin-bottom: 10.000000pt; margin-top: 10.000000pt; }</style>

</head>
	<body class="calibre">
<h1 class="h1baslik" id="calibre_toc_7">NASIL KENDİ KENDİME YALAN SÖYLEYEBİLİRİM?</h1>
<p class="indentmetinitalik">Kendini aldatma,</p>
	  <p class="indentmetinitalik">baştan çıkma ve güdülenme</p>
<p class="normal1">Kendime yalan söylemekten kendimi alamadığımı düşünmek gerçekten şaşırtıcı. Ama aslında bunu başkaları da yapıyor. Anne çocuğunun biraz yaramaz olduğunu biliyor, ama büyük bir azimle ve samimiyetle bu fikri aklından çıkarabiliyor. Bankacı ödenmeme oranlarından haberdar olmasına rağmen verdiği borçların tam olarak ödeneceğine kendini inandırabiliyor.</p>
<p class="normal">Parti müdavimi araba sürecek durumda olmadığını biliyor, ama büyük bir azimle ve samimiyetle iyi olduğunu savunuyor. Çoğumuz çoğu zaman kendi kendimize yarattığımız yanlış bir benlik imgesinin pençesinde yaşıyoruz. Din âlimleri hiç durmadan kendini aldatmanın ne kadar yaygın olduğunu ve ona karşı uyanık olmamız gerektiğini tekrarlıyorlar. Delfi tapınağındaki “Kendini bil!” yazıtı bir yanıyla bunun ne kadar zor bir şey olduğunu ima ediyordu; şair Robert Burns kendimizi başkalarının bizi gördüğü gibi göremememizden yakınıyordu. Eğer kendini aldatma bu kadar yaygınsa, bu kavramı anlamakta neden bu kadar zorlanıyoruz?</p>
	  <p class="normal">Hem Suçlu Hem Kurban </p>
	  <p class="normal">Sorun “kendini aldatmayı” düz anlamıyla anladığımızda kendini aldatan kişinin aynı zamanda hem suçlu hem kurban olmasıdır. Bu isteyerek yapılırsa, aynı kişi, “zanlı/aldatan” sıfatıyla araba sürecek durumda olmadığını bilir. Ama sonra aynı kişi “zanlı/aldatan” şapkasını çıkarıp “kurban/aldatılan” şapkasını giyerek araba sürecek durumda olduğu mesajını alır ve kabul eder. İşte paradoks buradadır: Nasıl olur da aynı kişi aynı zamanda hem araba sürecek durumda olmadığını bilir hem de araba sürecek durumda olduğuna inanabilir? Aldatmanın anlamlı olması için diğer kişinin hakikati önceden bilmemesi gerekmez mi? Kulağıma okuyamadığımı fısıldayarak beni aldatamazsınız, zira okuyabildiğimi biliyorum. Oysa kendini aldatmada, fail bir şeyi bilir, ama kendisine aldatıcı başka bir şey söyler ve kendini ona inandırır.</p>
	  <p class="normal">Jean-Paul Sartre’ın ünlü tartışması sorunun esasını ortaya koyar:</p>
	  <p class="indentmetinitalik">Aldatılan olarak benden gizlenen hakikati aldatan olarak bilmek zorundayım. Dahası, ben bu hakikati kendimden daha özenle saklamak için çok daha kesin bir şekilde bilmek zorundayım – ama bunu ikilik görüntüsünü yeniden kurmamıza imkân verecek şekilde zamansallığın iki farklı anında yapmam, ama bir ve aynı projenin birlikçi yapısı içinde yaparım.</p>
	  <p class="normal">Sartre’ın var olmadığını düşündüğü “ikilik görünüşü”, kendini aldatmayı bir kişinin diğerini aldattığı olağan aldatma modeline dayandırır. Aldatma sürecinin zaman aldığını düşünürsek bu doğru olabilir. Standart örnek Blaise Pascal’ın örneğidir. Pascal’ın ünlü bahisçisi Roman Katolizminin temel akidelerine inanırsan önemli hiçbir şey kaybetmeyeceğini ama çok şey kazanacağını söyler. Bu “kaybetmezsin ama kazanabilirsin” seçeneğidir. Ancak bu akidelere inanmak hiç de kolay değildir. Çözüm kendini bir sürece tabi tutmaktır: Ayinlere katıl, papazlarla ve yaşlı kadınlarla vakit geçir, bütün dinsel pratikleri azimle yerine getir, böylece sonunda inanacaksın. Bu uzun ve zorlu bir etkin kendini aldatma sürecidir. Ama bu örnekte hiçbir paradoks yoktur, çünkü burada hiçbir zaman bu öğretilere hem inanmanız hem inanmamanız söz konusu değildir. Eğer bu teknik işlerse, kendinizi yaptığı şeylerden başka şeyler yapan birine dönüştürüyorsunuz. Ama paradoksun ortaya çıkması için fail hakkında bir şeyin “bir ve aynı zamanda doğru olması” gerekir. </p>
	  <p class="normal">Homunkulus</p>
	  <p class="resimalti"><img alt="BAL_47166 a.jpg" class="calibre5" src="../Images/bal_47166a_opt.jpeg"/></p>
	  <p class="resimalti">DON QUIJOTE</p>
    <p class="resimalti">Honore Daumier (1808-1879)</p>
<p class="normal">Bazı yazarlara göre zihni, her biri kendi mini-psikolojisine sahip farklı alt sistemlere ayırarak Sartre’ın ikiliğini sağlayabiliriz. Partiden çıkan sürücü örneğinde, belki de şahsın arabayı güvenli bir şekilde süremeyeceği düşüncesinden kaygı duyan ve mutsuz olan bir A sistemi vardır. Bu tür nahoş düşüncelere bundan sonra KÖTÜ diyelim. Diğer K sistemi KÖTÜ olanı bilir, ama koruyucu bir tavırla işleri A sisteminin bundan haberdar olmasını engelleyecek şekilde düzenler. Bu tür bir teorinin en seçkin örneğini Freud sunmuştur. Freudçu teoride bilinçdışı “bastırma” mekanizmaları, bilince çıkmalarını önlediği rahatsız edici düşünceleri bilinçdışına bastırır. Bu anlayışa göre A zihnin masum ve saf bilinçli bölümü, K ise bilmiş ve aldatıcı bilinçdışı bölümüdür. Demek ki mesele bir kişiyi iki “homunkulus”a veya iki küçük faile ayırma meselesidir.</p>
<p class="normal">Bu anlayışla ilgili sorun “bilinçdışı düşünce” fikrinin bizzat kendisinin sorunlu olmasından çıkmaz. Düşündüklerimizin çoğu hakkında “bilinçsiz” olduğumuzu rahatlıkla söyleyebiliriz. Ben yıllardır Sibirya’da deve olmadığını düşünmeme rağmen, bu örneğin aklıma geldiği şu ana kadar bu düşünceyi bilinçli olarak düşündüğümü söyleyemem. Esas sorun bu “homunkulus”lar veya altsistemler hakkında kabul etmek zorunda olduğumuz şeylerle ilgilidir. Örneğimizdeki K yalnızca KÖTÜ olanı bilmekle kalmaz, A’yı ona inanmaktan koruma saikiyle de hareket eder. K bunu öznenin KÖTÜ olana dair delili bertaraf etmesini sağlayarak yapabilir (aslında yorgun olduğumda hep biraz aklım karışır; böyle bir halının üstünde herkes tökezler; sözleri ağzımda gevelediğim filan yoktu, ben sadece Sean Connery’i taklit ediyordum…). Ya da telafi edici karşıt düşünceler üretebilir (beyaz şarapta hemen hiç alkol yoktur; yemekle birlikte alındığında etkisi çok azdır; aslında kadehler gerçekten çok küçük). Ya da dikkatimi başka bir yere yöneltmemi sağlayabilir (şuradaki kadına baksana). Ya da meseleyi boğuntuya getirebilir (korumacılığın bu kadarına da pes doğrusu; bu sağlık ve güvenlik takıntısı insanı çileden çıkarıyor). Ancak bütün bunlar özne aldatıldığının farkına varmadan olur. Mark Johnston etkili bir makalesinde K’nin bütün bunları nasıl başardığını sorar: “Bu aldatıcı altsistemlerin alkol toleransı konukçularından daha mı yüksektir?”</p>
	  <p class="normal">K’yi A’yı aldatmaya sevk edenin ne olduğu da açık değildir. Hem K hem de A’ya sahip olan kişi için, istemese bile, KÖTÜ olanla yüzleşmek iyi olabilir. Bu durumda K’nin işinin şahsın bütününün çıkarlarını korumak olduğu söylenemez. Eğer öyle olsaydı, yönetimi aptal ve aldatılmaya açık A altsisteminden alıp esas sahibi arabanın anahtarını bırakmaya ikna ederdi. Öyleyse K’nin işi nedir? Dahası niçin A onun yaptıklarından yakasını sıyırmasına izin verir? Johnston’ın işaret ettiği gibi, bu aldatma işinde aldatılan A sisteminin bir şekilde K sistemiyle gizli bir anlaşma içinde olduğunu söylesek bile ilk paradokstan kurtulamayız. Bu durumda A kendini aldatma rolü oynuyor olacaktır. Ayrıca etik olarak, kendinin aldatılmasından bir dereceye kadar sorumlu olan bir faile gerek duyarız. KÖTÜ olanın doğru olmadığına kendini ikna eden ve arabasıyla eve giderken kaza yapan “kendini aldatan kişi”, davranışının budalalığından sorumludur. İş işten geçtikten sonra dönüp, “Araba süremeyecek kadar sarhoş olduğumu bilmiyordum; yönetim ekibimin bilinmeyen bir parçası olan ve beni aldatan K gizli altsistemi biliyordu; bu K sisteminin hileleri yüzünden benim hiçbir şeyden haberim yoktu” diyemez. İki kişi arasındaki aldatma olayına bakalım: Eğer ben gerçekten bir şeyi bilmiyorsam ve sen beni doğru olmayan bir şeye inandırarak aldattıysan, benim hatamdan benden ziyade sen sorumlu olursun. Bu durumda ben masum kurbanım. Ama “kendini aldatanlar” bu kadar masum değildir.</p>
	  <p class="normal">Aynı sorunlar Freud’un öyküsü için de sıkıntı oluşturur, zira bu öyküde de istenmeyenlerin bilinç kapısından içeri girmesini engelleyen küçük bir fail veya “homonkulus”, bir “sansür muhafızı” bulunur. Bütün bu öykülerde kendi bütünlüğü içinde bir fail olarak bizim yaptıklarımız içimizdeki tuhaf saiklere ve güçlere sahip “kendi bütünlükleri içindeki failler” arasında paylaştırılır. Ama bu kendini aldatma dramına hakkını veren bir bakış değildir.</p>
	  <p class="normal">Ayartılma</p>
	  <p class="ortaitalik">&lt;&gt;</p>
	  <p class="ortaitalik">Birçok yazar insanların hoş olan gerçeklere nahoş<br class="chapter"/>
      olanlardan daha kolay inandığına dikkat çekmiştir.</p>
	  <p class="ortaitalik">&lt;&gt;</p>
	  <p class="normal">Bu telafi edici, karşıt, kaçamaklı, meseleyi boğuntuya getiren düşünceleri bizzat kendimizin ürettiğini kabul edersek daha iyi bir resim ortaya çıkar. Bunları yapıyoruz çünkü KÖTÜ olanı kabul etmek istemiyoruz. Bu stratejilere başvurmaya bizi sevk eden KÖTÜ olanı kabul etmemiz durumunda hissedeceğimiz kaygı, korku veya hoşnutsuzluktur. Bizi paradokstan kurtaran bu görüş kendimizi aldatma niyetimiz olmadan kendimizi yanıltabileceğimizi varsayar. Burada söz konusu olan “güdülenmiş stratejidir” yoksa aldatma niyeti değil. Bu ikisini ayırt etmek hiç de kolay olmadığından konuyu biraz açalım.</p>
	  <p class="normal">Bir an için ilgili birkaç zihinsel fenomene göz atalım. Birçok yazar insanların hoşa giden şeylere hoşa gitmeyenlerden daha kolay inandıklarına dikkat çekmiştir. David Hume insanların hiç kuşku duymadan mucize öykülerini kabul etmeye istekli olmalarını kısmen şaşırma ve hayret gibi tutkulara meyyal olmalarıyla açıklamıştır. Şehir efsaneleri ve aslında her türlü dedikodu, insanların hoş olan öykülere inanma zaafını kullanır. Bu durumun tersi de doğrudur: İnsanlar keyiflerini kaçıran, ya da daha önce inanmaktan hoşnut oldukları konuları yeniden düşünmek gibi zahmetli bir işe kalkışmalarına neden olabilecek öyküleri çabucak bir kenara bırakırlar. Bu hazlar ve acılar insanları nedenler üzerine düşünmeden bir şeye inanmaya sevk edebilir. Bu durumlarda biz doğru olmadığını bildiğimiz bir şeye inanmayı planlamış değiliz; sadece kendimizi, eğer işin içine duygularımız girmemiş olsaydı kuşkulanacağımız şeylere inanırken buluruz. Kendimizi o şeylerin baştan çıkarıcılığına kaptırırız.</p>
	  <p class="normal">Benzer olaylara güzel ve etkili konuşma sanatında da karşılaşıyoruz. Hitabet, belagat, tonlama, jestler, dil kullanımı, duygusal ifadeler üzerimizde etki bırakıyor. Bütün bunlar dinleyicinin hayal gücünü, inançlarını ve arzularını etkiler. Hitabet sanatı akla değil duygulara hitap eder (tam da bu yüzden bu sanata güvenmeyen bir felsefe vardır). Hatip ona güvenmemizi, ya da ona güvenmeyi istememizi sağlayacak bir ruh durumu yaratır. Duygularımızın en yoğun olduğu durumlarda yargı yetimizi askıya alırız. Böylece yine kendimizi ayartılmanın keyfine bırakırız. Benzer şekilde biri bizi “pohpohladığında” bundan büyük bir keyif alırız. Belki daha serinkanlı düşünsek yaltaklananların samimi olmadığını ya da bizden bir şeyler koparmaya çalıştıklarını anlayabiliriz, ama o an için kendimizi bu keyfe teslim ederiz.</p>
	  <p class="normal">Mucizelere inanma örneğinin gösterdiği şey şudur: Bir şeyin doğru olmasının arzulanması bu şeyin doğru olup olmadığını araştıran sorgulayıcı şüpheyi iptal edebilir. İnatla ve akıldışı bir şekilde kendi dediklerinde direnen araştırmacıların ya da kendi bağlı olduğu davanın kusurlarına karşı kör olan siyasi militanların hepsi aslında aynı gemidedir. Ama belki de bunda hayıflanacak bir şey yoktur. Belki de bir davaya bağlanmak şüphenin kaygan zemininde sağlam durmayı gerektirebilir. Nihayetinde ikna yeteneği olmayan bir siyasetçi ikna yeteneği yüksek olandan daha az başarılıdır.</p>
	  <p class="normal">İnsanın kendi kusurlarıyla ve başarısızlıklarıyla yüzleşmesi özellikle acı vericidir. Hepimiz kırılgan özsaygımızı korumaya çalışırız. Bazı şeyleri ne kadar iyi yaptığımızı göstererek değerimizi abartırız. Bir konuda ne kadar kötüysek kendimizi o kadar abartma eğiliminde olduğumuza dair kanıtlar vardır. Özsaygımızı tehdit eden şeyler özellikle sıkıntı verici olduğu için bunlardan kaygı duyarız: “Doğru olmasalardı ne iyi olurdu.” İşte bu tür bir doğrunun sahneye çıkmasını önlemek için her türlü güdüye sahip oluruz. Bu türden şeylerin doğru olabileceği düşüncesini aklımıza getirecek her şeye, ya da bu konuda şüphe uyandırabilecek her türlü mesaja saldırmaya istekli oluruz. Karşı öneriyi savmak için bütün yolları denemeye güdüleniriz.</p>
	  <p class="normal">Güdü ve Niyet </p>
	  <p class="normal">Bunlar tam anlamıyla kendini aldatma durumları olmasa da onun oldukça yakın kuzenleridir. Gerçekten de telafi edici nedenlerin çok aşikâr olduğu bazı durumlarda tam kendini aldatmadan neredeyse ayırt edilemezler. Bunlarda kasıtlı bir plan söz konusu değildir. Pohpohlanmaktan hoşlandığı, bir öyküyü sevdiği ya da hatibin sözlerinden etkilendiği için aldanan kişi kasıtlı bir plan yapmış değildir: “Buna inanmalıyım, çünkü ondan hoşlanacağım.” O kendisini ona inanırken bulur, çünkü öyle yapması keyif vericidir. Onun saflığı niyetli ve amaçlı değil, güdülenmiş bir saflıktır. Öğretmen öğrencisine yazılısının istenilen düzeyde olmadığını söylediğinde, öğrencinin bir on dakikasını öğretmenin ne kadar ukala, anlayışsız ve huysuz olduğunu düşünmeye ayırması onun kendi inançlarını amaçlı olarak manipüle ettiği anlamına gelmez. O sadece öğretmenin söylediklerinin haklılığını azaltacak bir mekanizmayla kendini rahatlatmaktadır. Bu örnekte de öğrencinin budalalığı kasıtlı ve amaçlı değil, güdülenmiş bir ahmaklıktır. </p>
	  <p class="normal">Eğer tamamen rasyonel canlılar olsaydık, bir inanca neden olabilecek tek zihinsel durum o inanca yönelik bir parça delil bulmamızla mümkün olurdu. Belki buna yaklaşabiliriz. Aslında Donald Davidson’a göre ya buna uyarız ya da tüm anlamı kaybederiz. Bir zihinsel durumun diğerine yol açmasını sağlayan nedensel süreçler birinin diğerinin nedeni olmasını gerektirmeseydi, kendimizi düşündüklerimizin ve inandıklarımızın ne olduğunun belirsiz olduğu bir “belirsizlik denizinde” bulurduk. Bu görüşün güçlü bir yanı vardır. Birinin arabasının canlı bir köpek olduğunu iddia ettiğini varsayın. Bu kişi köpeklerin tüyleri ve pençeleri olduğunu, arabasının ise tüyü ve pençesi olmadığını kabul ettiği halde hâlâ arabasının canlı bir köpek olduğunu iddia etmeye devam ediyorsa, “bu kadarına da pes” demekten başka ne gelir elimizden. Akıl çarkının bu kadar bozulduğu bu tür durumlarda tüm anlam ve biliş mekanizması da çöker.</p>
	  <p class="normal">Davidson genel olarak haklı olsa da, ayartılma ve kendini-aldatma olayları bizim tamamen onun iddia ettiği gibi olmadığımızı gösterir. Zihinsel durumlar inançlarımıza neden olmada bir rol oynarlar. Ama bu sebepler inançlarımızı hiç de doğru kılmaz. Öte yandan istencimiz ve duygularımız da işlerini yaparlar. Bu da bizim karşıt düşünceleri baskı altında tutmamıza neden olabilir. Öyleyse senaryo şöyle bir şeydir: KÖTÜ olana inanmanız gereken bir durum varsayın. Ama KÖTÜ olan tehdit edicidir: Doğru olamasaydı ne iyi olurdu. Bu yüzden ona inanmamak üzere güdüleniriz. Böylece daha önce sözü edilen stratejilere başvururuz. İtirazları görmezden geliriz, telafi edici düşüncelere yöneliriz, dikkatimizi başka şeylere çeviririz, ilgisiz şeylerle konuyu boğuntuya getiririz, kendi kendimizi dolduruşa getiririz. Aslında bütün bunları yaparken bilinçli bir kendini aldatma planını yürürlüğe sokmuyoruz. Belki de önerileri kızgınlıkla reddediyoruz. Araba sürmesinin güvenli olmadığını bildiğimiz halde kendisi bunu kabul etmeyen bir kocanın söylediklerini ele alın: “Eğer araba sürmem güvenli olmasaydı, bunu ilk kabul eden ben olurdum! Bir kez daha söylüyorum, ‘Ben iyiyim.’” Bize göre bu tam bir saçmalıktır. Ama bizim de aynı şekilde büyük bir şevkle kendimizi aldattığımız durumlar az değildir.</p>
	  <p class="normal">Sorumluluk</p>
	  <p class="normal"> Kendimizi kasıtlı olarak aldattığımızı reddedersek (ki bana göre reddetmeliyiz) sorumluluk meselesini nasıl çözebiliriz? Eğer işin içinde “niyet” yoksa “kötü” bir eylem için kimi suçlayacağız? Bana göre yalnızca bilinçli düşüncelerimiz içinde yer alan şeyler için suçlanabileceğimiz anlayışı ahlaki düşüncenin yanlış dogmalarından biridir. Bu görüşe karşı en bilinen örnekler “ihmal ve yanlışta ısrardır”. İhmalkâr bir motosikletli yaptığı kazadan sorumludur. Yanlışlarında ısrar eden bir öğrenci başarısızlığından sorumludur. Bu örneklerde kişiler kusurlarından sorumludur. Bu kişilerin daha iyisini yapmaları, bilmeleri gerekeni bilmeleri gerekirdi. Uçaklarının bakımını doğru yapmayan hava yolları şirketinin küçük çatlakların neye yol açtığını bilmesi gerekirdi; bu yüzden de meydana gelen kazadan o sorumludur. Uçağın düşmesini bilinçli olarak planlamamış olsa da, bunun için suçlanacaktır.</p>
	  <p class="normal">Kötü bir sonuca yol açan kendini aldatma durumlarındaki sorumluluk da aynıdır. Failin teknesinin denize açılmaya uygun olmadığını bilmesi gerekirdi –küçük bir kontrolle bile bu anlaşılabilirdi–; ama bu pahalı ve rahatsız edici bir hakikat olduğundan kendisini “kendi retoriğiyle” baştan çıkararak bundan kaçındı: Kanıtları görmezlikten geldi, telafi edici düşünceler geliştirdi, meseleyi boğuntuya getirdi ve sonuçta dostlarının boğulmasıyla bitecek yolculuğa başladı. Bütün bunlardan elbette sorumludur. Sonuçta bütün bu felaketi hazırlayan oydu.</p>
	  <p class="normal">Belki failin KÖTÜ olanı bilmesi gerektiğini söylemekten daha fazlasını da söyleyebiliriz. Onun “bir düzeyde” bunları bildiğini söyleyebiliriz. Bu bölünmüş zihin görüşünü, ya da aldatmanın içsel faili küçük K homunkulus’un varlığını yeniden gündeme getirmek değildir. Bu sadece baskıladığımız, üstünde durmamayı tercih ettiğimiz ya da unutmaya meyyal olduğumuz bir bilgiye sahip olduğumuz anlamına gelir. Birinin bir şeyi bilmesi gerektiğini söylemekle onun bir şeyi belli belirsiz bildiğini ama kabul etmeyi reddettiğini söylemek arasındaki ayrım çok bulanıktır. Kendimize hiç itiraf etmeyebiliriz, hiç ses çıkarmayabiliriz, ama yine de bu bilgiye sahip olabiliriz. Örneğin, o şeyi hep bildiğimizi bir şekilde keşfedebiliriz. Küçük işaretler, izler, kaçamak bakışlar veya belli belirsiz işitilmiş sözler belki önceleri bir şeylerin olduğundan şüphelenmemizi sağlamayabilir. Ama o keşif ânı geldiğinde, şaşırtıcı bir şekilde hiç şaşırmayız ya da her şeyi hep bildiğimizi anlarız.</p>
	  <p class="normal">Yazılı eserlerdeki yaygın kullanımı kendini aldatma olayının ne kadar çeşitli ve büyüleyici olduğunu gözler önüne serer. Bu zihnin kendisi için tamamen saydam olduğu imgesinin altını oyar. Bu düşünceye göre bizler kendi zihinselliğimizi panoramik bir bakışla seyredebiliriz ve zihnimizde yaklaşamadığımız hiçbir karanlık köşe yoktur. Böyle olmadığımızı anlamak için zihnimizi bölmemize ve içine başka küçük zihinler yerleştirmemize gerek yok.</p>
</body>
</html>