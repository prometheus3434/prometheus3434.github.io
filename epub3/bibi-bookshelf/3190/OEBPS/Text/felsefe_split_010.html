<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>felsefe</title>
		<meta content="http://www.w3.org/1999/xhtml; charset=utf-8" http-equiv="Content-Type"/>
<link href="../Styles/stylesheet.css" rel="stylesheet" type="text/css"/>
<style type="text/css">
		@page { margin-bottom: 10.000000pt; margin-top: 10.000000pt; }</style>

</head>
	<body class="calibre">
<h1 class="h1baslik" id="calibre_toc_9">BİRBİRİMİZİ ANLAYABİLİR MİYİZ?</h1>
<p class="indentmetinitalik">Sözcüklere özen göstermek</p>
<p class="normal1">Elbette birbirimizi anlayabiliyoruz. Eğer anlayamasaydık, siz bunları okuyamazdınız. Birbirimizi en azından büyük oranda anlayabiliyoruz, çünkü aynı dili paylaşıyoruz. Sözcüklerin anlamları vardır ve iletişim kurduğumuzda siz benim söylediklerimin anlamını kavrıyorsunuz; “anlama” dediğimiz de bu.</p>
<p class="normal">Dahası, birlikte yaptığımız faaliyetler karşılıklı olarak birbirimizi anladığımızı gösteren birçok örnek sunuyor: Saat 11’de üniversite kütüphanesinde buluşmaya karar vermemizden sonra, ikimiz de oraya diğerini orada bulma beklentisiyle gidiyoruz. Genellikle de ayarladığımız buluşma gerçekleşiyor. Eğer başlangıçtaki “ortak buluşma kararımızı” anlamamış olsaydık, bu gerçekleşmezdi.</p>
	  <p class="normal">Fikirler ve Eylemler</p>
	  <p class="normal">Buraya kadar her şey kusursuz görünüyor. Ama ortak bir dilden bahsetmek sadece sorunu ertelemektir: Senin ve benim bu dilin sözcüklerini ve cümlelerini aynı şekilde anladığımızı neye dayanarak söylüyoruz? Nasıl oluyor da bunları anlıyoruz? Bir öneriye göre sözcükler ideleri harekete geçiriyor. İşte sözcükler anlamlarını harekete geçirdikleri bu idelerden alıyor. Böylece benim zihnimdeki ideler senin zihnindeki idelere tekabül ettiğinde birbirimizi anlıyoruz. Bu aslında 17. yüzyılın sonunda John Locke’un önerisiydi: </p>
	  <p class="indentmetinitalik">Birincil ya da doğrudan anlamlarıyla sözcükler, kendilerini kullanan kimsenin zihnindeki ideleri temsil eder yalnızca.</p>
	  <p class="normal">Locke insanların sözcükleri “idelerini açığa çıkarmak ve başkalarının görüşüne sunmak için” kullandığını söyler. Sözcükler sadece öznenin erişimine açık olan özel odaya başkalarının göz atmasını sağlar.</p>
	  <p class="resimalti"><img alt="BAL_69475 a.jpg" class="calibre4" src="../Images/bal_69475a_opt.jpeg"/> </p>
	  <p class="resimalti">BABİL KULESİ</p>
	  <p class="resimalti">Abel Grimmer (1570-1619)		</p>
	  <p class="normal">Locke’un “ide” terimiyle neyi kastettiği son derece tartışmalı bir konudur. Ama açık olan bir şey varsa o da Locke’un çok kaygan bir zeminde ilerlediğidir. “İde”nin bir sahnenin özel temsili ya da tasarımı olduğunu kabul ederek bunu yukarıdaki örneğe uygulayalım: Buluşmak için sözleştiğimizde ben zihin sahnemde üniversite kütüphanesinin resmine sahiptim ve sen beni anladın, çünkü benim sözcüklerimin uyarmasıyla senin zihninde benim resmime karşılık gelen bir resim oluştu. Burada sorun bunun yeterli olmamasıdır. Resimleri paylaşabiliriz, ama eğer bu resimlerin üniversite kütüphanesiyle ilgisini kuracak bir yorumda bulunmazsak, oraya gitmemiz için hiçbir neden kalmaz. Bu zorluk sadece idenin resimsel anlayışına özgü olmayan genel bir sorundur: Sorun bu teorinin aracı bir temsili varsaymasıdır. Ama anlamayı sağlayan şey tam da bu aracı temsilin yorumlanmasıdır.</p>
	  <p class="normal">Bir portreye bakıyor olmanız gerçeği sizin modeli düşündüğünüzü garanti etmez; hatta modelin kim olduğunu bildiğinizi dahi göstermez. Bir resmi bir portre olarak yorumlamak bir anlama başarısıdır (ya da eğer resim aslında portre değilse bir yanlı anlama örneğidir). Bu yüzden teori bir “gerileme” içerir. Sözcükleri zihnimizdeki M öğesiyle bağıntı içinde anlıyoruz. Ama M öğesini nasıl anlıyoruz? Sonuçta bu gerilemenin bir kırılma noktası olmalıdır: odağı zihnimizin gözündeki bir şeyden üniversite kütüphanesinin kendisine kaydıran bir kaçış noktası. Zira oraya gidişimizdeki eşgüdümlü hareket birbirimizi karşılıklı olarak anladığımızı kanıtlamaktadır. </p>
	  <p class="normal">Bir Çiçek Getirmek</p>
	  <p class="normal">Bu zihinde bir öğenin bulunmasının anlama için yeterli olmadığını gösterir. Ludwig Wittgenstein kısa ve güzel bir uslamlamayla aslında onun gerekli de olmadığını göstermiştir. Wittgenstein birine “Bana şu çayırdan kırmızı bir çiçek getir!” buyruğunu verdiğinde ne olacağını düşünerek şu soruyu sorar: “Ona yalnızca bir sözcük verdiğime göre ne çeşit bir çiçek getireceğini nereden biliyor?” Şimdi önerilebilecek ilk cevap onun sözcüğü kullanarak zihninde kırmızı bir çiçek imgesi oluşturduğu ve ona tekabül eden çiçeği araştırdığıdır:</p>
	  <p class="indentmetinitalik"><span class="ideitalik">Ama araştırmanın tek yolu bu değildir, olağan yolu da bu değildir. Gideriz, çevremize bakarız, bir çiçeğe doğru yürüyüp hiçbir</span> şeyle karşılaştırmadan onu koparırız. Buyruğu yerine getirme sürecinin bu türlü olabileceğini görmek için “kırmızı bir leke hayal et” buyruğunu düşünün. Bu durumda, buyruğu yerine getirmeden önce, hayal etmeniz buyrulan kırmızı leke için size model olarak hizmet edecek bir kırmızı leke hayal etmeniz gerektiği ayartısına kapılmazsınız.</p>
	  <p class="normal">Harika bir mat! Sözcük ve kütüphane arasında üçüncü bir şey, aracı bir öğe varsayan her teoriye karşı kullanılabilecek bir hamle. Doğru aracıya sahip olduğumuzu bilmek zorundayız. Ve onun bizi kütüphaneye götürmesi için bu aracıyı nasıl yorumlayacağımızı bilmek zorundayız. Bunların her biri açıklamaya çalıştığımız yetenek kadar gizemlidir. En iyisi bu aracı varsayımını tamamen terk etmektir.</p>
	  <p class="normal">Elimizde başka bir seçenek var mı? Kafamızın içine bakmak (<span class="ideitalik">Makinedeki Bir Hayalet miyim?</span> bölümünde tartıştığımız gibi) hiç de iyi bir seçenek değildir. Bir kişiye kırmızı bir çiçek getirmesini söylediğimizde X nöronunun kayda değer bir faaliyet sergilediğini düşünün (elbette bu gerçekte olanın kaba ve basit tasviri ama anlatmak istediğimiz için yeterli). Ayrıca X nötralize edildiğinde ve hareketsiz kaldığında bu kişinin buyruğu yerine getiremediğini keşfettiğimizi varsayın. Bu bizi X nöronunun failin kırmızı çiçek temsili olduğunu düşünmeye sevk edebilir. Ama failin eylemlerini destekleyici rolünden başka, X nöronunu kırmızı çiçeklere bağlayan nedir? Bu gri madde parçasını kırmızı çiçekler sınıfına yansıtmamızı sağlayacak hiçbir sihirli bağ yoktur (bkz. <span class="ideitalik">Makineler Düşünebilir mi?)</span>. </p>
	  <p class="normal">Bunun yerine anlamı ve anlamayı failin dış yaşamında görünür olan şeyler olarak ele almamız gerekir. Bu da onların failin faaliyetlerinde tezahür etmesi anlamına gelir: örneklerimizin ilkinde üniversite kütüphanesine gitme diğerinde ise kırmızı çiçek getirme. Bir buyruktaki sözcükleri anlayanlar ile bir buyruğu yerine getirmeyenler arasındaki fark, sözcüklerin anlayanlar sınıfında olanlar için bir kılavuz işlevi görürken diğer sınıfta olanlar için sadece bir gürültü olmasıdır. Elbette burada sözü edilen kılavuzluk esnek bir yapıya sahiptir: Kimi buyruğu anlamasına rağmen ona uymayı istemeyebilir, ama o zaman da ne yapmadığını biliyordur. Bu da, örneğin kaçamaklı yollar ya da bahane bulma gibi sonraki eylemler için bir girdi veya kılavuz olarak işlev görür. Öyleyse elimizde şöyle bir resim var: Sözcük, beyinde zaten bulunan her neyse onunla, –yani failin önceki deneyimleriyle biriktirdiği her türden şeyin altında yatan nöral mekanizmalarla– bütünleşerek önce beyinde bir faaliyet örüntüsünü, sonra da potansiyel olarak failin takip eden eylem kalıbını tetikler. Bu sessiz, hareketsiz bir anlamayı dışlamaz. Kişi bir mesajı anladığı halde hiçbir şey yapmayabilir. Ama sistemin varlık nedeni bu değildir. Anlama yetisi yarış arabasının gücü gibidir: Motor rölantide veya boşta olabilir, ama onun gücü böyle olmadığında görülür.</p>
	  <p class="normal">Madeleine Bassett’in Sorunu</p>
	  <p class="normal">Şimdi birbirimizi anladığımıza dair iyimserlik havasını dağıtan başka bir tehdit sahne alıyor. Benim deneyimim ve onun izleri seninkilerden farklıdır. Sen bana sözcüklerini verdiğinde, benim beynimdeki olaylar örüntüsü senin beynindeki örüntüye benzemeyebilir. Üçüncü bir kişi ikimize birden bir emir verdiğinde, sen itaat ederken ben etmeyebilirim, ya da sen üniversite kütüphanesinin veya kırmızı çiçeklerin sana hatırlattıklarından dolayı gözyaşlarına boğulurken ben bunları hiç tınlamayabilirim. Nöral mekanizmalarımızın kaotik durumu birçok biçimde sapmalar gösterebilir. Bir kez daha aynı sorunla karşı karşıyayız: Anlayışlardaki aynılığı nerede bulabiliriz? Eğer sözcükler bizi keyfi ve farklı yönlere yönlendiriyorsa, onları tek ve sabit bir anlamın taşıyıcıları olarak görebilir miyiz? Eğer sözcükleri ya hafifçe ya da kökten farklı bir şekilde anlıyorsak, nasıl tek bir anlamdan veya ortak bir anlayıştan söz edebiliriz?</p>
	  <p class="normal">Bu düşünce çizgisi sabit ve ortak anlam konusunda karamsarlığa yol açacak boyutlara sahip. Ama bana göre böyle bir karamsarlığa yol açması gerekmiyor. Eğer birisinin kırmızı çiçeklerden bahsetmesi sizi gözyaşlarına boğduğu halde beni hiç etkilemiyorsa, bunun nedeni onların size sevdiğiniz birinin cenazesindeki kırmızı çiçekleri hatırlatması olabilir. Ama bu durumda sözcükler zaten işini yapmış demektir. Dikkatinizi kırmızı çiçeklere çekmişlerdir. Sonra olan her şey sözcüklerin işlerini yapmadaki başarısının sonucudur; kişiye bağlı eklentiler senin ve benim sözcüğü aynı şekilde anladığımız gerçeğini değiştirmez. </p>
	  <p class="normal">Bu, söylenenin anlamını ve çağrışımlarını ayırt edebildiğimiz basit durumlarda geçerli olabilir. Ama ya düşünce tarzımızdaki fark yalnızca çağrışımlarla sınırlı değilse? Ya sizin söylenenin gerçek anlamı olduğunu düşündüğünüz şeyi ben hiç de öyle görmüyorsam? Diyelim ki, Madeleine Basset gibi, siz de yıldızların Tanrı’nın papatya zincirleri olduğunu ve ne zaman küçük bir peri burnunu sümkürse birinin doğduğunu düşünüyorsunuz. Bu durumda yıldızlardan bahsettiğimizde sizin beni anladığınız ya da benim sizi anladığım hiç de kesin değildir. Yine de bir yandan anlaşıyor gibi görünüyoruz: Üçüncü bir şahıs, özellikle de açık bir havada bize “Yıldızlara bakın!” dediğinde ikimiz de aynı yöne bakarız. Siz benimle, en azından benim size haklarında tamamen yanlış kanıya sahip olduğunuz şeyin <span class="ideitalik">yıldızlar</span> olduğunu, ya da size göre perilerin sümkürdükleri şeyin <span class="ideitalik">burunları </span>olduğunu söylememi sağlayacak kadar ortak bir şeye sahip olmalısınız. Onlar hakkında ne kadar kaçıkça görüşlere sahip olsanız da, sonuçta ilginizin yöneldiği şeyler <span class="ideitalik">yıldızlar</span> ve <span class="ideitalik">burunlar</span>dır. Nasıl üniversite kütüphanesinde buluşmayı başarmamız anlaştığımızı gösteriyorsa, aynı yöne bakmamız da anlaşmamızı sağlayacak ölçüde ortak bir şeyleri paylaştığımızı gösterir.</p>
	  <p class="normal">Ancak özellikle 20. yüzyılın ikinci yarısı filozofların ortak anlam konusunda kararsız kaldıkları bir dönem olmuştur. Filozoflar anlamı özelleştiren görüşlerin çekiciliğine kapılmıştır. Bu anlayışa göre, Madeleine’nin kökten farklı teorisi onun kastettiği ile benim kastettiğimin eşölçümsüz olduğunu, ikimizin farklı düşünce dünyalarında yaşadığımızı, aramızdaki anlaşma görüntüsünün aslında sonraki deneyimlerimizin göstereceği gibi kırılgan, güvenilmez ve tesadüfi olduğunu gösterir. Bu da anlamın büyük oranda “özelleşmesi” demektir. Benim sizle ilgili yorumum aslında tamamen bana ait olan terimlerle yaptığım bir yorumdur. Dünyayı kendi gözlüklerimle görüyorum, sizin de aynı şekilde gördüğünüzü farz ediyorum ve sonra sizle ilgili bir yorum yapıyorum. Böylece aslında sizde size kendi yüklediğim anlamı okuyorum. İster bilim tarihi yazalım, ister edebiyat incelemesi yapalım, ister antropoloji çalışalım ister çeviri yapalım, onların “kendindeki anlamı” bulmaktan ziyade “kendimizdeki anlamı” onlara yansıtıyoruz. Anlam bulduğumuz değil, inşa ettiğimiz bir şey. Sözcükleri ve konuları kendi anlayışımıza göre biçimlendirmekten başka bir şey yapmıyoruz. Yorum dediğimiz şey “ilhak etme” ya da “sömürgeleştirme” gibi bir şey; başkalarının kavramsal şemalarını kendi düşünce imparatorluğumuzun içine sürükleyerek ezdiğimiz zorbaca bir eylem.</p>
	  <p class="normal">Kaotik Sistemler mi?</p>
	  <p class="normal">Ama bu imparatorluğun kendisinin istikrarlı olduğunu söyleyebilir miyiz? Şimdi söylediğimle ne kastettiğimi açıklayabilirim. Fakat bu sözcükleri yarın da aynı şekilde mi anlayacağım? Bunları bir günlüğe yazıyorsam, gelecekteki benliğimin onları doğru şekilde anlayacağının hiçbir garantisi yok. O zamana kadar bu benliğin kendine ait “bütüncül” bir inanç sistemi olacak. Beyni bazı bağlantıları kaybetmiş bazılarını da yeni kazanmış olacak; düşünceleri benim düşüncelerim olmayacak. Böylece ne inançlar ne düşünceler benim ben olarak kalmamı sağlayabilecek. Bu kâbusta hiçbir şey sabit değildir; her şey değişir. Sözcüklerin şimdi ve burada gerçek anlamlara sahip olduğu fikri bile çözünmeye başlar. Sözcüklerin anlamları bir kişi için farklı zamanlarda, ya da farklı kişiler için aynı zamanda aynı değilse, o zaman onların gerçek anlamlarından nasıl bahsedebiliriz? Bir şey söylemek istediğimde söylediğimin şu anlama değil de bu anlama gelmesini sağlayan nedir? Bu düşünce hattı aslında eski bir filozofun, Herakleitos’un “akış öğretisi”ni yankılar: “Aynı nehre iki kez girilemez, zira aynı nehre girenlerin üzerinden başka ve yine başka sular akar durur.” Aristoteles’e göre, Herakleitos’un tilmizlerinden Kratylos ustasının bu öğretisine radikal bir yorum getirmiştir: “Aynı nehre bir kez bile girilemez.” O “anlamın sabitlenemeyeceğinden” hareketle hiçbir şey söylememesi gerektiği düşüncesine ulaşmış ve “sadece parmağını sallamakla yetinmiştir”.<span class="idebold"> </span></p>
	  <p class="normal">Bu dipsiz uçurumdan geri çekilmemiz ve hep olduğu gibi, şüpheciliğe karşı en iyi savunmanın somut ve basit durumlar olduğunu hatırlamamız gerekir. Bize söylenenlerin ve söylenenlerle kastedilenlerin ışığında iletişim kurarak eşgüdümlü davranışlar sergileyebildiğimizi biliyoruz. Burada hata bağlı olduğumuz değişik teorilere veya çeşitli nöral olaylara rağmen sabit ve ortak bir anlamın varlığını kabul etmek değildir. Felsefi jargonla söylersek, tıpkı aynı programın farklı bilgisayarlarda, ya da farklı zamanlarda aynı bilgisayarda değişik şekilde yürütülmesi gibi, aynı düşünceler de değişik şekilde gerçekleşebilir. Ev bilgisayarımın Word programını yürütmesini destekleyen devre elemanlarının eski model ofis bilgisayarımın devre elemanlarıyla aynı olup olmadığı hakkında hiçbir fikrim olmadığı gibi, bunu bilmeme de gerek yok. Üniversite kütüphanesinde buluşmak için anlaştığımızda bizim için önemli olan bunun gerçekleşmesidir. Sizin zihninizden geçen diğer şeyleri bilmeme gerek yok, hele karıncalar gibi kaynaşan beyninizin sözcükleri nasıl işlediğini bilmeme hiç gerek yok. Çıktı gerektiği gibi olduğu sürece her şey yolunda demektir.</p>
	  <p class="normal">Yumurta Adam ve Davidson</p>
	  <p class="normal">Anlamı özelleştiren görüşe de direnmeliyiz. Anlamanın ilk uygulanması özel değil toplumsaldır. Başkalarıyla iletişimde esas olan dildir ve dil toplumsaldır. Anlamı belirleyen ve onun güvenliğini sağlayanlar bizleriz. Eğer bireyin sözcükleri alışılmış anlamlarından farklı şekilde kullandığını düşündürecek bir neden varsa, ona hemen “Bu sözcüklerle ne demek istiyorsun?” diye sorarız. Lewis Carroll’un <span class="ideitalik">Aynadan İçeri</span> adlı eserinde Yumurta Adam’ın anlamadığı tam da budur:</p>
	  <p class="indentmetinitalik">“Bu şan ve şerefi de sana bağışlıyorum!”</p>
	  <p class="indentmetinitalik">“‘Şan ve şeref’ile ne demek istediğinizi anlamadım,” dedi Alice.</p>
	  <p class="indentmetinitalik">Yumurta Adam küçümseyerek gülümsedi. “Tabii ki anlamazsın… Ben sana söyleyinceye değin de anlamayacaksın. Demek istiyorum ki ‘savın ne hoş mat edildi!’”</p>
	  <p class="indentmetinitalik">“Ama ‘şan ve şeref’ bir savın hoş bir şekilde mat edilmesi anlamına gelmez ki,” diye itiraz etti Alice.</p>
	  <p class="indentmetinitalik">“Ben bir sözcüğü kullandığımda,” dedi Yumurta Adam oldukça horlayıcı bir ifadeyle, “hangi anlamı kastetmesini istiyorsam, o anlamı kasteder… ne bir fazlası ne bir eksiği.”</p>
	  <p class="indentmetinitalik">“Sorun,” dedi Alice, “sözcüklere birçok farklı anlam yükleyip yükleyemeyeceğin.”</p>
	  <p class="indentmetinitalik">“Sorun,” dedi Yumurta Adam, “hangisinin efendi olacağıdır</p>
	  <p class="indentmetinitalik">– işte hepsi bu.”</p>
	  <p class="normal">Yumurta Adam’ın hatası ya sözcüklerin kendi kendilerini yorumladığını –ki açıkça onlar böyle bir şey yapmazlar– ya da onlarla ne istiyorsa onu kastedebileceğini kabul etmesidir. Gerçek yine farklıdır: Sözcükler toplu olarak bizlerin uylaşımıyla ne istiyorsak onu kastederler. Çocuk toplumsal pratik içinde anadilini öğrenir ve bu sayede zihni çevresindekilerin aynasına dönüşür.</p>
	  <p class="normal">Daha önce değindiğimiz gibi (bkz. <span class="ideitalik">Kendi Kendime Nasıl Yalan Söyleyebilirim?</span>) Donald Davidson anlam şüpheciliğine daha kökten bir saldırıda bulunuyordu. Davidson karamsarın farklı “kavramsal şemalara” sahip farklı kişilerden, ya da farklı gruplardan bahsetmesinin “anlamlı” olup olmadığını soruyordu. Dikkat çektiği nokta insanların söylediklerini yorumlayabilmemiz için onlarla birçok şeyi paylaşıyor olmamızdı. Yerel ayrılıkları anlamlandırabiliriz; örneğin İtalyanca “simpatico” sözcüğünün tam İngilizce karşılığı yoktur. Ama bu tür durumlarda incelikli çözümler bulabiliyoruz. Örneğin, bu İtalyanca sözcüğün yaklaşık ne anlama geldiğini uzun tariflerle söyleyebiliriz. Bilim tarihçileri insanların “filojiston” veya “hayat suyu” ile ne demek istediklerini bize söyleyebiliyorlar. Davidson’a göre, başkalarını ancak onlar bizim dünyamızı ve onun hakkındaki inançlarımızın çoğunu paylaştıkları sürece yorumlayabiliriz. Bu da farklı kavramsal şemalardan söz edenleri bir ikilemle karşı karşıya bırakır. Ya bizim durumumuz başkalarının durumuyla benzerdir; o zaman onların sözcüklerini çevirerek onları anlayabiliriz. Ya da, eğer bunu yapamıyorsak, onları düşünen varlıklar olarak görme imkânını tamamen kaybederiz. Bu durumda, karşımızda düşünen bir zihnin yaptığı şeyler yerine, tıpkı sözcüklerin çığırından çıkıp “manasız seslere” dönüştüğünde olduğu gibi, sadece birtakım anlamsız “hareketler ve davranışlar” görürüz.</p>
	  <p class="normal">Davidson’ın çeviri ve yorum üzerine söyledikleri son derece aydınlatıcıdır ve büyük oranda kabul görmüştür. Ama ikilemin iletişim kuramadığımız kavramsal şemaların düşüncelerini susturmak için kullanılmasını kabul edemeyiz. Ötekilerin düşüncelerini kavramakta güçlük çekebiliriz; onlarda kendimizi göremeyebiliriz; kendimizi onların yerine koyamayabiliriz; hatta onların zihinlerinden geçenleri tahmin bile edemeyebiliriz. Ama bütün bunların onların hataları olduğunu düşünmek doğru olmaz. Onları anlayamıyoruz diye onların zihinleri olmadığını düşünürsek bu ırkçılık olur. Bu biraz da bizim hatamız, ya da daha doğrusu, bizim “sınırlılığımızın” sonucu olamaz mı? Örneğin yunusların veya balinaların toplumsal dünyasıyla karşılaştığımızda olan tam da budur. Bu canlıların eşgüdümlü hareketler yaptıkları ve birbirleriyle iletişim kurdukları açıktır. Ama bizim yaşamımızla onların yaşamları arasında neredeyse hiçbir ortak şey olmadığından onların sinyallerinin ne anlama gelebileceğini tahmin bile edemiyoruz. Bu sinyallerin işlevlerinin bizim işaretlerimizden ne kadar farklı olduğu göz önünde bulundurulduğunda, bir gün onları anlamayı başarabileceğimiz de çok şüphelidir (Wittgenstein’a göre, aslanlar konuşabilseydi, onları anlayamazdık). İşte onlarla karşılaşmamızdaki şaşkınlığın altında yatan soru bu: Bu onları anlamamıza ilişkin zorunlu bir sınırı mı gösteriyor?</p>
	  <p class="normal">Neyse ki, kendi türümüzden olanlarla, onları yorumlamamızı sağlayacak kadar ortak bir doğaya sahibiz. Kendimizi başkalarının yerine koyabiliyor; kendimizi başkalarında görebiliyoruz. Aslında çocukken kendimizi tam da böyle keşfediyoruz. Bizim oralarda bir söz vardır: “Tüm dünya tuhaftır, sen ve ben dışında. Hatta sen bile biraz tuhafsın.” Ama hiç olmazsa konuşamayacağımız kadar değil.</p>
</body>
</html>