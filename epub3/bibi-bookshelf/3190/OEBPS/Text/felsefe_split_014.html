<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>felsefe</title>
		<meta content="http://www.w3.org/1999/xhtml; charset=utf-8" http-equiv="Content-Type"/>
<link href="../Styles/stylesheet.css" rel="stylesheet" type="text/css"/>
<style type="text/css">
		@page { margin-bottom: 10.000000pt; margin-top: 10.000000pt; }</style>

</head>
	<body class="calibre">
<h1 class="h1baslik" id="calibre_toc_13">ZAMAN GEÇİYOR MU? </h1>
<p class="indentmetinitalik">Şu tuhaf zaman nehri</p>
	  <p class="normal1">Zamanla ilgili felsefi tartışmalara Augustinus’un ünlü muammasını alıntılayarak başlamak adettendir: “Zaman nedir? Hiç kimse bana sormazsa biliyorum da, soran birine onu açıklamak istesem bilmiyorum.”</p>
	  <p class="normal">Bizler zamanın yaratıklarıyız, zamanda yaşayan varlıklarız. Ama mesele zamanın kendisini kavramaya gelince çıkmaza düşüyoruz.</p>
	  <p class="normal">Zamanın Dolaşık Akışı</p>
	  <p class="normal">Zamanın aktığını düşünüyoruz. Zaman nehrinden, zamanın geçtiğinden, henüz gelmemiş zamanlardan söz ediyoruz: Zamanla ilgili bu imge hareket eden şimdi imgesi. Ben bu cümleyi yazarken zamanda bir an şimdidir. Ama bu şimdi, geldiği gibi gidecek, geçmişin gri gölgelerine karışıp yok olacak. Diğer anlar –ki sevgili okur senin bu cümleyle karşılaşacağın an da dahildir bu anlara– sıralarını bekliyorlar. Bu özel an, yani şimdi, önlenemez biçimde ilerliyor.</p>
	  <p class="normal">Ama zaman akıyorsa, hangi hızla akıyor? Zamanın saniye başına bir saniye gitmekten başka bir seçeneği yok gibi görünüyor: Her saat tam bir saat sürer, her gün bir gün. Ama bu hız değildir, tıpkı santimetre başına bir santimetrenin büyüme, gram başına bir gramın kilo alma hızı olmaması gibi. Değişim hızını bulmak için zamanla değişen başka bir büyüklüğe ihtiyacımız var, örneğin, hızı ölçüyorsak uzaklık, ya da kilo alma hızımızı ölçüyorsak hafta başına gram gibi. Büyüklüğün değişme oranı da değişebilir, çünkü değişme daha yavaş ya da hızlı olabilir. Ama zamanın akış hızı değişemez.</p>
	  <p class="normal">Kuşkulu olan yalnızca zamanın akış hızı da değildir. Zaman hangi yönde akıyor? Belki şimdi’nin hâlâ gelecekte olan olaylara doğru ilerlediğini hayal ediyoruz. Yoksa zaman ileriye doğru değil de geriye doğru mu akıyor? Belki de şimdi ilerlemiyor da zaman nehri gelecekteki ve şimdideki olayları geriye, geçmişe doğru taşıyor. Belki de şimdi hareketsiz de gelecekteki olaylar şimdi’den geçerek geçmişe sürükleniyor. Her cevap eşit derecede iyi görünüyor; bu da bize gerçeklikten çok imgelerin ve metaforların alanında olduğumuzu gösteriyor.</p>
	  <p class="normal">Şimdiki ânı tüm diğerlerinden ayırıyoruz. Onun “özel” bir an olduğunu düşünüyoruz. Hatta onun gerçekten var olan tek an olduğunu düşünüyoruz. Geçmiş geçti, gelecek henüz gelmedi, öyleyse sadece şimdi var. Şimdi’yi bir meşale ışığına benzetebiliyoruz; olaylar sadece bir an için aydınlandıktan sonra yeniden çıktıkları karanlığa dönüyorlar. Belki de geleceğin ve geçmişin karanlığında gerçekte hiçbir şey yok. Bu durum meşalenin ışığı nereye düşerse orada bir şeyin var olmasını bir tür şansa, kozmik bir olumsallığa dönüştürüyor. Ama biz bunun dünyadaki en olağan şey olduğunu düşünüyoruz.</p>
	  <p class="ortaitalik">&lt;&gt;</p>
	  <p class="ortaitalik">Geçmiş geçti, gelecek henüz gelmedi,<br class="chapter"/>
	    öyleyse sadece şimdi var.</p>
<p class="ortaitalik">&lt;&gt;</p>
	  <p class="normal">Birçok filozof, belki de zamanı anlamak için büyük çaba harcayanların çoğu, bu sorunlardan dolayı artık “akan zaman” ve “özel şimdi” metaforlarından tamamen vazgeçme eğilimi taşıyor. Gerçekliğin içinde özel bir şimdi’nin olmadığı ve zamanın akmadığı bir “blok evren” olabileceğini düşünüyorlar. Bu zaman anlayışı bir sinema filmini oluşturan selüloit şeritlerini model alır. Eğer şeridi yayarsanız, sıralı birçok iki boyutlu resim olacaktır. Benzer şekilde, bu kuramcılar üç boyutlu şeridi dört boyutlu şeritle değiştirirler. Her bir an selüloit şeritte bir film karesine karşılık gelir. Geçmişin, şimdinin ve geleceğin bütün olayları, aralarındaki az ya da çok mesafeyle kehribarın içindeki sinekler gibi var olurlar.</p>
	  <p class="normal">Bu kuramcılara göre “şimdi’nin özelliği,” tıpkı “burası’nın özelliği” gibi, bizim perspektifimizin eseridir. Tüm yerler metafizik açıdan eşittir. Burasının benim şimdi bulunduğum yer olmak dışında hiçbir ayrıcalığı yoktur. Benzer şekilde “şimdi”nin, zaman boyutunda bulunduğum yer olması dışında hiçbir “özel” yanı yoktur. Zamanda yaşayan varlıklar olarak bizler “şimdi”yi ön alanımızla doldururuz. Ama bu “burası”nın etrafındaki manzaranın ön alanımızı doldurmasına benzer. Bir adım geri çekilirsek farklı bir bakışa kavuşuruz. Burada artık “şimdi” sadece uzun bir dizi içindeki tüm diğerleriyle yan yana bulunan, ya da zamanda yer alan tüm evreni oluşturan küpler solucanı içindeki üç boyutlu bir küptür.</p>
	  <p class="normal">Burada dünyaya dair olağan bakışımızdan daha nesnel bir dünya görüşüne ulaşmaya yönelik diğer çabalarla bir paralellik var. Bilimin gündelik gözlem ve düşüncenin bize bahşettiğinden daha nesnel bir görüşe ulaşma amacı taşıdığı çokça söylenen bir şeydir. Bilimin amacı, insan perspektifinin etkilerinden muaf, “hiçbir yerden bakışıdır.” Bu bakış nesnel doğayı, bize has duyu aygıtıyla bize görünen doğadan ayırır. Bu yüzden, mesela, bilime ışığın dalga boyları ve enerji seviyeleri düşerken, bize düşen onların sayesinde gördüğümüz renklerdir. Bize düşen “gerçeklik”ten ziyade “görünüşler”dir. Benzer şekilde, blok evren taraftarları da Huw Price’ın “hiçbir zamandan bakış” dediği, içinde geçmişin, şimdinin ve geleceğin zamanın tek boyutunda serildiği “zamansızlık perspektifi”nin önemini vurgularlar. Bu anlayışta değişim ve oluş bizim gibi zamanlı dünyada yaşayanların bağlı kaldığı görünüşler düzeyine indirgenir. Bütün bunlardan kendisini soyutlamış bir bakışa gerek olduğu söylenir.</p>
	  <p class="normal">Zamandan Kurtulmak</p>
	  <p class="normal">Bu felsefi uslamlamalardan başka, birçok filozof ve fizikçiye göre özel görelilik teorisi de nesnel şimdi’yi şüpheli kılmıştır. Einstein uzayda iki ayrı olayın gözlemcinin onlara göre hareketine bağlı olarak eşzamanlı ya da ardışık görülebileceğini söyler. Bu da “şimdiki an”ın içeriğinin sabit ve nesnel olmadığı anlamına gelir. Bir an şimdi olurken diğer anın geçmiş olup olmadığı sorusunun kesin bir cevabı yoktur. Her şey gözlemcinin göreli hızına bağlıdır. Elbette günlük yaşamda bu etkilerin farkında değiliz, zira bizler ışık hızına göre küçük olan hızlara ve mesafelere aşinayız. Ama daha hızlı seyahat etseydik bunlar görünür olacaktı.</p>
	  <p class="normal">Blok evren inanılmaz görünebilir. O bildiğimiz dinamik, değişen evrenin yerine içinde zamanın ve değişimin olmadığı statik bir evreni geçirmiyor mu? Buna verilen standart cevap bu itirazın da yanlış bir imgeye dayandığıdır. Blok evrenin statik olduğunu düşündüğümüzde onu neyle karşılaştırıyoruz? Kendi deneyimlerimize göre zamanda değişmeden kalabildiğine inandığımız, görünürde hiç değişmeden varlıklarını uzun süre devam ettirebilen, örneğin granit lahitler gibi şeylerle. Ama blok evren böyle bir varoluş kipine sahip değildir. O şu veya bu zaman boyunca varlığını sürdüren bir şey değildir, zira zaman onun içindeki olaylar arasındaki bir ilişkidir sadece. O zamandaki tüm olayların toplamını içerir. Ama onun kendi varoluşu zamanda bir olay değildir. Ona uygulanabilecek hiçbir ölçü yoktur.</p>
	  <p class="normal">Belki farklı bir şekilde karşı çıkabiliriz. Zamanın geçişi, tıpkı uzamda yayılmış bir evrende yaşadığımız gerçeği kadar karşı çıkılamaz şekilde verili olan bir şey değil midir? Aslında onun verilmişliği uzamdan bile daha amansız, daha değiştirilemez görünüyor, zira uzamlı evrenin kötü bir cin ya da çılgın bir bilimcinin zihnimize yansıttığı bir yanılsama olabileceğini en azından tahayyül edebiliriz. Ama zamandan bu kadar kolay kurtulamayız. Bilincin olduğu yerde zamanın geçişinin bilinci de vardır. Kant bu durumu uzayın “dış görü formu”, zamanın ise “iç görü formu” olduğunu söyleyerek belirtir. Zaman kafamızın dışındaki olayları olduğu kadar içindekileri de koşullar.</p>
	  <p class="normal">“Hiçbir zamandan bakışı”nı işgal etme çabaları başarısız olsa bile, zamanın geçişinin bir veri olduğu sonucuna varmak doğru mu? Zaman geçiyor gibi görünüyor; ama gerçekten bir blok evrende yaşıyor olsaydık şeyler nasıl görünürdü? Bu soruya Huw Price son derece açık bir cevap veriyor:</p>
	  <p class="indentmetinitalik"> Peki, eğer zaman akmasaydı şeyler nasıl görünürdü? Bir an için nesnel bir zaman akışı olduğunu farz edersek, üç boyutlu dinamik bir evrenden ziyade dört boyutlu blok bir evren olması dışında bizimki gibi olan bir evren hayal edebiliriz gibi görünüyor. Dinamik evrende yer alan zamanlardaki olayları blok evrendeki zamansal-konumlardaki olaylarla eşlemek kolaydır. Diğer şeyler arasında, bireysel zihinsel hallerimiz de an be an eşlenebilir. Ama o zaman blok evrendeki kopyalarımız da bizimle aynı deneyimlere sahip olacaktır – tabii bu durumda bu deneyimler artık dinamik evrene has olmayacaktır. Bir blok evrenin elemanları olsaydık da şeyler bu şekilde görünecekti. </p>
	  <p class="normal">Bu durumda kendimize şu soruyu sormak zorundayız: Zaman bilincimizde gerçekten verili olan nedir? Geleceği etkileyebildiğimiz, ama geçmişi etkileyemediğimiz. O halde sistemin ayrılmaz bir parçası olan bir asimetri vardır ve sorun bunun ne tür bir asimetri olduğu üzerine düşünce geliştirmektir. Bu asimetriye ihtiyacımız var, yoksa tüm geleceğe yönelik eylemlerimizi boş ve anlamsız kılan blok evren imgesiyle baş başa kalırız. Ve sahneye yazgıcılık çıkıverir: Gelecek çoktan yazılmıştır, olacak olan olacaktır, olacaktan kaçınma çabalarımız başarısızlığa mahkûmdur. Tek bir bakışla her şeyi gören Tanrı, bir şeyler yapmak, bir şeylerden kaçmak için yaptığımız telaşlı koşturmalarımıza yukarıdan bakıp gülmektedir. Birçok mitte tanrılar olacak olanı önceden takdir eder; kendisine kaderi bildirilen zavallı kahraman ondan kaçmak için ne yaparsa yapsın –ya da belki tam da bu çabaları yüzünden– sonunda kaderin ağına yakalanır. Gerçekten genel olarak olan bu mudur? </p>
	  <p class="normal">Amansız Kader</p>
	  <p class="normal">Hayır, değildir. Yazgıcılık “hiçbir yerden bakışı” işgal etme çabamızın bir sonucu olmamalıdır. Öncelikle evrendeki olağan nedenselliği düşünelim. Bu geçmişten geleceğe doğru işler. Bir göle taş atıldığında taşın düştüğü noktadan başlayarak dalgalar dışa doğru yayılır ve kısa sürede kıyıya vururlar. “Hiçbir zamandan bakış” hem olayları hem de onlar arasındaki zamansal mesafeyi görür. Ama bu bakış da öncesinde göl dalgalanmadan dalgaların kıyıya vurduğunu görmez. Hiçbir olay öylesine oluvermez. Aslında bu “hiçbir yerden bakış” da önceki dalgalanma olmadan dalgaların kıyıya öylesine vuruverdiğini görmez. Hiçbir perspektiften gölün durgunluğunu bozacak bir şey olmadan dalgaların öylesine oluverdiği görülmez. Benzer şekilde insan eylemlerinin hiçbir sonucu olmadığını gösteren bir perspektif de yoktur. Eğer çocuklarımı eğlendirmek için göle taş atarsam, dalgaların zaten her halükârda oluşacağını, öyleyse benim çabamın boşuna olduğunu söylemek kimsenin aklına gelmez. Omlet yapmak için yumurtaları kırmamız gerekir; oyunbaz tanrılar bile hemen öncesinde yumurtalar kırılmadan omletin öylesine oluverdiğini görmezler.</p>
	  <p class="normal">Geriye Dönük Nedensellik</p>
	  <p class="normal">Eğer zaman akışı gerçek dışıysa, o zaman şimdiki olayların önceki olaylara neden olduğunu düşünmemizi ne engelleyebilir ki? Sonraki omletin önceki yumurtaların kırılışının nedeni olduğunu niçin düşünemeyelim? Kimilerine göre blok evren görüşü, ne kadar rahatsız edici olsa da, bunun gerçek bir olasılık olarak düşünülebilmesinin yolunu açmıştır. Bu anlayış kuantum mekaniğinin daha da tuhaf olan bulgularını (ya da bulgulara ilişkin yorumlarını) kabul etmemizi kolaylaştırabilir. Kuantum evreninde foton gibi bir parçacığın durumu sadece salınımından önceki olaylara değil, içinden geçmek üzere olduğu sürece de bağlı gibi görünmektedir. Ya da onun durumu, aralarındaki mesafe ışık hızında bir sinyalin onu etkileyemeyeceği kadar büyük olmasına rağmen, başka bir parçacığın durumuna bağlı gibi görünebilmektedir. Bu akıllara durgunluk veren olaylarla nasıl uzlaşabiliriz? Bunun bir yolu, her ne kadar aşina olduğumuz dünyada sağlam bir fikir olarak görünse de, nedenselliğin yalnızca zamanda ileriye doğru işlediği fikrini biraz gevşetmek olabilir. “Tanım gereği” önceki olayın sonraki olayın nedeni olduğunu, oysa tersinin asla geçerli olmadığını kabul ederek nedenselliğin okuyla zamanın okunun aynı hizada olduğunu düşünmek, sadece bir uylaşım olabilir. </p>
    <p class="ortaitalik">&lt;&gt;</p>
	  <p class="ortaitalik">Evrim insanları en 
      azından çoğu hayvanın<br class="chapter"/>
      başaramadığı şekilde,çevresinden koparmıştır.</p>
	  <p class="ortaitalik">&lt;&gt;</p>
	  <p class="normal">Belki de nedenselliği filozofların “olgu karşıtı koşullular” dedikleri önermeler uyarınca düşünerek bu konu hakkında bir fikir sahibi olabiliriz. Bunlar “Eğer yumurtaları kırmasaydı, omlet olmazdı” benzeri önermelerdir. Yumurtaların kırılması omletin olmasının gerekli koşuludur. Ama blok evrenin bakış açısından, eşit biçimde “Eğer omlet olmasaydı, yumurtaları kırmazdı” da denilemez mi? Nedensellik, zamanda konumlanmış failler olarak bizlerin perspektifinin bir parçasıdır. Ama blok evren kuramcılarının istediği gibi, zamandan soyutlanacaksak nedenselliği neden elde tutalım ki? Sadece örüntüler vardır. Sonraki olaylar önceki olaylar için “yeterli” görünmektedir, tıpkı bize göre önceki olayların sonrakiler için gerekli görünmesi gibi. Zaman içinde kilitli olan bizler zamanda geriye doğru işleyen olgu-karşıtı durumlar karşısında sorun yaşıyoruz. Onları kullandığımızda üzerlerine hemen “özel” etiketi yapıştırıyoruz: “Eğer dalgalanma olmasaydı, göle hiçbir şey atılmazdı” demekten ziyade “Eğer dalgalanma olmasaydı, göle hiçbir şey atılmadığı için öyle olmak zorunda olurdu” deriz. Ama hiçbir zamandan bakan biri film karelerini incelerse, örüntülere ilişkin bilgisini iki yönde de çıkarım yapmak için kullanabilir. Bir film stüdyo zeminine yayıldığında ileriye ve geriye doğru çıkarımda bulunabiliriz. Ortadaki birkaç resme bakarsak bir sorun olacağını tahmin edebiliriz; son resme bakıp kadın ve erkek kahramanların kavuştuğunu görürsek kötü adamın onlardan birini daha önce öldürmediğini çıkarabiliriz. Çıkarım ileriye ya da geriye doğru işler.</p>
	  <p class="normal">Bu bizi yine geçmiş ve gelecek arasındaki asimetrinin, ya da zaman okunun betimlenmesi sorununa götürür. Bu sorun bilimsel açıdan gerçek bir sorundur, çünkü fizik yasalarının birçoğu zamanda tersinebilir. Temel düzeyde normal olarak şu doğrudur: Eğer bir süreç fiziksel olarak mümkünse, o zaman onun tersi de mümkündür. Ama bir kez daha görünen durum böyle değildir. Bildik dünyada diş macununun tüpten dışarı çıktığını görürüz, ama tüpün içine döndüğünü hiç görmeyiz. Duman bulutları yayılır, ama asla katılaşmaz. Dalgalar asla gölün kıyısından başlamaz ve bir taşın atıldığı yerde toplanmaz. Geçmişi hatırlar, geleceği etkileriz, ama tersi hiç olmaz. O halde zamanın oku en iyi nasıl açıklanabilir? Standart cevap toplam entropinin veya düzensizliğin daima arttığı şeklindedir (termodinamiğin ikinci yasası). Ama olayların geçmişten geleceğe doğru akmasıyla entropi artışı arasındaki uyum mantıksal olarak zorunlu bir doğru mudur yoksa sadece olumsal bir doğru mudur? Bunun tersini kesinlikle tasavvur edebiliriz. Kimileri bu konuda bazı düşünceler geliştirmekten geri kalmamıştır. Evrenin bir yoyo gibi olduğunu kabul edin. Bu durumda bir gün evrenin genişlemesi duracak ve evren büzüşmeye başlayacaktır. O zaman büyük patlama zamanında olması gereken son derece düzenli (ve dolayısıyla son derece olasılıksız) duruma doğru sistematik bir hareket olacaktır. Varoluşun bu ikinci safhasında dalgalar gölün kıyısından içeri doğru yayılacak, merkeze geldiklerinde taş dışarı çıkacak, diş macunu mucizevî bir şekilde tüpe geri dönecek, yaşam geriye doğru yaşanacaktır. Bizler Carrol’ın <span class="ideitalik">Alice Aynadan İçeri</span> adlı kitabındaki eline iğne batmadan kısa bir zaman önce acıyla çığlık atan Beyaz Kraliçe’nin durumunda olacağız. </p>
	  <p class="normal">Ya da olacağız mı? Eğer büzüşme safhası genleşmeyle tam olarak simetrikse o zaman bunu yaşayan, söz gelimi bana göre, bu artarak düzensizleşen şimdiki dünyada yaşamak gibi olmayacak mı? Hugh Price’ın bu safhadaki tekil deneyimleri dört boyutlu blok evrendeki deneyimlerle eşleme düşünce deneyini uygularsak, onlar tamamen aynı olacaktır. Bu safhadaki zamanları geriye doğru anlamında “gz” diye adlandırırsak, o zaman benim 2011gz anılarım 2010gz içindeki olaylara ilişkin olurken planlarım 2012 gz üzerinde odaklanacaktır! Belki de o tam şimdi olduğu gibi olacaktır. Ne de olsa, “hiçbir yerden zaman”ın bakış açısından kurgu odasında filmin hangi yönden aktığının önemi yoktur. O zaman belki de zamanda hangi yönde hareket ettiğimizi ayırt etme zorluğu bizi blok evren görüşünün nesnel hareketin olmadığı anlayışıyla uzlaştırabilir.</p>
	  <p class="normal">Geleceğe Dönüş</p>
	  <p class="normal">Hiçbir yerden bakışın ışık tutabileceği ilginç bir soru daha var: Zamanda yolculuk mümkün mü? Bu mesele sayısız bilim kurgu öyküsüne konu olsa da bu öykülerin hiçbiri bizi ikna edebilmiş değil. Zamanda yolculuğu düşünebilmenin önünde temel bir sorun var: olayların nedensel doğurganlığı. Kahraman’ın zaman makinesine bindiğini ve beş yüz yıl öncesinin dünyasına gittiğini farz edelim. Artık en küçük olayların bile en olağandışı etkilere sahip olabildiğini biliyoruz: Bir nalın düşmesi bir atın, sürücünün, savaşın ve krallığın kaybedilmesine, dolayısıyla da tarihin akışının değişmesine, ya da bir kelebeğin kanat çırpması fırtınalar kopmasına neden olabilir. Kahraman çok dikkatli hareket etmelidir. Doğumuna yol açan olayları silmemelidir; doğduğu yer ve zamanda değişiklik yapmamalıdır. Aslında hiçbir şeyi silmemelidir. Hiçbir zamanın bakış açısından her bir konumda belirli olayların yer aldığı tek bir zaman çizelgesi vardır. Belki bu Tanrı bakışı t zamanında varlığa gelen Kahraman’ı ve belki t-500 zamanındaki varlığa gelişini de gösterir. Ama her durumda, o tek bir dünyadır ve asla Kahraman’ın geçmişe geçmesini göstermez.</p>
	  <p class="normal">Elbette Kahraman’ın görüş açısından bakıldığında, o kesinlikle İtalyan Rönesansının dünyasındaymış gibi görünebilir. Film yapımcılarının ve bilim kurgu yazarlarının hayali senaryoları da buna dayanır. Ama hiçbir zamanın bakış açısından gösterilecek bir şey yoktur. Kahraman kendini İtalyan Rönesansında bulduğunda bu geçmiş İtalyan Rönesansı olmayacaktır. Burası olsa olsa farklı bir mümkün dünya, bir Rönesans kopyası olacaktır; Kahraman’ın etkisini hissettirebildiği, içine girmemiş olsaydı farklı olabilecek şeyleri istediği gibi değiştirebildiği bir dünya olacaktır. Ama bu da zamanda yolculuk olmayacaktır.</p>
	  <p class="normal">Bu bölümdeki her düşüncenin bu zorlu sularda yeni olan okuru ikna etmesini beklemiyorum. Ama belki bu düşünceler Augustinus’un muammasına yeni bir gözle bakmamızı sağlayabilir.</p>
</body>
</html>