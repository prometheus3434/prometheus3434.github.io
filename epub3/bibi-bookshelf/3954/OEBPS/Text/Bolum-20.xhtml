<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a>ON YEDİNCİ BÖLÜM</h1>

  <p>“Bu giysilerden nefret ediyorum,” dedi Kerensky.</p>

  <p>“Üstünde şık duruyorlar,” diye onu temin etti Dahl.</p>

  <p>“Hayır, durmuyorlar,” dedi Kerensky. “Karanlıkta giyinmişe benziyorum. İnsanlar eskiden böyle şeyleri nasıl giyerlermiş?”</p>

  <p>“Sızlanmayı kes,” dedi Duvall. “Sanki geldiğimiz zamanda hiç sivil kıyafet giymiyordun.”</p>

  <p>“Bu iç çamaşırları kaşındırıyor,” dedi Kerensky, üstünü başını çekiştirerek.</p>

  <p>“Bu kadar mızmız olduğunu bilseydim seninle asla yatmazdım,” dedi Duvall.</p>

  <p>“Beni ilaçla uyutacağını, kaçıracağını ve <span style="font-style:italic;">pantolonum olmadan</span> karanlık çağlara getireceğini bilseydim ben de seninle yatmazdım,” diye tersledi Kerensky.</p>

  <p>“Çocuklar,” dedi Dahl ve arka koltuktaki üşütükleri özenle duymazdan gelen taksi şoförünü gözleriyle işaret etti. “Karanlık çağlardan bahsetmeseniz iyi olacak.”</p>

  <p>Sunset Bulvarı’ndaki taksi Vine Caddesi’ne saptı.</p>

  <p>“Marc Corey’nin hâlâ orada olduğundan eminiz, değil mi?” diye sordu Kerensky.</p>

  <p>“Brian o oraya varır varmaz dostunun kendisini aradığını söyledi. Corey çıkıp giderse tekrar arayacakmış,” dedi Dahl. “O zamandan beri Brian beni aramadığına göre hâlâ orada olduğunu varsayabiliriz.”</p>

  <p>“Bu planın işe yarayacağını sanmıyorum,” dedi Kerensky.</p>

  <p>“Yarayacak,” dedi Dahl. “Biliyorum.”</p>

  <p>“Abnett senin adamındı,” dedi Kerensky. “Bu seferki farklı olabilir.”</p>

  <p>“Lütfen,” dedi Duvall. “Birbirinize azıcık olsun benziyorsanız sana tutulması işten bile değil. Dürtebileceği bir aynaya bakıyormuş gibi hissedecek.”</p>

  <p>“Bu da ne demek?” dedi Kerensky.</p>

  <p>“Kendine hayran olman bir sorun yaratmayacak demek,” dedi Duvall.</p>

  <p>“Aslında benden hoşlanmıyorsun, değil mi?” dedi Kerensky, kısa süre sonra.</p>

  <p>Duvall gülümseyerek onun yanağını sıvazladı. “Senden hoşlanmasına hoşlanıyorum Anatoly,” dedi. “Cidden. Ama şimdi dikkatini toplaman lazım. Bunu bir diğer dış görev olarak düşün.”</p>

  <p>“Dış görevlerde hep yaralanırım,” dedi Kerensky.</p>

  <p>“Olabilir,” dedi Duvall. “Ama aynı zamanda hep hayatta kalırsın.”</p>

  <p>“Vine Gece Kulübü,” dedi taksi şoförü, kaldırıma yanaşırken.</p>

  <p>Üçü taksiden çıktı ve Dahl taksiciye parasını ödedi. Gece kulübünün içinden bangır bangır bir müzik yükseliyordu. Dışarıda genç, alımlı ve havalı insanlardan oluşan bir kuyruk vardı.</p>

  <p>“Gelin hadi,” diyen Dahl, kapıdaki güvenlik görevlisine doğru yürüdü. Duvall ile Kerensky onu takip ettiler.</p>

  <p>“Kuyruk oradan başlıyor,” dedi görevli, alımlı ve havalı insanları işaret ederek.</p>

  <p>“Evet ama bana seninle konuşmam söylendi,” dedi Dahl ve tıpkı Abnett’in belirttiği gibi yüz dolarlık bir banknot sıkıştırdığı elini ona uzattı. “Mitch, değil mi?”</p>

  <p>Mitch adlı güvenlik görevlisi neredeyse hiç belli etmeden Dahl’ın eline baktı, sonra da o eli sıkarak banknotu ustaca aldı. “Evet,” dedi. “Konuş bakalım.”</p>

  <p>“Sana bu ikisinin Roberto’nun arkadaşları olduğunu söylemeliymişim,” dedi Dahl, Abnett’in barmen arkadaşının adını anarak. Başıyla da arkasındaki Kerensky ile Duvall’ı işaret etti. “Roberto onları bekliyormuş.”</p>

  <p>Mitch dönüp Kerensky’yle Duvall’ı gözden geçirdi. Kerensky’nin Marc Corey’ye olan benzerliğini fark ettiyse bile bunu kendine sakladı. Bakışlarını tekrar Dahl’a çevirdi. “Sadece zemin kat,” dedi. “Üst kata çıkmayı denerlerse kendilerini sokakta bulurlar. Bodruma inmeyi denerlerse de kendilerini sokakta bulurlar ama dişleri dökülmüş olarak.”</p>

  <p>“Zemin kat,” diye tekrarladı Dahl, başını sallayarak.</p>

  <p>“Ve sen giremezsin,” dedi Mitch. “Kusura bakma.”</p>

  <p>“Bakmadım,” dedi Dahl.</p>

  <p>Mitch eliyle Kerensky ve Duvall’a işaret verip kapının önündeki ipi çekti; alımlı ve havalı insanların kuyruğundan itirazlar yükseldi.</p>

  <p>“Bu işi tek başına halledebilir misin?” diye Duvall’a sordu Dahl, kadın yanından geçerken.</p>

  <p>“Halledebilirim. Güven bana,” dedi Duvall. “Sen yeter ki telefonunu açık tut.”</p>

  <p>“Tutarım,” dedi Dahl. İkisi Vine Gece Kulübü’nün karanlığına girip gözden kayboldu. Mitch arkalarından ipi yerine taktı.</p>

  <p>“Hey,” dedi Dahl ona. “Normal bir insan nerede içki içebilir?”</p>

  <p>Mitch bu söz üzerine gülümseyerek parmağıyla bir yeri gösterdi. “Hemen şurada bir İrlanda pub’ı var,” dedi. “Barmenin adı Nick. Seni benim gönderdiğimi söyle.”</p>

  <p>“Sağol,” dedi Dahl ve dönüp o tarafa gitti.</p>

  <p>Pub gürültülü ve kalabalıktı. Dahl ite kaka bara kadar ilerledi ve para çıkarmak için cebini karıştırdı.</p>

  <p>“Hey. Adın Brian’dı, değil mi?” dedi biri ona.</p>

  <p>Dahl kafasını kaldırdığında barmenin gülümseyerek kendisine baktığını gördü.</p>

  <p>“Finn,” dedi Dahl.</p>

  <p>“Nick,” dedi barmen.</p>

  <p>“Pardon,” dedi Dahl, bir saniye sonra. “Beynim kısa devre yaptı.”</p>

  <p>“Bizim mesleğin riski de bu,” dedi Nick. “Oynadığın rolle tanınır oluyorsun.”</p>

  <p>“Evet,” dedi Dahl.</p>

  <p>“Hey, sen iyi misin?” diye sordu Nick. “Biraz” -ellerini oynattı- “afallamış gibisin.”</p>

  <p>“İyiyim,” dedi Dahl ve gülümsemeye çalıştı. “Kusura bakma. Seni burada görmek biraz tuhaf geldi de.”</p>

  <p>“Bir oyuncunun yaşamı işte,” dedi Nick. “İşsiz kalınca barmenliğe başladım. Ne içersin?”</p>

  <p>“Bana oradan bir bira seç,” dedi Dahl.</p>

  <p>“Cesur adammışsın,” dedi Nick.</p>

  <p>“Sana güveniyorum,” dedi Dahl.</p>

  <p>“Bu kimbilir kaç kişinin son sözü olmuştur,” dedi Nick ve bira musluklarına yollandı. Dahl onu muslukların başında seyrederken kendini kaybetmemek için elinden geleni yaptı.</p>

  <p>“Al bakalım,” dedi Nick bir dakika sonra, ona bir bira bardağı uzatarak. “Yerel bir bira üreticisinden. Adı Starlet Stout.”</p>

  <p>Dahl biradan biraz içti. “Fena değilmiş,” dedi.</p>

  <p>“Üreticisine söylerim,” dedi Nick. “Belki onu hatırlarsın. Üçümüz bir sahnede beraber oynamıştık. Bir robot sürüsü tarafından öldürülmüştü.”</p>

  <p>“Teğmen Fischer,” dedi Dahl.</p>

  <p>“Ta kendisi,” dedi Nick ve başıyla Dahl’ın bardağını işaret etti. “Gerçek adı Jake Klein’dır. Biraları tutmaya başladı. Artık çoğunlukla o işi yapıyor. Ben de ona katılmayı düşünüyorum.”</p>

  <p>“Oyunculuğu bırakacak mısın?” diye sordu Dahl.</p>

  <p>Nick omuz silkti. “Peşimden koştukları yok ya,” dedi. “Dokuz yıldır buradayım. <span style="font-style:italic;">Gözüpek</span>'teki o rol şimdiye kadar alabildiklerimin en iyisiydi ve o da pek matah sayılmazdı. Patlayan bir kafa yüzünden öldüm.”</p>

  <p>“Hatırlıyorum,” dedi Dahl.</p>

  <p>“Aslında bu kararı vermemi sağlayan o oldu,” dedi Nick. Laklak yaparken bir şeyle meşgulmüş gibi görünmek için bar lavabosundaki bardakları yıkamaya başladı. “O sahneyi on kere çektik. Her tekrarda da gerçek bir patlama olmuş gibi kendimi geriye atmam gerekti. Aşağı yukarı yedinci çekimde şöyle düşündüm: ‘Otuz yaşındayım ve içinde rol almasam asla seyretmeyeceğim bir televizyon dizisinde ölürmüş gibi yaparak hayatımı geçiriyorum.’ Öyle bir zaman geliyor ki insan kendine bunu neden yaptığını sorma ihtiyacı hissediyor. Mesela <span style="font-style:italic;">sen</span> neden yapıyorsun?”</p>

  <p>“Ben mi?” diye sordu Dahl.</p>

  <p>“Evet,” dedi Nick.</p>

  <p>“Yapıyorum çünkü uzun bir süre başka bir seçeneğim olduğunu bilmiyordum,” dedi Dahl.</p>

  <p>“Ben de onu diyorum ya,” dedi Nick. “Başka bir seçeneğin var. Hâlâ dizide misin?”</p>

  <p>“Şimdilik,” dedi Dahl.</p>

  <p>“Ama herhalde seni de öldürüp diziden çıkaracaklar,” dedi Nick.</p>

  <p>“Bir-iki bölüm sonra,” dedi Dahl. “Tabii kurtulmanın bir yolunu bulmazsam.”</p>

  <p>“Kurtulmaya çalışma,” dedi Nick. “Öl ve hayatının geri kalanında ne yapacağını düşün.”</p>

  <p>Dahl gülümsedi. “Bazılarımız için her şey o kadar basit değil,” dedi ve birasını yudumladı.</p>

  <p>“Ev kredisinin taksitleri, ha?” dedi Nick.</p>

  <p>“Onun gibi bir şey,” dedi Dahl.</p>

  <p>“Hayat işte,” dedi Nick. “Ee, seni buralara getiren ne? Bana Toluca Gölü’nde olduğunu söyledin sanıyordum.”</p>

  <p>“Bazı arkadaşlarım Vine Gece Kulübü’ne gitmek istediler,” dedi Dahl.</p>

  <p>“Seni içeri almadılar mı?” diye sordu Nick. Dahl omuz silkti. “Keşke bana söyleseydin. Kapıdaki güvenlik görevlisi dostumdur.”</p>

  <p>“Mitch’i mi diyorsun?” diye sordu Dahl.</p>

  <p>“Evet, o,” dedi Nick.</p>

  <p>“Buraya gelmemi o söyledi,” dedi Dahl.</p>

  <p>“Tüh,” dedi Nick. “Üzgünüm.”</p>

  <p>“Ben değilim,” dedi Dahl. “Seni tekrar görmek çok güzel.”</p>

  <p>Nick sırıttı ve ardından diğer müşterilerle ilgilenmeye gitti.</p>

  <p>Dahl’ın telefonu titreşti. Onu cebinden çıkarıp cevap verdi.</p>

  <p>“Neredesin?” diye sordu Duvall.</p>

  <p>“Caddenin aşağısındaki bir pub’dayım,” dedi Dahl. “Çok tuhaf zaman geçiriyorum. Niye sordun?”</p>

  <p>“Hemen buraya gelmen gerek. Az önce kulüpten dışarı atıldık,” dedi Duvall.</p>

  <p>“Hem sen hem de Kerensky mi?” diye sordu Dahl. “O nasıl oldu?”</p>

  <p>“Sadece ben ve Kerensky değil,” dedi Duvall. “Marc Corey de. Kerensky’ye saldırdığı için.”</p>

  <p>“Ne?” dedi Dahl.</p>

  <p>“Corey’nin yanına gittiğimizde Kerensky’yi görüp ‘Demek Gawker’da<a href="../Text/DipNotlar.xhtml#bookmark18" id="footnote18"><sup>18</sup></a> resmi çıkan yavşak sensin’ dedi. Sonra da onun üstüne atladı,” dedi Duvall.</p>

  <p>“Gawker da ne?” diye sordu Dahl.</p>

  <p>“Ben ne bileyim; burası benim yüzyılım değil ki,” dedi Duvall. “Hep beraber dışarı atıldık ve Corey kaldırımda sızıp kaldı. Zaten onu ilk gördüğümüzde de körkütük sarhoştu.”</p>

  <p>“Onu oradan kaldırın ve ceplerini karıştırıp otopark biletini bulun,” dedi Dahl. “Arabasına binin, sonra da beni bekleyin. Bir-iki dakika sonra oradayım. O zamana kadar kendinizi tutuklatmamaya çalışın.”</p>

  <p>“Söz veremeyeceğim,” dedi Duvall ve telefonu kapattı.</p>

  <p>“Bir sorun mu var?” diye sordu Nick. Dahl telefonda konuşurken tekrar yanma gelmişti.</p>

  <p>“Arkadaşlarım Vine Kulüp’te bir kavgaya karışıp dışarı atılmışlar,” dedi Dahl. “Polis çağrılmadan önce gidip onları almam gerekiyor.”</p>

  <p>“Bakıyorum da ilginç bir gece yaşıyorsun,” dedi Nick.</p>

  <p>“Tahmin bile edemezsin,” dedi Dahl. “Bira için ne kadar borçluyum?”</p>

  <p>Nick elini sallayarak onu başından savdı. “Müesseseden,” dedi. “Bu akşam bari bir işin rast gitsin.”</p>

  <p>“Sağol,” dedi Dahl. Ardından duraksayıp telefonunu süzdü ve sonra tekrar Nick’e baktı. “İkimizin bir fotoğrafını çekmemin sakıncası var mı?”</p>

  <p>“İşte şimdi tuhaflaştın,” dedi Nick, ama gülümseyip ona doğru eğildi. Dahl telefonu havada tutarak bir fotoğraflarını çekti.</p>

  <p>“Sağol,” dedi Dahl tekrar.</p>

  <p>“Sorun değil,” dedi Nick. “Dostların götürülmeden önce gitsen iyi olacak.”</p>

  <p>Dahl oradan aceleyle ayrıldı.</p>

  <p>İki dakika sonra Vine Gece Kulübü’nün önünde Duvall ile Kerensky’nin Marc Corey’yi ite kaka siyah, güzel bir arabaya bindirmelerini seyrediyordu. Mitch ile bir otopark görevlisi olup bitene bakarlarken alımlı ve havalı insanlar da telefonlarını çıkarmışlar, olayın videosunu çekiyorlardı.</p>

  <p>“Bu ne biçim iş?” diye sordu Mitch, Dahl yanına gelirken. “Dostların içeri gireli on dakika bile geçmemişken bu lavuk onlara saldırmaya kalkışıp ortalığı dağıttı.”</p>

  <p>“Kusura bakma,” dedi Dahl.</p>

  <p>“Hem bu klon olayı çok acayip,” dedi Mitch.</p>

  <p>“Dostlarım oraya Marc’ı almak için girdiler,” diye yalan söyledi Dahl ve Kerensky’yi işaret etti. “Bu Marc’ın dublörü. Bazen tanıtım amacıyla kullanırlar. Marc’ın içeride biraz taşkınlık yaptığını duyduk ve gelip onu götürelim dedik. Yarın sette olması gerekiyor.”</p>

  <p>“Dostların gelene kadar taşkınlık yapmıyordu,” dedi Mitch. “Hem o herif neden bir dublöre ihtiyaç duysun ki? Altı üstü bir televizyon dizisinde yardımcı oyuncu. Gerçekten ünlü falan değil ya.”</p>

  <p>“Sen onu bir de Comic-Con’da gör,” dedi Dahl.</p>

  <p>Mitch burun kıvırdı. “Öyleyse oranın keyfini çıkarmaya baksın, çünkü buraya girmesi yasaklandı,” dedi. “Dostun ayıldığı zaman bir daha buraya gelirse kıçındaki ayağım sayesinde ışık hızına çıkacağını söyle.”</p>

  <p>“Kelimesi kelimesine iletirim,” dedi Dahl.</p>

  <p>“Öyle yap bakalım,” dedi Mitch ve işinin başına döndü.</p>

  <p>Dahl, Duvall’ın yanma gitti. “Sorun ne?” diye sordu.</p>

  <p>“Herif hem sarhoş hem de pelte gibi,” dedi Duvall, Corey’yle boğuşurken. “Üstelik bizimle tartışacak kadar kendine geldi.”</p>

  <p>“Pelte kıvamındaki bir sarhoşla başa çıkamaz mısın?” diye sordu Dahl.</p>

  <p>“Tabii ki çıkabilirim,” dedi Duvall. “Ama tutuklanmayın dedin.”</p>

  <p>“Biraz yardım etseniz hiç fena olmaz,” dedi Kerensky, Corey’nin sarhoş eli bir parmağını onun burnuna sokunca.</p>

  <p>Dahl başını salladı, siyah arabanın kapısını açtı ve yan koltuğu öne yatırdı. Duvall ile Kerensky de o sırada Corey’yi daha iyi tutup dengelediler, sonra onu arka koltuğa attılar. Corey başı arka koltuğun karşı köşesinde, kıçı havada duracak şekilde yatıp kaldı. Bir saniyeliğine sızlandı ve ardından sesli bir nefes verdi. Tekrar kendinden geçmesi uzun sürmedi.</p>

  <p>“Ben onunla oturmam,” dedi Kerensky.</p>

  <p>“Hayır, oturmayacaksın,” diye onaylayan Dahl arabaya girip Corey’nin cüzdanını pantolonundan çıkardı. Cüzdanı Kerensky’ye uzattı. “Sen arabayı süreceksin.”</p>

  <p>“Niye ben sürüyormuşum?” diye sordu Kerensky.</p>

  <p>“Çünkü polis tarafından durdurulursak sen osun,” dedi Dahl.</p>

  <p>“Doğru,” dedi Kerensky, cüzdanı alırken.</p>

  <p>“Ben otopark görevlisinin parasını öderim,” dedi Duvall.</p>

  <p>“Bahşişi dolgun ver,” dedi Dahl.</p>

  <p>Kerensky bir dakika sonra vites kolundaki ‘D’ harfinin<a href="../Text/DipNotlar.xhtml#bookmark19" id="footnote19"><sup>19</sup></a> ne anlama geldiğini çözdü ve hep beraber arabayla Vine Caddesi’ne çıktılar.</p>

  <p>“Hız sınırını aşma,” dedi Dahl.</p>

  <p>“Nereye gittiğime dair hiçbir fikrim yok,” dedi Kerensky.</p>

  <p>“Sen bir astrogatörsün,” dedi Duvall.</p>

  <p>“Bu bir yol,” dedi Kerensky.</p>

  <p>“Durun,” dedi Duvall ve telefonunu çıkardı. “Bu şeyin bir harita fonksiyonu var. Onu açayım.” Kerensky homurdanarak araba kullanmayı sürdürdü.</p>

  <p>“Eh, eğlenceli bir akşam geçirdiğimiz söylenebilir,” dedi Duvall, Dahl’a; Best Western, adresini telefonuna girerken. “Sen ne yaptın?”</p>

  <p>Dahl, “Eski bir dostu gördüm,” dedi ve Nick’le çektiği fotoğrafı Duvall’a gösterdi.</p>

  <p>“Ah,” dedi Duvall, telefonu ondan alarak. Kolunu arkaya uzatıp Dahl’ın elini tuttu. “Ah, Andy, iyi misin?”</p>

  <p>“İyiyim,” dedi Dahl.</p>

  <p>“Aynı ona benziyor,” dedi Duvall, fotoğrafa tekrar bakarak.</p>

  <p>“Benzer tabii,” dedi Dahl ve camdan dışarısını seyretti.</p>
</body>
</html>
