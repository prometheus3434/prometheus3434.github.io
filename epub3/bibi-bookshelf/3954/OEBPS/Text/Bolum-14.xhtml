<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a>ON BİRİNCİ BÖLÜM</h1>

  <p>“Güven bana Andy,” dedi Finn, Duvall’ın kışlasına doğru Dahl’la beraber yürürken. “Seninle konuşmak istemiyor.”</p>

  <p>“Bunu bilemezsin,” dedi Dahl.</p>

  <p>“Hayır bilirim,” dedi Finn.</p>

  <p>“Öyle mi?” diye sordu Dahl. “Peki nasıl?”</p>

  <p>“Onu katıldığı brifingden hemen sonra gördüğümde bana ‘Andy’yle karşılaşırsam yemin ederim onun burnunu kıracağım’ dedi,” cevabını verdi Finn. Dahl gülümsedi.</p>

  <p>İkili en sonunda Duvall’ın kışlasına ulaştı. Karyolasında oturan Duvall haricinde içerisi boştu.</p>

  <p>“Maia,” diye söze girdi Dahl.</p>

  <p>“Andy,” dedi Duvall, ayağa kalktı ve Dahl’ın suratına yumruk attı. Dahl burnunu tutarak güverteye yığıldı.</p>

  <p>“Sana söylemiştim,” dedi Finn ona. Sonra da Duvall’a doğru döndü. “Ona söylemiştim.”</p>

  <p>“Espri yaptığını sanıyordum!” dedi Dahl yattığı yerden.</p>

  <p>“Sürpriz!” dedi Finn.</p>

  <p>Dahl kan bulaşıp bulaşmadığını görmek için elini suratından çekti. Bulaşmamıştı. “Bunu niye yaptın?” diye sordu Duvall’a.</p>

  <p>“Komplo teorilerin yüzünden,” dedi Duvall.</p>

  <p>“Onlar benim teorilerim değil ki,” dedi Dahl. “Hepsi Jenkins’in.”</p>

  <p>“Tanrı aşkına, lanet olasıca şeyleri kimin akıl ettiğinin önemi yok!” diye çıkıştı Duvall. “Bugün o kahrolası toplantıda <span style="font-style:italic;">Nantes</span> hakkında bildiklerimi anlatırken aklımdan hep şunu geçiriyordum: ‘Buraya kadarmış. Bu bölümde öleceğim.’ Sonra bir de ne göreyim; Kerensky sadece yiyişmiyormuşuz da evliymişiz gibi bana melül melül bakıyor. İşte o zaman sonumun geldiğini anladım, çünkü o pezevenk bana abayı yaktıysa ölümüm senaryoya cuk oturur. Böylece Kerensky bölüm sonunda <span style="font-style:italic;">üzülebilir</span>.”</p>

  <p>“Öyle olacak diye bir kural yok Maia,” dedi Dahl ve ayağa kalkmaya yeltendi. Duvall onu tekrar yere yıktı.</p>

  <p>“Kapa çeneni Andy,” dedi kadın. “Konuşma. Hiçbir şey anladığın yok. Öyle olup olmaması hiç önemli değil. Önemli olan paranoyanı bana da bulaştırmış olman. Artık beynimin bir parçası dış görevlerde hep öyle düşünecek. Hatta sürekli öyle düşünüyor. Bu durum her an bir terslik çıkmasını beklemek gibi. Ve bu boku bana sen yaptın. Eksik olma.” Duvall öfkeyle karyolasına oturdu.</p>

  <p>“Üzgünüm,” dedi Dahl bir dakika sonra.</p>

  <p>“Üzgünmüş,” dedi Duvall ve küçük bir kahkaha attı. “Tanrı aşkına Andy.”</p>

  <p>“Subay brifinginde neler oldu?” diye sordu Finn.</p>

  <p>“Onlara <span style="font-style:italic;">Nantes'i</span> ve mürettebatını anlattım,” dedi Duvall. “Calendria asilerinin mürettebat arasında silah sistemine sızıp piskoposun gemisine ateş açabilen ve sonra da iletişimi kesebilen bir casusu olsa gerek. Saldırıdan beri <span style="font-style:italic;">Nantes</span>'ten hiç haber alamadık.”</p>

  <p>“Niye <span style="font-style:italic;">Nantes'e</span> bir casus soksunlar ki?” diye sordu Finn. “Piskoposa refakat etmesi gereken gemi <span style="font-style:italic;">Gözüpek'</span>ti.”</p>

  <p>“Nantes’in bu görevdeki yedek gemi olduğunu biliyorlardı herhalde,” dedi Duvall. “Ayrıca <span style="font-style:italic;">Nantes'e</span> casus sokmak, Evrensel Birlik’in amiral gemisine sokmaktan daha kolay. O nedenle gemilerinden birini bize saldırttılar, bizi görev dışı bıraktılar ve böylece <span style="font-style:italic;">Nantes</span> piskoposun gemisini vurmak için harika bir fırsat yakaladı. Zaten sana o yüzden kızgınım.” Parmağıyla Dahl’ı gösterdi. “Brifingde bize bunlar anlatılırken aklımdan şunları geçirdim: ‘Bir casus görevlendirirken ne kadar ileriyi düşünebilirsin? Sadece bir-iki gün önce verilen bir görevde Nantes’in yedek gemi olduğunu nasıl bilebildiler? Böyle bir şeyin gerçekleşme ihtimali nedir?’ Sonra da şunu düşündüm: ‘Bu bölümün daha iyi kurgulanması gerekirdi.’” Yerdeki Dahl’a baktı. “Bir dahaki görüşmemizde sana yumruk atmaya işte o zaman karar verdim.”</p>

  <p>“Jenkins sahiden de dizinin pek güzel olmadığını düşünüyordu,” dedi Dahl.</p>

  <p>Duvall yumruğunu kaldırdı. “Beni tekrar yumruk atmaya zorlama Andy,” dedi.</p>

  <p>“Bir dış ekip kuruldu mu?” diye sordu Finn.</p>

  <p>“Evet,” dedi Duvall. “Ben de o ekipteyim. <span style="font-style:italic;">Nantes</span> ne bir ses veriyor ne de yerinden kıpırdıyor. O yüzden <span style="font-style:italic;">Gözüpek'e</span> oradaki durumu araştırması ve piskoposun gemisini başka saldırılardan koruması emredildi. Eskiden <span style="font-style:italic;">Nantes</span>'te görev yaptığım ve ondan önce bir piyade olduğum için dış ekibin rehberi benim. Ve muhtemelen ekipteki herkesin ölümüne sebep olacağım, çünkü Andy sayesinde bunun iki kaşımın arasından vurulmam için en dramatik zaman olduğuna inanıyorum.”</p>

  <p>“Hedefe ne zaman varacağız?” diye sordu Finn.</p>

  <p>“Yaklaşık iki saat sonra,” dedi Duvall. “Niye ki?”</p>

  <p>Finn cebini karıştırıp dikdörtgen şeklinde küçük mavi bir hap çıkardı. “İç şunu.”</p>

  <p>Duvall hapı inceledi. “Bu ne?”</p>

  <p>“Orink bitkisinden yapılmış bir yatıştırıcı,” dedi Finn. “Etkisi çok hafiftir.”</p>

  <p>“Bir yatıştırıcıya ihtiyacım yok,” dedi Duvall. “Tek ihtiyacım Andy’ye bir kez daha vurmak.”</p>

  <p>“İkisini de yapabilirsin,” dedi Finn. “Güven bana Maia. Şu an berbat vaziyettesin ve sen de bunun farkındasın. Dediğin gibi bu halinle ekibini tehlikeye atacaksın.”</p>

  <p>“İlaç içersem atmayacak mıyım yani?” dedi Duvall.</p>

  <p>“İçtiğin ilaç buysa hayır,” diye karşılık verdi Finn. “Söyledim ya, çok hafiftir. Etkisini hissetmeyeceksin bile. Biraz gevşediğini fark edeceksin, hepsi bu. Ruh haline değil de işine odaklanabileceğin kadar. Başka hiçbir etki yapmayacak. Dikkatin ve bilincin açık olacak.” Hapı Duvall’a yaklaştırdı.</p>

  <p>Duvall onu tekrar inceledi. “Üstünde kumaş ipliği var.” Finn ipliği silkeledi. “İşte oldu,” dedi.</p>

  <p>“Pekâlâ,” diyen Duvall hapı aldı. “Ama konuşan kertenkeleler görmeye başlarsam bu sefer de seni yumruklayacağım.”</p>

  <p>“Kabul,” dedi Finn. “Biraz su getireyim mi?”</p>

  <p>“Gerek yok,” diyen Duvall hapı kuru kuru yuttu. Sonra eğildi ve Dahl’ın suratına bir tokat attı.</p>

  <p>“Bu da nereden çıktı?” diye sordu Dahl.</p>

  <p>“Finn hem hapı içebileceğimi hem de sana vurabileceğimi söyledi,” dedi Duvall. Sonra kaşlarını çattı ve dönüp Finn’e baktı. “O hap neyden yapıldı demiştin?”</p>

  <p>“Orink bitkisinden,” cevabını verdi Finn.</p>

  <p>“Ve etkileri hafifti, öyle mi?” dedi Duvall.</p>

  <p>“Genellikle öyledir,” dedi Finn.</p>

  <p>“Öyleyse neden durduk yerde epey güçlü bir etki hissediyorum?” dedi Duvall, akabinde karyolasından düştü. Güverteye çarpmadan önce Dahl onu tuttu.</p>

  <p>“Sen ne yaptın?” diye sordu Finn’e, Duvall’ın şuursuz vücudunu doğrultmaya çalışırken.</p>

  <p>“Belli ki onu bayılttım,” dedi Finn, Dahl’a yardıma giderken.</p>

  <p>“Hapın çok hafif bir etkisi olduğunu söylemiştin,” dedi Dahl.</p>

  <p>Finn, “Yalan söyledim,” dedi ve Duvall’ın bacaklarını tuttu, ikisi birlikte kadını karyolasına yatırdılar.</p>

  <p>“Ne kadar baygın kalacak?” diye sordu Dahl.</p>

  <p>“Böyle bir doz irice bir adamı sekiz saatliğine uyutur,” dedi Finn. “Dolayısıyla en az on saat kendine gelemez.”</p>

  <p>“İyi de dış görevi kaçıracak,” dedi Dahl.</p>

  <p>“Evet, kaçıracak. Zaten amaç da o,” dedi Finn ve başıyla Duvall’ı işaret etti. “Andy, hem onun hem de diğer dostlarımızın kafasına bu televizyon meselesini öyle bir soktun ki felekleri şaştı. İlla burnunun dikine gitmek istiyorsan keyfin bilir. Seni durdurmayacağım. Ama yanıldığını ne yapıp edip grubun geri kalanına göstereceğim.”</p>

  <p>“Maia’yı ilaçla uyutarak mı?” dedi Dahl.</p>

  <p>“O sadece amaca giden bir araç,” dedi Finn. “Buradaki amaç Maia olmadan da dış ekibin <span style="font-style:italic;">Nantes'e</span> çıkıp işini yapabileceğini kanıtlamak. Jenkins’in ‘Anlatısına’ karşı gelindiğinde de hayat devam edecek. Maia, Jimmy ve Hester bunu gördüklerinde belki sapıtmaktan vazgeçerler. Hem kimbilir? Belki senin de aklın başına gelir.”</p>

  <p>Dahl başıyla Duvall’ı işaret etti. “Yine de görevini kaçırdığı için başı derde girecek,” dedi. “Mahkemelik bir suç işliyor. Bundan hoşlanacağını hiç sanmam.”</p>

  <p>Finn gülümsedi. “Öyle bir şeye karşı önlem almadığımı düşünmen çok hoş,” dedi.</p>

  <p>“O önlem neymiş bakalım?” diye sordu Dahl.</p>

  <p>“Öğrenmek üzeresin,” dedi Finn. “Çünkü sen de onun bir parçasısın.”</p>

  <p><br /></p>

  <p style="text-align:center">***</p>

  <p><br /></p>

  <p>“Maia nerede?” diye sordu Kerensky.</p>

  <p>“Kim?” dedi Finn masum masum.</p>

  <p>“Duvall,” dedi Kerensky, biraz sabırsızca. “Bu dış ekipte olması gerekiyordu.”</p>

  <p>“Ha, o,” dedi Finn. “Orink Gribi’ne yakalandı. Bir-iki gün dinlenmesi gerekiyor. Dahl ve ben onun yerini alacağız. Emirlerinize bir bakın komutanım.”</p>

  <p>Kerensky onu alıcı gözle süzdü, sonra da telefonunu çıkarıp dış görev emrini kontrol etti. Hemen sonra homurdanarak onları mekiğe yönlendirdi. Finn ve Dahl mekiğe bindiler. Dahl dostunun sahte emri nasıl hazırladığını bilmiyordu ve bu meseleyi kurcalayası yoktu.</p>

  <p>Mekiğin içinde Kaptan Abernathy, Binbaşı Q’eeng ve Dahl’ın daha önce karşılaşmadığı, son derece tedirgin gözüken bir asteğmen vardı. Asteğmen hiç şüphesiz dış ekipteki üst rütbeli üç subayın kimler olduğunu fark etmiş, hayatta kalma ihtimalini hesaplamış ve çıkan sonucu pek beğenmemişti. Dahl yerine otururken adama gülümsedi; asteğmen başını öteye çevirdi.</p>

  <p>Dakikalar sonra Kerensky’nin kumanda ettiği mekik hangardan çıkıp <span style="font-style:italic;">Nantes'e</span> yollandı.</p>

  <p>“Bazılarınız bu gruba sonradan katıldınız,” dedi Kaptan Abernathy, başıyla Finn’i ve Dahl’ı göstererek. “O yüzden durumun ve saldırı planımızın üstünden bir kez daha geçeceğim. Piskoposun gemisine saldırdığı andan beri <span style="font-style:italic;">Nantes</span>'le iletişim kurulamıyor. Calendria casusunun bir şekilde bazı sistemlerin kontrolünü devraldığını, iletişimi kestiğini ve piskoposa ateş açtığını düşünüyoruz. Fakat olay sırasında mürettebat geminin kontrolünü kısmen de olsa geri kazanmış olmalı, yoksa <span style="font-style:italic;">Nantes</span> şimdiye kadar piskoposu yok ederdi. Görevimiz <span style="font-style:italic;">Nantes'e</span> çıkmak, durum değerlendirmesi yapmak ve gerekirse asinin yakalanmasına yardım etmek.”</p>

  <p>“Bu asinin kim olabileceğine dair elimizde bir bilgi var mı komutanım?” sözlerinin ağzından çıktığını duydu Dahl, kendi sesine şaşırarak. <span style="font-style:italic;">Hasiktir</span>, diye düşündü.</p>

  <p>“Bu harika bir soru Asteğmen Dahl,” dedi Q’eeng. <span style="font-style:italic;">“Gözüpek'</span>ten ayrılmadan hemen önce <span style="font-style:italic;">Nantes'</span> in bir mürettebat manifestosunu talep ettim. Geminin mürettebatı aylarca değişmemiş. Fakat kısa zaman önce biri eklenmiş. Astsubay Jer Weston. Başlıca şüphelimiz o.”</p>

  <p>“Bir saniye,” dedi Finn, komutanının sözünü keserek. “Jer Weston mı dediniz?”</p>

  <p>“Evet,” diye cevapladı Q’eeng, sözünün kesilmesine sinirlenerek.</p>

  <p>“Daha önce <span style="font-style:italic;">Springfield'da</span> mı görevliymiş?” diye sordu Finn.</p>

  <p>“Evet, <span style="font-style:italic;">Nantes'</span> ten önceki görev yeri orasıymış,” dedi Q’eeng. “Neden sordun?”</p>

  <p>“Onu tanıyorum,” dedi Finn. <span style="font-style:italic;">“Springfield'dan.”</span></p>

  <p>“Tanrı aşkına be adam,” dedi Abernathy, Finn’e doğru eğilerek. “Bize ondan bahset.”</p>

  <p>“Söyleyecek fazla bir şey yok,” diyen Finn önce kaptana, ardından Q’eeng’e baktı. “Kargo hangarında beraber çalışmıştık.”</p>

  <p>“Dostun muydu?” diye sordu Q’eeng.</p>

  <p>“Dost demek biraz abartıya kaçar komutanım,” diye cevapladı Finn. “Jer puştun tekidir. ‘Dost’ kelimesi onun sözlüğünde yer almaz. Ama onun yanında bir yılı aşkın zaman geçirdim. Bana hiç de hain gibi gözükmedi.”</p>

  <p>“Hain gibi gözüken birinden iyi casus olmaz,” dedi Q’eeng.</p>

  <p>“Finn, Weston hakkında bildiğin her şeyi öğrenmemiz gerekiyor,” dedi Abernathy coşkuyla. “Kullanabileceğimiz ne varsa. Başka Calendria asi gemileri de bu sektörde toplanmadan <span style="font-style:italic;">Nantes'</span> in kontrolünü ele geçirmemize yardımı dokunabilecek ne varsa. Çünkü <span style="font-style:italic;">Nantes</span> tekrar savaşabilir hale gelmeden önce o gemiler buraya ulaşırsa <span style="font-style:italic;">Gözüpek</span> tek başına piskoposu güvende tutmaya yetmez. Ondan sonra da Calendrialıların kendi aralarında savaşmaları başlıca sorunumuz olmaktan çıkar. Bütün galaksi savaşa tutuşur.”</p>

  <p>Uzun ve gergin bir sessizlik yaşandı.</p>

  <p>“Şey, peki komutanım,” dedi Finn en sonunda.</p>

  <p>“Güzel, sağol,” dedi Abernathy. Tavırları ansızın yumuşamıştı. “Vay be. Dış ekipte bir son dakika değişikliği yaşanıyor ve şu şansa bakın ki casus olduğunu düşündüğümüz tayfayı tanıyorsun. Pes doğrusu. Böyle bir şeyin gerçekleşme ihtimali nedir?”</p>

  <p>“Epey düşük olduğu kesin,” dedi Finn.</p>

  <p>“Al benden de o kadar,” dedi Abernathy.</p>

  <p>“Kaptan, Astsubay Finn bize Weston’la ilgili bilgi vermeden önce sizinle Nantes’in yerleşim düzeni hakkında konuşmak istiyorum,” dedi Q’eeng. O ve Abernathy kafa kafaya verdiler.</p>

  <p>Dahl dönüp Finn’e baktı. “Sen iyi misin?” diye sordu.</p>

  <p>“İyiyim,” dedi Finn.</p>

  <p>“Emin misin?” dedi Dahl.</p>

  <p>“Andy, kes şunu,” dedi Finn. “Bu sadece bir tesadüf. Görevi sağ salim atlatacağım. Tabii sen de. Birlikte <span style="font-style:italic;">Gözüpek'e</span> geri döneceğiz, birer içki içeceğiz, sonra da Maia uyanıp kıçıma tekmeyi basacak ve Revir’e gideceğim. Benim kehanetim bu. İstersen bahse de tutuşurum.”</p>

  <p>Dahl gülümsedi. “Peki,” deyip arkasına yaslandı. Hâlâ kendi aralarında konuşmakta olan Abernathy’yle Q’eeng’e bir göz attı. Ardından bakışlarını diğer asteğmene çevirdi. Adam Dahl’ın çıkaramadığı bir yüz ifadesiyle Finn’i süzüyordu.</p>

  <p>Dahl ifadeyi kısa sürede çözdü. Diğer asteğmen rahatlamış gözüküyordu.</p>

  <p>Ve böyle hissettiği için suçluluk duyar gibi bir hali vardı.</p>
</body>
</html>
