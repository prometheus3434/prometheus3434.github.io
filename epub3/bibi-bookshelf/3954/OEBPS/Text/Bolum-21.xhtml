<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a>ON SEKİZİNCİ BÖLÜM</h1>

  <p>“Yeteri kadar yattı,” dedi Dahl, Marc Corey’nin yataktaki şuursuz bedenini başıyla işaret ederek. “Uyandırın şunu.”</p>

  <p>“Ama bu ona dokunmayı gerektirir,” dedi Duvall.</p>

  <p>“Orası belli olmaz,” dedi Hester. Uzanıp Corey’nin kullanmadığı yastıklardan birini aldı, sonra da onunla adamın kafasına vurdu. Corey silkinerek uyandı.</p>

  <p>“Eline sağlık,” dedi Hanson, Hester’a. Hester başını sallayarak tebriği kabul etti.</p>

  <p>Corey doğrulup oturdu ve şaşkın gözlerle etrafına bakındı. “Neredeyim?” diye sordu, belli birine hitap etmeden.</p>

  <p>“Bir oteldesin,” dedi Dahl. “Burbank’teki Best Western’da.”</p>

  <p>“Niye buradayım?” dedi Corey.</p>

  <p>“Vine Gece Kulübü’nde bir arkadaşıma saldırdıktan sonra sızıp kaldın,” dedi Dahl. “Seni arabana bindirip buraya getirdik.”</p>

  <p>Corey aşağı bakıp kaşlarını çattı. “Pantolonum nerede?” dedi.</p>

  <p>“Onu çıkardık,” dedi Dahl.</p>

  <p>“Neden?” diye sordu Corey.</p>

  <p>“Çünkü seninle konuşmamız lazım,” dedi Dahl.</p>

  <p>“O kadarını pantolonumu çıkarmadan da yapabilirdiniz,” dedi Corey.</p>

  <p>“İdeal bir dünyada yapabilirdik, evet,” dedi Dahl.</p>

  <p>Corey mahmur gözlerle Dahl’ı süzdü. “Seni tanıyorum,” dedi az sonra. “Dizideki bir figüransın.” Du vali ile Hanson’a baktı. “Siz de öyle.” Bakışları Hester’a çevrildi. “Ama seni daha önce hiç görmedim.”</p>

  <p>Bu söz üzerine Hester’ın biraz tepesi atar gibi oldu. “Bir sahnede beraber oynamıştık,” dedi Corey’ye. “Bir robot sürüsünün saldırısına uğruyordun.”</p>

  <p>“Ahbap, ben figüranlarla bir sürü sahnede oynarım,” dedi Corey. “Zaten figüranlar o iş için vardır.” Dikkatini yeniden Dahl’a yöneltti. “Eğer dizide tekrar oynamak istiyorsanız bana derhal pantolonumu ve anahtarlarımı verirsiniz.”</p>

  <p>“Pantolonun banyoda,” dedi Hanson. “Kuruyor.”</p>

  <p>“O kadar sarhoştun ki altına kaçırdın,” dedi Hester. “Pantolonunu karşılıklı konuşma amaçlı almamızın dışında sidik kokan kıyafetlerle işe gitmek istemeyeceğini düşündük,” dedi Dahl.</p>

  <p>Corey bu açıklama üzerine şaşırmış gibi gözüktü, altındaki iç çamaşırına bir göz attı ve sonra da eğilerek onu kokladı. Hem Duvall hem de Hester biraz tiksinmiş gibi bir ifade takındılar; Dahl ise kayıtsızca bakmayı sürdürdü.</p>

  <p>“Koktuğum falan yok,” dedi Corey.</p>

  <p>“İç çamaşırın yeni de ondan,” dedi Dahl.</p>

  <p>“Kimin bu?” diye sordu Corey. “Senin mi?”</p>

  <p>“Hayır, benim,” dedi Kerensky. O zamana kadar arkası yatağa dönük olarak süitteki bir koltukta oturuyordu. Şimdi ayağa kalkıp Corey’ye döndü. “Ne de olsa beden ölçülerimiz aynı.” Corey ona alık alık baktı. “Sen,” dedi sonunda.</p>

  <p>“Ben,” diye doğruladı Kerensky. “Ve aynı zamanda ‘sen.’” “Dün Gawker’da gördüğüm şendin,” dedi Corey.</p>

  <p>“Bunun ne anlama geldiğini bilmiyorum,” diye karşılık verdi Kerensky.</p>

  <p>“Bana benzer birinin pantolonsuz olarak sokağın ortasında durduğu bir video vardı,” dedi Corey. “Biri bunu telefonuyla çekmiş ve Gawker web sitesine göndermiş. O kişinin ben olmadığıma inanılması için dizinin o sırada sette bulunduğumu doğrulaması gerekti. O şendin.”</p>

  <p>“Evet, muhtemelen bendim,” dedi Kerensky.</p>

  <p>“Kimsin sen?” diye sordu Corey.</p>

  <p>“Şenim,” dedi Kerensky. “Veya en azından rolünü yaptığın kişiyim.”</p>

  <p>“Dediğin çok saçma,” dedi Corey.</p>

  <p>“Eh, ona bakarsan senin bu Gawker adlı şeyden bahsetmen de bana saçma geliyor. O yüzden ödeştik,” dedi Kerensky.</p>

  <p>“Niye sokakta pantolonsuz koşturuyordun?” diye sordu Corey.</p>

  <p>Kerensky odadaki diğerlerini işaret etti. “Pantolonumu almışlardı da ondan.”</p>

  <p>“Niye?” diye sordu Corey.</p>

  <p>“Çünkü onunla konuşmamız gerekiyordu,” dedi Dahl.</p>

  <p>Corey bakışlarını Kerensky’den ayırdı. “Sizin derdiniz ne?” diye sordu.</p>

  <p>“Hâlâ burada olduğuna göre işe yaramış,” diye belirtti Dahl.</p>

  <p>Fakat Corey yine ona aldırış etmiyordu. Adam yataktan kalktı ve orada öylece durup kendisine bakan Kerensky’nin yanına gitti. Corey onu tepeden tırnağa inceledi, “inanılmaz,” dedi. “Bana tıpatıp benziyorsun.”</p>

  <p>“Çünkü tıpatıp senim,” dedi Kerensky. “Hem de son ayrıntısına kadar.”</p>

  <p>“Bu mümkün değil,” dedi Corey, onun suratına bakarak.</p>

  <p>“Mümkün,” dedi Kerensky ve benzerine iyice yaklaştı. “Daha yakından bak.” Birbirlerinden birkaç santim uzaklıkta dururlarken Corey onun vücudunu inceledi.</p>

  <p>Hester, “Bu iş giderek daha tuhaf bir hal alıyor,” dedi Dahl’a usulca.</p>

  <p>“Marc, yardımına ihtiyacımız var,” dedi Dahl, Corey’ye. “Bizi Charles Paulson’la görüştürmen lazım.”</p>

  <p>“Neden?” diye sordu Corey gözlerini Kerensky’den ayırmaksızın.</p>

  <p>“Dizi hakkında onunla konuşmamız gereken bir şey var,” dedi Dahl.</p>

  <p>“Paulson şu aralar kimseyle görüşmüyor,” dedi Corey, ona doğru dönerek. “Oğlu bir ay önce motosiklet kazası geçirip komaya girdi ve iyileşmesi beklenmiyor. Paulson o motosikleti oğluna bir doğum günü hediyesi olarak vermişti. Dedikodulara göre Paulson her sabah ofisine gidiyormuş, akşam altıya kadar gözünü duvarlara dikip oturuyormuş ve sonra tekrar evine dönüyormuş. Sizinle görüşmeyecektir.” Bir kez daha Kerensky’ye döndü.</p>

  <p>“Yine de denememiz gerek,” dedi Dahl. “Sana bu yüzden ihtiyacımız var. Paulson başka herkesi başından savabilir ama sen dizisinin yıldızlarından birisin. Seninle görüşmek zorunda.”</p>

  <p>“O kimseyle görüşmek zorunda değil,” dedi Corey.</p>

  <p>“İstersen onu mecbur bırakabilirsin,” dedi Duvall.</p>

  <p>Corey kadına bir göz attı, sonra da Kerensky’nin önünden çekilip ona yaklaştı. “Peki niye öyle bir şey yapacakmışım?” diye sordu. “Haklısınız; ortalığı birbirine katıp Paulson’la görüşmeyi talep edersem bana zaman ayırır. Ama onunla görüşüp vaktini boşa harcarsam beni diziden atabilir. Sırf reytingleri arttırmak için karakterimi feci bir şekilde öldürtebilir. O zaman da işsiz kalırım. Bu kentte düzenli bir dizi rolü kapmanın ne kadar zor olduğundan haberiniz var mı? Bu işe başlamadan önce garsondum. Sizin için parmağımı bile oynatacak değilim.”</p>

  <p>“Ama bu çok önemli,” dedi Dahl.</p>

  <p>“Ben önemliyim,” dedi Corey. “Kariyerim önemli. Siz her ne istiyorsanız ondan daha önemli.”</p>

  <p>“Bize yardım edersen sana para veririz,” dedi Hanson. “Doksan üç bin dolarımız var.”</p>

  <p>“Bölüm başına ondan daha çok kazanıyorum,” dedi Corey ve tekrar Kerensky’ye baktı. “Bundan daha iyisini yapmanız gerekecek.”</p>

  <p>Dahl konuşmak üzere ağzını açtı.</p>

  <p>“Ben hallederim,” dedi Kerensky ve diğerlerine baktı. “Bırakın Marc’la konuşayım.”</p>

  <p>“E konuş o zaman,” dedi Hester.</p>

  <p>“Baş başa,” dedi Kerensky.</p>

  <p>“Emin misin?” diye sordu Dahl.</p>

  <p>“Evet,” dedi Kerensky. “Eminim.”</p>

  <p>“Pekâlâ,” diyen Dahl eliyle Duvall’a, Hanson’a ve hayretler içindeki Hester’a odadan çıkmalarını işaret etti.</p>

  <p>“Lütfen orada <span style="font-style:italic;">münasebetsiz</span> bir şeyin gerçekleşmek üzere olduğunu düşünen tek kişinin ben olmadığımı söyleyin,” dedi Hester koridorda.</p>

  <p>“Öyle düşünen tek kişi sensin,” dedi Dahl.</p>

  <p>“Hayır, değilsin,” dedi Duvall. Hanson da başını iki yana salladı. “Corey’nin Anatoly’ye nasıl tepki verdiğini görmemiş olamazsın Andy,” dedi Duvall.</p>

  <p>“Herhalde dikkat etmedim,” dedi Dahl.</p>

  <p>“Tabii canım,” dedi Hester.</p>

  <p>“Sahiden de tutucuymuşsun,” dedi Duvall, Dahl’a.</p>

  <p>“İçeride ciddi, makul bir sohbet edildiğini ve Kerensky’nin çok önemli konulara değindiğini düşünmeyi yeğliyorum, hepsi bu.”</p>

  <p>Kapının öteki tarafından boğuk bir patırtı geldi.</p>

  <p>“Evet, <span style="font-style:italic;">aynen</span> öyle oluyor,” dedi Hester.</p>

  <p>“Sanırım gidip lobide bekleyeceğim,” dedi Dahl.</p>

  <p><br /></p>

  <p style="text-align:center">***</p>

  <p><br /></p>

  <p>İki saat sonra şafak sökerken Kerensky bitkin bir halde lobiye indi.</p>

  <p>“Marc’a anahtarları lazım,” dedi. “Saat altı buçukta makyaja gitmesi gerekiyormuş.”</p>

  <p>Dahl anahtarı çıkarmak için cebini karıştırdı. “Bize yardım edecek mi yani?” diye sordu.</p>

  <p>Kerensky başını salladı. “Sete varır varmaz randevu alacak,” dedi. “Paulson’a bugün görüşmezlerse diziden ayrılacağını söyleyecek.”</p>

  <p>“Peki Corey’yi buna nasıl razı ettin?” diye sordu Hester.</p>

  <p>Kerensky onun gözünün içine baktı. “Sahiden bilmek istiyor musun?”</p>

  <p>“Şey,” dedi Hester. “Aslına bakarsan hayır, istemiyorum.”</p>

  <p>“Ben de öyle düşünmüştüm,” dedi Kerensky ve anahtarları Dahl’dan aldı.</p>

  <p>“Ben istiyorum,” dedi Duvall.</p>

  <p>Kerensky iç geçirip ona doğru döndü. “Söyle bana Maia: Hiç aynı vücudu, düşünceleri ve arzuları paylaşıyormuşsunuz gibi bir duyguya kapılacak kadar iyi, derinden ve kusursuzca tanıdığın biriyle karşılaştın mı? Ve o duygu, karşındaki kişi için hissettiklerini onun da benliğinin son atomuna kadar senin için hissettiği bilgisiyle katmerlendi mi?”</p>

  <p>“Pek sayılmaz,” dedi Duvall.</p>

  <p>“Öyleyse sana acıyorum,” dedi Kerensky ve tekrar otel odasına yollandı.</p>

  <p>“Sormasan olmazdı, değil mi?” dedi Hester, Duvall’a.</p>

  <p>“Ne yapayım, merak ettim,” dedi Duvall. “İstersen bana dava aç.”</p>

  <p>“Artık kafamda <span style="font-style:italic;">resimler</span> var,” dedi Hester. “Hepsi beynime kazındı. Onları asla silemeyeceğim. Tüm bunlar senin suçun.”</p>

  <p>“Gerçekten de Kerensky’nin daha önce görmediğimiz bir yönünü gördük,” dedi Dahl. “Onun erkeklere ilgi duyduğunu hiç fark etmemiştim.”</p>

  <p>“Duymuyor zaten,” dedi Hanson.</p>

  <p>“Son iki saattir burada değil miydin?” dedi Hester. “Patırtıyı duymadın mı?”</p>

  <p>“Hayır, Jimmy haklı,” dedi Duvall. “Kerensky erkeklere ilgi duymuyor, ilgi duyduğu tek şey kendisi. Hep de öyle oldu. Şimdi bu ilgisini gerçekleştirme şansı yakaladı.”</p>

  <p>“Iyy,” dedi Hester.</p>

  <p>Duvall dönüp ona baktı. “Fırsat bulsaydın sen de yapmaz mıydın?” diye sordu.</p>

  <p>“Yapmadım,” diye belirtti Dahl.</p>

  <p>“Evet ama senin tutucu olduğunu zaten biliyoruz,” dedi Duvall.</p>

  <p>Dahl sırıttı. “Haklısın,” dedi.</p>

  <p>Asansörün kapısı açıldı ve Corey peşinde Kerensky’yle dışarı çıkıp Dahl’ın yanma geldi. “Bana telefon numaran lazım,” dedi. “Bugün görüşmeyi ayarladığımda seni arayabilmem için.”</p>

  <p>“Pekâlâ,” diyen Dahl ona numarasını verdi. Corey numarayı telefon rehberine ekledi, sonra da hepsini teker teker gözden geçirdi.</p>

  <p>“Bu yaptığımın kıymetini bilmenizi istiyorum,” dedi Corey. “Bu görüşmeyi ayarlayarak kendimi ateşe atıyorum. O yüzden kariyerimi riske sokacak bir şey yaparsanız yemin ederim sizi bulurum ve hayatı size zindan ederim. Anladınız mı beni?”</p>

  <p>“Anladık,” dedi Dahl. “Teşekkür ederim.”</p>

  <p>“Bunu senin için yapmıyorum,” dedi Corey, sonra da başıyla Kerensky’yi işaret etti. “Onun için yapıyorum.”</p>

  <p>“Yine de teşekkür ederim.”</p>

  <p>“Ayrıca biri soracak olursa dün gece arabama binmeme yardım etmenizin sebebi, gece kulübünde içtiğim şaraptaki tanene verdiğim alerjik reaksiyondu,” dedi Corey.</p>

  <p>“Elbette,” dedi Dahl.</p>

  <p>“Doğru söylüyorum,” dedi Corey. “İnsanların her türden şeye alerjisi vardır.”</p>

  <p>“Evet,” dedi Dahl.</p>

  <p>“Beni arabaya bindirirken çekim yapan birini görmediniz, değil mi?” diye sordu Corey.</p>

  <p>“Bir-iki kişi görmüş olabiliriz,” diye itiraf etti Dahl.</p>

  <p>Corey iç geçirdi. “Tanen. Sakın unutmayın.”</p>

  <p>“Unutmayız,” dedi Dahl.</p>

  <p>Corey başını salladı, ardından Kerensky’nin yanma gidip ona coşkuyla sarıldı. Kerensky de aynı şekilde karşılık verdi.</p>

  <p>“Keşke daha fazla vaktimiz olsaydı,” dedi Corey.</p>

  <p>“Bence de,” dedi Kerensky. Tekrar sarılıp birbirlerinden ayrıldılar. Corey lobiden çıkıp gitti. Kerensky onun gitmesini seyretti.</p>

  <p>“Vay be,” dedi Hester. “Resmen abayı yakmışsın Kerensky.”</p>

  <p>Kerensky hızla ona döndü. “O da ne demek?”</p>

  <p>Hester ellerini kaldırdı. “Bak, eleştirdiğim falan yok,” dedi.</p>

  <p>“Neyi eleştireceksin ki?” diye sordu Kerensky ve diğerlerine baktı. “Ne yani? Hepiniz Marc’la yattığımı mı düşünüyorsunuz?”</p>

  <p>“Yatmadın mı?” diye sordu Duvall.</p>

  <p>“Oturup <span style="font-style:italic;">konuştuk</span>,” dedi Kerensky. “Hayatım boyunca kimseyle o kadar güzel bir sohbet etmemiştim. Varlığından habersiz olduğum kardeşimle tanışmak gibiydi.”</p>

  <p>“Hadi ama Anatoly,” dedi Hester. “Bir patırtı duyduk.”</p>

  <p>“Marc pantolonunu giyiyordu,” dedi Kerensky. “Ona pantolonunu geri verdim. Hâlâ tam olarak kendine gelememişti ve yere düştü. Hepsi bu kadar.”</p>

  <p>“Pekâlâ,” dedi Hester. “Pardon.”</p>

  <p>“Tanrım,” dedi Kerensky, etrafına bakınarak. “Siz ne biçim insanlarsınız? Bugüne kadarki en inanılmaz tecrübelerimden birini yaşadım. Beni gerçekten -ama <span style="font-style:italic;">gerçekten-</span> anlayan tek insanla sohbet ettim. Sizse kalkmış bir tür zaman yolculuklu ensest mastürbasyonla uğraştığımı sanıyorsunuz. Olağanüstü, sarsıcı deneyimimin içine ettiğiniz için çok teşekkürler. Midemi bulandırıyorsunuz.” Bunun ardından hışımla çekip gitti.</p>

  <p>“Eh, işte bu ilginçti,” dedi Duvall.</p>

  <p>Kerensky aynı hışımla geri geldi ve parmağını Maia’ya doğrulttu. “Ayrıca ilişkimiz bitmiştir,” dedi.</p>

  <p>“Peki,” dedi Duvall. Kerensky ikinci kez hışımla yürüyüp gitti.</p>

  <p>“Belki zamanı değil ama haklı çıktığımı belirtmek isterim,” dedi Dahl bir dakika sonra. Duvall yerinden kalktı ve onun yanma gidip kafasına bir tane patlattı.</p>
</body>
</html>
