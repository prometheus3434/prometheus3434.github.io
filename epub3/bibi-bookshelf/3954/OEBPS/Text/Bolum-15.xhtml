<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a>ON İKİNCİ BÖLÜM</h1>

  <p><span style="font-style:italic;">Nantes</span>'in mekik hangarı, etrafta gezinen birkaç otomatik kargo arabası dışında boştu. “Finn ve Dahl, benimle gelin,” dedi Kaptan Abernathy, sonra da geride kalan asteğmeni işaret etti. “Grover, Sen Kerensky ve Q’eeng’le git.”</p>

  <p>“Emredersiniz komutanım,” dedi Asteğmen Grover. Hemen sonra da otomatik arabalardan birinden ateşlenen akım ışınıyla vurulup mekiğe doğru savruldu. O yere yığılırken Dahl bir anlığına adamın gözlerinde şaşkın bir bakış yakalar gibi oldu.</p>

  <p>Dahl hemen Finn ve Abernathy’yle birlikte koşmaya başlayarak açılan ateş karşısında siper alabileceği bir yer bakındı. Aradıklarını birkaç metre ilerideki saklama bidonlarının arkasında buldular. Çok sayıda silahlı kargo arabası üzerlerine gelirken başkaları da Kerensky ile Q’eeng’in siper aldıkları yere doğru ilerliyordu.</p>

  <p>“Fikri olan var mı?” diye sordu Abernathy.</p>

  <p>“O arabalar uzaktan kumandayla çalışıyor,” dedi Finn. “Hangar levazım subayının bürosuna ulaşabilirsek sinyali oradan kesebiliriz.”</p>

  <p>“Tamam,” dedi Abernathy ve karşıdaki bir duvarı gösterdi. “Bu hangarın yerleşim planı <span style="font-style:italic;">Gözüpek</span>'tekine benziyorsa büro şurada olmalı.”</p>

  <p>“Oraya ulaşabilirim,” dedi Finn.</p>

  <p>Abernathy elini kaldırdı. “Hayır,” dedi. “Daha şimdiden bir tayfa kaybettik. Bir diğerini daha tehlikeye atmak istemiyorum.</p>

  <p><span style="font-style:italic;">Yani kaptanımızı tehlikeye atsak daha mı iyi?</span> diye düşündü Dahl, fakat suskunluğunu bozmadı.</p>

  <p>Abernathy akım tabancasını kaldırdı. “Ben oraya koşarken beni koruyun. Üç deyince gidiyorum.” Kaptan saymaya başladı. Dahl başını çevirip Finn’e baktığında dostu omuz silkti ve akım tabancasını doğrulttu.</p>

  <p>Abernathy üç deyince ürkmüş bir bıldırcın gibi saklama bidonlarının arkasından fırladı ve hangar boyunca zikzaklar çizerek koştu. Kargo arabaları önceki hedeflerini bırakıp kaptanın üstüne ateş açtılar ve her seferinde onu kılpayı ıskaladılar. Dahl ile Finn de karşı ateş açarak kişi başı birer arabayı etkisiz hale getirdiler.</p>

  <p>Abernathy levazım subayının bürosuna vardığında kapıyı açmakla zaman kaybedeceğine pencereye ateş etti ve oradan içeri daldı. Saniyeler sonra kargo arabaları gürültüyle devre dışı kaldı.</p>

  <p>“Tehlike geçti,” dedi görüş alanına giren Abernathy, kırık pencerenin pervazını aşarken. <span style="font-style:italic;">Gözüpek</span>'in mürettebat üyeleri hâlâ yüzünde o hayret ifadesiyle yerde yatan Grover’ın cesedi başında toplandılar.</p>

  <p>“Finn, anlaşılan dostun Jer Weston şimdi de katil oldu,” dedi Abernathy hışımla.</p>

  <p>“Onunla dost değiliz komutanım,” dedi Finn.</p>

  <p>“Ama birbirinizi tanıyordunuz,” dedi Abernathy. “Tekrar karşılaşırsanız onu yakalamaya hazır mısın? Canlı olarak?”</p>

  <p>“Evet komutanım,” diye yanıtladı Finn.</p>

  <p>“Güzel,” dedi Abernathy.</p>

  <p>“Kaptan, artık gitmemiz gerek,” dedi Q’eeng. “Başka arabalar da olabilir. Hatta Weston’ın bunları bir robot ordusu gibi kullanarak mürettebatı kıstırdığına bahse girebilirim.”</p>

  <p>“Evet, kesinlikle,” dedi Abernathy ve başıyla Q’eeng’e işaret verdi. “İkimiz köprüye gidip Kaptan Bullington’ı bulabilir miyiz bakacağız ve gemiyi geri almasında ona yardım edeceğiz. Kerensky sen Finn’le Dahl’ı yanma alıp Weston’ı bul. Onu canlı ele geçirin.”</p>

  <p>“Emredersiniz komutanım,” dedi Kerensky.</p>

  <p>“Güzel,” dedi Abernathy yine. “Hadi artık gidelim.” O ve Q’eeng koşar adımlarla hangar girişine yollandılar. Mürettebat koridorlarında gezinirlerken başka silahlı arabalarla da karşılaşıp savaşacaklarına şüphe yoktu.</p>

  <p>Finn dönüp Kerensky’ye baktı. “Ee, planımız nedir?” diye sordu.</p>

  <p>“Plan mı?” dedi Kerensky ve gözlerini kırpıştırdı.</p>

  <p>“Sahiden de bir Anlatım varsa şu an onu kontrol etmiyor,” dedi Dahl, Kerensky’yi kastederek.</p>

  <p>“Tabii canım,” dedi Finn ve Dahl’a doğru döndü. “Peki ya senin bir planın var mı?”</p>

  <p>“Ne düşündüğümü biliyorsun,” dedi Dahl ve eliyle kargo arabalarını gösterdi.</p>

  <p>“Jer’in Jenkinslik yaptığını düşünüyorsun,” dedi Finn. “Yani duvarların arkasında saklandığını.”</p>

  <p>“İyi bildin,” dedi Dahl.</p>

  <p>“Ne yapıyor ne?” dedi Kerensky. “Siz neyden bahsediyorsunuz?”</p>

  <p>Dahl ile Finn cevap vermek yerine kendi işleriyle meşgul oldular - Dahl geminin kayıtlarına erişirken Finn bozuk kargo arabalarını kurcaladı.</p>

  <p>“İşte,” dedi Finn, işini bitirdikten sonra elini kaldırarak. “Üç araba kimliği. Kargo tünellerine girerken tespit edilmemek için telefonlarımızı geride bırakmamız gerekecek. Böylece silahlı arabalar bizi kendilerinden biri zannedecekler ve bizi öldürmeye çalışmayacaklar.”</p>

  <p>“Jenkins bu hileyi önceden biliyordu,” dedi Dahl.</p>

  <p>“Evet ama o kimlikleri kullanım dışı arabalardan almıştım,” dedi Finn. “Bunlarsa daha yeni yok edildi. Kimlikleri hâlâ sisteme kayıtlı. Jer’in böyle bir şeyi akıl edecek kadar zamanı olduğunu sanmıyorum.”</p>

  <p>“Neyi akıl edecek kadar?” diye sordu Kerensky.</p>

  <p>“Haklı olabilirsin,” dedi Dahl ve telefonunda kargo tünellerinin bir haritasını açtı. “Galiba saklanma yerini gemi kayıtlarından silecek kadar da zaman bulamamış, çünkü bütün araba dağıtım merkezleri haritada gözüküyor.”</p>

  <p>“Bu da yedi merkez eder,” dedi Finn. “Önce hangisini denemek istersin?”</p>

  <p>Dahl telefonundan Weston’ın bilgilerine ulaştı. “Buradaki hangar kompleksinde görev yapıyormuş. O yüzden öncelikle en yakındakini deneyelim derim.” Tekrar haritaya bakarak merkezlerden birini işaretledi. “Yani buradan.”</p>

  <p>“İyi fikir,” dedi Finn.</p>

  <p>“Ne planladığınızı bana söylemenizi emrediyorum,” dedi Kerensky yalvarırcasına.</p>

  <p>“Jer Weston’ı yakalamana yardım ediyoruz,” dedi Finn. “Bu da muhtemelen terfi edilmeni sağlayacak.”</p>

  <p>“Ah,” dedi Kerensky ve biraz daha dik durdu. “Öyleyse hemen işe koyulalım.”</p>

  <p>“Tabii Grover’ın ölümünün intikamını da almalıyız,” diye ekledi Dahl, asteğmenin hâlâ şaşkın bakan cesedini başıyla işaret ederek.</p>

  <p>“Evet, o da var,” dedi Kerensky ve dönüp cesede baktı. “Zavallı adam. Bu onun son dış göreviydi.”</p>

  <p>“O kadarı belli zaten,” dedi Finn.</p>

  <p>“Hayır, demek istediğim görev süresi bir-iki gün sonra bitecekti,” dedi Kerensky. “Onu bu göreve özel olarak seçtim ki bir dış görev tecrübesi daha yaşayabilsin. Son bir macera işte. Göreve katılmamak için yalvardı ama ben ısrar ettim.”</p>

  <p>“İyi halt etmişsin,” dedi Dahl.</p>

  <p>Düşüncelere dalmış gibi görünen Kerensky ya <span style="font-style:italic;">halt</span> kelimesinin anlamını bilmediğinden ya da onu duymadığından başını sallayıp geçti. “Yazık oldu. Üstelik yakında evlenecekti.”</p>

  <p>“Ah, n’olur sus,” dedi Finn. “Yoksa ben de seni öldüreceğim.”</p>

  <p>“Ne?” dedi Kerensky, başını ondan tarafa çevirerek.</p>

  <p>“Sanırım artık gitsek iyi olacağını söyledi komutanım,” diye hemen araya girdi Dahl.</p>

  <p>“Tamam,” dedi Kerensky. “Ee, nereye gidiyoruz?”</p>

  <p><br /></p>

  <p style="text-align:center">***</p>

  <p><br /></p>

  <p>Koridordaki bir dönemeçte, “Siz ikiniz burada bekleyin,” diye fısıldadı Kerensky. Dönemecin hemen arkasında, gizlice yaklaşmakta oldukları dağıtım merkezi bulunuyordu. “Ben onu şaşırtıp sersemletirim, sonra da kaptanla iletişime geçeriz.”</p>

  <p>“Hayır, geçemeyiz. Telefonlarımızı mekik hangarında bıraktık,” dedi Finn.</p>

  <p>“Hem kaptanı aramadan önce silahlı arabaları devreden çıkarsak daha iyi olur,” dedi Dahl.</p>

  <p>“Evet evet,” dedi Kerensky, biraz asabileşerek. “Ama <span style="font-style:italic;">önce</span> onu alaşağı edeceğim.”</p>

  <p>“Harika bir plan,” dedi Dahl.</p>

  <p>“Hemen arkandayız,” dedi Finn.</p>

  <p>Kerensky başını sallayıp silahını hazırladı, sonra da Jer Weston’ın adını bağırarak koridora fırladı. Akım tabancaları karşılıklı olarak ateşlenirken her bir atış hedefini açık ara ıskaladı. Atışlardan biri tesisat borularından sekince koridorun üstünden kıvılcım yağdı ve borular Kerensky’nin üstüne çöküp onu yere mıhladı. Kerensky inleyerek kendinden geçti.</p>

  <p>“Bu herif sahiden de hiçbir işe yaramıyor,” dedi Finn.</p>

  <p>“Şimdi ne yapmak istersin?” diye sordu Dahl.</p>

  <p>“Bir planım var,” dedi Finn. “Gel hadi.” Çömeldiği yerden doğruldu ve akım tabancasını arkasında saklayarak ilerlemeye başladı. Dahl da onu takip etti.</p>

  <p>Koridordaki dönemeci birkaç adım geçince üstü başı dağınık haldeki Jer Weston’ı gördüler. Dağıtım merkezinde duran Weston’in elindeki akım tabancasıyla Kerensky’yi öldürüp öldürmemeyi düşündüğü belliydi.</p>

  <p>“Hey, Jer,” dedi Finn, ona yaklaşarak. “Benim, Finn.”</p>

  <p>Weston gözlerini kıstı. “Finn mi? Cidden mi? Burada mı?” Gülümsedi. “Tanrım, bu ne tesadüf.”</p>

  <p>“Biliyorum!” dedi Finn ve sersemletici bir akımla Weston’ı vurdu. Weston yere yığıldı.</p>

  <p>“Planın bu muydu?” dedi Dahl bir saniye sonra. “Ateş etmeden önce seni tanıyıp tereddüt edeceğini ummak mı?”</p>

  <p>“Şimdi düşününce planda lojistik açıdan önemli sorunlar olduğunu görebiliyorum,” diye itirafta bulundu Finn. “Öte yandan plan işe yaradı. Başarıya karşı çıkamazsın.”</p>

  <p>“Tabii ki çıkabilirsin,” dedi Dahl. “En azından aptallıkla elde edildiğinde.”</p>

  <p>“Her neyse; böylece ne demek istediğimi anlamışsındır,” dedi Finn. “Bu görevde ölecek olsaydım herhalde bundan iyi zaman denk gelmezdi, değil mi? Tam da eski bir asker arkadaşımla karşı karşıya gelmişken? Ama ben hâlâ hayattayken o sersemletilip yakalandı. ‘Anlatım’ ve en dramatik anlarda ölmek buraya kadarmış. Umarım dersini almışsındır.”</p>

  <p>“Peki,” dedi Dahl. “Belki bunca zamandır boş yere kaygılanmışımdır. Yine de bir daha seninle beraber silahlı çatışmaya girmek gibi bir niyetim yok.”</p>

  <p>“Akıllıca bir karar,” dedi Finn ve dağıtım merkezindeki küçük bilgisayara bir göz attı. Weston onu muhtemelen kargo arabalarını kontrol etmekte kullanmıştı. “Sen katil arabaları devre dışı bırakırken ben de Jer’i buradan nasıl çıkaracağımızı düşüneyim.”</p>

  <p>“Arabalardan birini kullanabilirsin,” dedi Dahl, bilgisayara giderken.</p>

  <p>“Fena fikir değil,” dedi Finn.</p>

  <p>Dahl gemi genelindeki arabaları devre dışı bıraktı ve sonra Kerensky’nin bulunduğu istikametten bir inilti duydu. “Anlaşılan biri kendine geliyor,” dedi dostuna.</p>

  <p>“Ben Jer’i hindi gibi bağlamakla meşgulüm,” dedi Finn. “Bir zahmet o işi sen hallediver.”</p>

  <p>Dahl tesisat borularının altında sıkışmış Kerensky’nin yanına gitti. “Günaydın komutanım,” dedi ona.</p>

  <p>“Herifi hakladım mı?” diye sordu Kerensky.</p>

  <p>“Tebrikler,” dedi Dahl. “Planın kusursuz işledi.”</p>

  <p>“Harika,” dedi Kerensky, üstündeki döküntüler ciğerlerini sıkıştırdığı için hırıltılı bir sesle.</p>

  <p>“Borular konusunda yardım ister misin komutanım?” diye sordu Dahl.</p>

  <p>“Lütfen,” dedi Kerensky.</p>

  <p><br /></p>

  <p style="text-align:center">***</p>

  <p><br /></p>

  <p>“Astsubay Weston’ın dosyasında Calendrialı asilerin davasına sempati duyduğunu belirten hiçbir şey yok,” dedi <span style="font-style:italic;">Nantes</span>'in kaptanı Sandra Bullington. “Hiperdalgayla Birlik Araştırma Dairesi’nden bir rapor istedim. Weston dindar veya siyasete meraklı biri değil. Hatta oy bile kullanmıyor.”</p>

  <p>Bullington, Abernathy, Q’eeng, Finn ve Dahl gemi hapishanesindeki pencereli bir odanın önünde duruyorlardı. Odada tutulan Jer Weston içerideki tek mobilya olan bir durağanlık koltuğuna oturtulmuştu. Mahmur bir hali vardı ama yine de gülümsüyordu. Kaburgaları zedelenen Kerensky ise revirdeydi.</p>

  <p>“Ya ailesi ve dostları?” diye sordu Q’eeng.</p>

  <p>“Oradan da bir şey çıkmadı,” dedi Bullington. “Weston, Birlik’in öteki ucundaki eski bir Metodist aileden geliyor. Bilinen çevresinde, gerek Calendria’yla gerekse onun dini ya da siyasi çekişmeleriyle bağlantılı hiç kimse yok.”</p>

  <p>Abernathy aradaki camdan tutukluya baktı. “Herhangi bir açıklamada bulundu mu?”</p>

  <p>“Hayır,” dedi Bullington. “Pezevenk on sekiz tayfayı öldürdü ama sebebini anlatmıyor. Şimdiye kadar konuşmama hakkını kullandı. Ama bir şartla her şeyi itiraf edeceğini söylüyor.”</p>

  <p>“Neymiş o şart?” dedi Abernathy.</p>

  <p>“İtirafını bir tek sana yaparmış,” dedi Bullington.</p>

  <p>“Niye ben?” diye sordu Abernathy.</p>

  <p>Bullington omuz silkti. “Orasını söylemedi,” dedi. “Tahmin yürütmem gerekseydi filonun amiral gemisinin kaptanı olduğun ve başarıların tüm Birlik’te bilindiği için derdim. Belki de tek istediği meşhur biri tarafından sorgulanmaktır.”</p>

  <p>“Komutanım, ben buna karşıyım,” dedi Q’eeng.</p>

  <p>“Onu tepeden tırnağa aradık,” dedi Bullington. “Vücut deliklerinde hiçbir şey yok. Zaten olsaydı bile bir durağanlık koltuğunda oturuyor. Şimdilik boynundan aşağısını hareket ettiremez. Isırma menzilinin dışında kaldığın sürece başına bir şey gelmez.”</p>

  <p>“Ben yine de buna karşıyım,” dedi Q’eeng.</p>

  <p>“İşin içyüzünü öğrenmek için bu riske değer,” dedi Abernathy, sonra da Dahl ile Finn’e baktı. “Bu ikisini silahlı olarak yanıma alacağım. Bir şey olursa en azından birinin tutukluyu vuracağına güvenim tam.”</p>

  <p>Q’eeng’in mutsuz bir hali vardı ama başka bir şey söylemedi.</p>

  <p>İki dakika sonra Abernathy, Dahl ve Finn kapıdan içeri girdiler. Weston gülümseyip Finn’e hitap etti.</p>

  <p>“Finn, beni vurdun.”</p>

  <p>“Kusura bakma,” dedi Finn.</p>

  <p>“Sorun değil,” diye karşılık verdi Weston. “Vurulacağımı tahmin etmiştim. Sadece bunu yapanın sen olacağını bilmiyordum.”</p>

  <p>“Kaptan Bullington itirafta bulunmaya hazır olduğunu söyledi. Ama sadece benimle konuşmak istiyormuşsun,” dedi Abernathy. “İşte buradayım.”</p>

  <p>“Evet, öylesin,” dedi Weston.</p>

  <p>“Calendrialı asilerle arandaki ilişkiyi anlat,” dedi Abernathy</p>

  <p>“Kimle kimle?” dedi Weston.</p>

  <p>“Calendrialı asilerle,” diye tekrarladı Abernathy.</p>

  <p>“Neden bahsettiğine dair en ufak bir fikrim yok,” dedi Weston.</p>

  <p><span style="font-style:italic;">“Gözüpek</span> asilerce devre dışı bırakıldıktan sonra piskoposun gemisine ateş açtın,” dedi Abernathy. “Bu İki olay arasında bir bağlantı bulunmadığına inanmamızı bekleyemezsin.”</p>

  <p>“Bağlantı var,” dedi Weston. “Ama o şekilde değil.”</p>

  <p>“Zamanımı boşa harcıyorsun,” dedi Abernathy ve gitmek üzere döndü.</p>

  <p>“Bağlantıyı bilmek istiyor musun?” diye sordu Weston.</p>

  <p>“Zaten biliyoruz,” dedi Abernathy. “Bağlantı Calendrialı asiler.”</p>

  <p>“Hayır,” dedi Weston. “Sensin.”</p>

  <p>“Ne?” dedi Abernathy, gözlerini kısarak.</p>

  <p>Weston başını Finn’e doğru çevirdi. “Burada olduğun için üzgünüm,” dedi ve sonra gözlerini teker teker kırpmaya başladı. Önce solu iki, sonra sağı üç, ardından solu bir ve son olarak sağı üç defa kırptı.</p>

  <p>“Bomba!” diye bağırdı Finn. Dahl kendini kaptanın üstüne attığı sırada Weston’ın kafası infilak etti.</p>

  <p>Dahl üniformasının ve sırt derisinin kızardığını hissederken basınç dalgası onu Abernathy’ye çarparak ikisini birden duvara yapıştırdı.</p>

  <p>Belirsiz bir zaman sonra Dahl isminin biri tarafından bağırıldığını duydu. Başını kaldırdığında Abernathy’nin kendisini tutup sarstığını gördü. Ellerinde ve kollarında yanıklar bulunmasına rağmen Kaptan genel olarak iyiye benziyordu. Dahl onu patlamanın şiddetinden büyük ölçüde korumuştu. Bunu fark etmesiyle birlikte sırtını yakıcı bir acı kapladı.</p>

  <p>Dahl kaptanı iterek kendinden uzaklaştırdı ve yerde yatan Finn’e doğru süründü. Patlamaya en yakın mesafedeki kişi oydu. Dahl yüzü ve vücudunun ön kısmı yanmış dostunun yanma ulaştığı sırada Finn’in tek sağlam gözünün kendisine çevrildiğini fark etti. Finn’in eli seğirdi ve Dahl o eli tutarak dostunun acıyla kasılmasına yol açtı. Hemen teması kesmeye çalıştı, fakat Finn onu bırakmayıp dudaklarını oynattı.</p>

  <p>Dahl ne dediğini duyabilmek için dostunun yüzüne yaklaştı.</p>

  <p>“Bu çok saçma,” diye fısıldıyordu Finn.</p>

  <p>“Üzgünüm,” dedi Dahl.</p>

  <p>“Senin suçun değil,” dedi Finn, biraz bekledikten sonra.</p>

  <p>“Yine de üzgünüm,” dedi Dahl.</p>

  <p>Finn onun elini daha sıkı tuttu. “Bunu durdurmanın bir yolunu bul,” dedi.</p>

  <p>“Bulacağım,” diye karşılık verdi Dahl.</p>

  <p>“Tamam,” diye fısıldadı Finn ve öldü.</p>

  <p>Abernathy onu Finn’in üstünden kaldırmaya geldi. Dahl çektiği acıya rağmen kaptana bir yumruk savurdu. Fakat hedefi ıskaladı ve yumruğu ilerleyişini sürdürürken bilincini kaybetti.</p>
</body>
</html>
