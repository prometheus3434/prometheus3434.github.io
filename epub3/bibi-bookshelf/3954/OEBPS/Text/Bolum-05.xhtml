<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h1><span style="font-variant:small-caps;">İKİNCİ BÖLÜM</span></h1>

  <p><span style="font-style:italic;">Gözüpek'</span>in diğer dört yeni tayfası gemide Del Sol adlı bir astsubay tarafından karşılanıp çabucak görev yerlerine götürüldü. Dahl’ı karşılayansa <span style="font-style:italic;">Gözüpek</span>'in Bilim Subayı Q’eeng oldu.</p>

  <p>“Komutanım,” dedi Dahl, asker selamı vererek.</p>

  <p>Q’eeng selama karşılık verdi. “Kıdemsiz Asteğmen Dahl,” dedi. “Seninle tanıştığıma sevindim. Bölümüme her geleni böyle karşılamam ama izinden yeni döndüm ve sana görev yerini tanıtmak istedim. Odana yerleştirmen gereken özel eşyaların var mı?”</p>

  <p>“Hayır komutanım,” dedi Dahl. Onun ve diğerlerinin sandıkları geminin güvenlik birimi tarafından denetlenip kamaralarına bırakılacak, o kamaraların konumu de telefonlarına yüklenecekti.</p>

  <p>“Anladığım kadarıyla Forshan’da birkaç yıl kalmışsın ve dillerini konuşabiliyormuşsun,” dedi Q’eeng. “Hem de dört lehçesini birden.”</p>

  <p>“Evet komutanım,” dedi Dahl.</p>

  <p>“Akademideyken ben de biraz öğrenmiştim,” diyen Q’eeng genzini temizledi. <span style="font-style:italic;">“Aaachkafaaachklalhach ghalall chkalalal</span>.”</p>

  <p>Dahl yüzünü ifadesiz tutmaya özen gösterdi. Q’eeng üçüncü lehçeyi kullanarak ‘Sana yaşam ekmeğini sunuyorum’ anlamına gelen geleneksel sağcı mezhep selamını vermeye yeltenmişti. Fakat cümleyi kuruş biçimi ve aksam bu ifadeyi ‘Gel birlikte pastalarımızın ırzına geçelim’ şekline sokmuştu. Solcu tarikatın kurucusunun anadili olması ve bu yüzden bir sağcı tarikat üyesinin üçüncü lehçeyi asla ağzına almayacağı gerçeği bir yana, ortaklaşa pasta tecavüzü Forshan’da kabul gören bir uygulama değildi.</p>

  <p><span style="font-style:italic;">“Aaachkla faaachklalhalu faadalalu chkalalal</span>”dedi Dahl, geleneksel ‘Yaşam ekmeğini seninle yiyorum’ karşılığını doğru şekliyle üçüncü lehçede dile getirerek.</p>

  <p>“Doğru söyledim mi?” diye sordu Q’eeng.</p>

  <p>“Alışılmadık bir aksanınız var komutanım,” dedi Dahl.</p>

  <p>“Demek öyle,” dedi Q’eeng. “İyisi mi Forshan dilini konuşmak gerektiğinde seni çağırayım.”</p>

  <p>“Emredersiniz komutanım,” dedi Dahl.</p>

  <p>“Beni takip et Asteğmen,” diyen Q’eeng hızlı adımlarla yürümeye başladı. Dahl’ın ona yetişmek için koşturması gerekti.</p>

  <p>Q’eeng’in etrafında <span style="font-style:italic;">Gözüpek</span> bir arı kovanı kadar işlekti; her birinin ulaşması gereken çok önemli bir yer varmış gibi tayfalar ve subaylar koridorlarda hızlı hızlı yürüyorlardı. Q’eeng kendi burun dalgasına<a href="../Text/DipNotlar.xhtml#bookmark2" id="footnote2"><sup>2</sup></a> sahipmişçesine önüne çıkanları yarıp geçiyordu; o yaklaşırken karşısındakiler âdeta sihirli bir biçimde yanlara çekiliyorlar, o geçtikten sonra da tekrar kapanıyorlardı.</p>

  <p>“Burası mesai bitiş saati kadar yoğun,” dedi Dahl, etrafına bakınarak.</p>

  <p>“Mürettebatın oldukça etkili ve verimli çalıştığını sen de göreceksin,” dedi Q’eeng. “Evrensel Birlik’in amiral gemisi olarak <span style="font-style:italic;">Gözüpek</span> çok seçkin bir kadroya sahiptir.”</p>

  <p>“Ondan hiç şüphem yok komutanım,” diyen Dahl bir an için geriye bir göz attı. Arkasındaki tayfalar oldukça yavaşlamışlardı ve onunla Q’eeng’e aval aval bakıyorlardı. Dahl yüz ifadelerinden bir anlam çıkaramadı.</p>

  <p>“Anladığım kadarıyla Akademi’deyken <span style="font-style:italic;">Gözüpek</span>'te görevlendirilmeyi talep etmişsin,” dedi Q’eeng.</p>

  <p>“Evet komutanım,” diyen Dahl dikkatini yeniden üstüne verdi. “Bölümünüz son derece sıradışı çalışmalarda bulunuyor. Gemide yaptığınız şeylerden bazıları o kadar olağanüstü ki onları Akademi’de tekrarlamakta zorluk çekiyorduk.”</p>

  <p>“Umarım yarım yamalak bir iş çıkardığımızı kastetmiyorsundur,” diyen Q’eeng’in sesi hafif bir sertlik kazanmıştı.</p>

  <p>“Kesinlikle hayır komutanım,” dedi Dahl. “Bir bilim insanı olarak leke sürülemeyecek bir itibara sahipsiniz. Ayrıca bölümünüzün yaptığı türden çalışmalarda ön koşulların hem çok değişik hem de taklit edilmesi zor olduğunu biliyoruz.”</p>

  <p>Q’eeng bunu duyunca gevşer gibi gözüktü. “Uzay uçsuz bucaksızdır,” dedi. <span style="font-style:italic;">“Gözüpek</span>*in görevi keşifte bulunmaktır. Yaptığımız bilimsel araştırmaların büyük bölümü yenidir - inceleriz, tanımlarız, bir ön hipotez oluştururuz. Sonra farklı bir alana geçip araştırmalarımızı sürdürme görevini başkalarına bırakırız.”</p>

  <p>“Anlaşıldı komutanım,” dedi Dahl. “Zaten beni cezbeden de yeni bilimsel araştırmalar oldu. İşin keşif yönü yani.”</p>

  <p>“Eee,” dedi Q’eeng, “gemi dışı görevlerimize katılmayı düşünüyor musun?”</p>

  <p>Tam önlerindeki bir tayfanın eli ayağına dolanır gibi gözüktü. Dahl onu yere düşmeden önce tuttu. “Aman,” dedi adamı doğrultarak. “Önüne bak.”</p>

  <p>Adam oradan hızla uzaklaşırken mırıldandığı teşekkür neredeyse duyulmayacaktı.</p>

  <p>“Hem çevik hem de kibarmış,” dedi Dahl sırıtarak. Sonra Q’eeng’in de durmuş olduğunu görüp sırıtmayı bıraktı. Bilim subayı onu büyük bir dikkatle süzüyordu. “Komutanım,” dedi.</p>

  <p>“Dış görevler,” diye yineledi Q’eeng. “Onlara katılmayı düşünüyor musun?”</p>

  <p>“Akademi’deyken daha ziyade bir laboratuvar faresi olarak tanınırdım,” dedi Dahl. Bunu duyunca Q’eeng kaşlarını çatar gibi gözüktü. “Ama <span style="font-style:italic;">Gözüpek</span> in bir keşif gemisi olduğunun farkındayım. O keşiflerin bir kısmını bizzat yapmayı iple çekiyorum.”</p>

  <p>“Çok güzel,” diyen Q’eeng tekrar ilerlemeye başladı. “Bir ‘laboratuvar faresi’ olmak Akademi’de ve diğer bazı gemilerde kabul görebilir. Fakat <span style="font-style:italic;">Gözüpek</span>'in senin de ilgini çeken onca keşfi yapmasının sebebi, mürettebatının sahaya inip ellerini kirletmeyi göze almasıdır. Senden bunu akimda tutmanı istiyorum.”</p>

  <p>“Emredersiniz komutanım,” dedi Dahl.</p>

  <p>“Güzel,” dedi Q’eeng ve ‘Zenobiyoloji’ yazan bir kapının önünde durdu. Kapıyı açıp arkasındaki laboratuvarı gösterdi ve içeri girdi. Dahl onu takip etti.</p>

  <p>İçerisi boştu.</p>

  <p>“Herkes nerede komutanım?” diye sordu Dahl.</p>

  <p><span style="font-style:italic;">“Gözüpek</span> mürettebatı sık sık başka bölümlere konsültasyona gider ve genellikle tâli ya da yedek görevlendirmelere sahiptir,” dedi Q’eeng. “Mesela sen Forshan’daki eğitimin sebebiyle Dilbilimleri Bölümü’nde yedekten görevlisin. Yani insanlar sürekli iş istasyonlarının başında beklemezler.”</p>

  <p>“Anlaşıldı komutanım,” dedi Dahl.</p>

  <p>“Bununla beraber,” diyen Q’eeng telefonunu çıkarıp bir bağlantı kurdu. “Teğmen Collins, bölümünüzün en yeni üyesi laboratuvarda kendini size takdim etmek üzere bekliyor.” Bir duraksama yaşandı. “Güzel. Hepsi bu kadar.” Q’eeng telefonunu kaldırdı. “Teğmen Collins az sonra seni karşılamaya gelir.”</p>

  <p>“Teşekkürler komutanım,” dedi Dahl ve selam verdi. Q’eeng başını salladı, asker selamını tekrarladı ve koridora çıktı. Dahl kapıya kadar yürüyüp adamın uzaklaşmasını seyretti. Bir köşeyi dönüp gözden kaybolana dek Q’eeng’in burun dalgası onun önünden gitti.</p>

  <p><br /></p>

  <p style="text-align:center">***</p>

  <p><br /></p>

  <p>“Hey,” dedi biri Dahl’ın arkasından. Dahl geriye döndü. Laboratuvarın ortasında bir tayfa duruyordu. “Selam,” dedi Dahl. “İki saniye önce burada değildin.”</p>

  <p>“Evet, bunu sık sık yaparız,” dedi tayfa ve Datifin yanına gelip elini uzattı. “Jake Cassaway.”</p>

  <p>“Andy Dahl.” Dahl adamın elini sıktı. “Peki bunu tam olarak nasıl yaparsınız?”</p>

  <p>“Meslek sırrı,” dedi Cassaway.</p>

  <p>Laboratuvarın diğer tarafında bulunan bir kapı açıldı ve başka bir tayfa oradan içeri girdi.</p>

  <p>“Tüh, meslek sırrımız açığa çıktı,” dedi Cassaway.</p>

  <p>“Orada ne var?” diye sordu Dahl, kapıyı işaret ederek.</p>

  <p>“Bir depo,” diye yanıtladı Cassaway.</p>

  <p>“Yani bir depoda mı saklanıyordunuz?” dedi Dahl.</p>

  <p>“Saklanmıyorduk,” dedi diğer tayfa. “Envanter çıkarıyorduk.”</p>

  <p>“Andy Dahl, bu Fiona Mbeke,” dedi Cassaway.</p>

  <p>“Merhaba,” dedi Dahl.</p>

  <p>“Envanter çıkardığımıza sevinmelisin,” dedi Mbeke. “Çünkü böylece yeni olmana rağmen bu iş senin başına kalmayacak.”</p>

  <p>“Eh, öyleyse teşekkürler,” dedi Dahl.</p>

  <p>“Yine de kahveyi sana hazırlatacağız,” dedi Mbeke.</p>

  <p>“Hazırlatmasanız şaşardım,” dedi Dahl.</p>

  <p>“Bak, işte geri kalanımız,” diyen Cassaway, koridor kapısından içeri giren iki yeni tayfayı işaret etti.</p>

  <p>İçlerinden biri hemen Dahl'a yaklaştı. Dahl kadının apoletindeki teğmen işaretini görüp selam verdi.</p>

  <p>“Gevşe,” diyen Collins, yine de selamı karşılıksız bırakmadı. “Burada yalnızca Majesteleri kapıdan girdiği zaman selam veririz.”</p>

  <p>“Herhalde Binbaşı Q’eeng’i kastediyorsunuz,” dedi Dahl.</p>

  <p>“Demek nükteyi fark ettin,” dedi Collins. “İsmi öyle okunuyor da.<a href="../Text/DipNotlar.xhtml#bookmark3" id="footnote3"><sup>3</sup></a>”</p>

  <p>“Evet komutanım,” dedi Dahl.</p>

  <p>“İşte sana küçük bir nerd esprisi,” dedi Collins.</p>

  <p>“Anladım komutanım,” dedi Dahl gülümseyerek.</p>

  <p>“Güzel,” dedi Collins. “Çünkü burada ihtiyacımız olan son şey espri anlayışından yoksun başka bir dallama. Bakıyorum Cassaway ve Mbeke’yle tanışmışsın.”</p>

  <p>“Evet komutanım,” dedi Dahl.</p>

  <p>“Benim patronun olduğumu belli ki anladın,” diyen kadın diğer tayfayı gösterdi. “Bu da Ben Trin. Kendisi laboratuvarın ikinci komutanıdır.” Trin öne çıkıp Dahl’la el sıkıştı. “İşte hepimiz bu kadarız.”</p>

  <p>“Jenkins hariç,” dedi Mbeke.</p>

  <p>“Eh, nasılsa Jenkins’i görmeyecek,” dedi Collins.</p>

  <p>“Görebilir,” dedi Mbeke.</p>

  <p>“Jenkins’i en son ne zaman gördün?” diye Mbeke’ye sordu Trin.</p>

  <p>“Onu bir kez gördüğümü sandım ama sonra gördüğüm şeyin bir kocaayak<a href="../Text/DipNotlar.xhtml#bookmark4" id="footnote4"><sup>4</sup></a> olduğunu anladım,” dedi Cassaway.</p>

  <p>“Jenkins’ten bu kadar yeter,” dedi Collins.</p>

  <p>“O kim?” diye sordu Dahl.</p>

  <p>“Bağımsız bir projede görevli,” dedi Collins. “Çok yoğun çalışıyor. Jenkins’i unut; onu hiç görmeyeceksin. Şimdi...” Laboratuvardaki masalardan birine uzandı ve oradaki bir tablet bilgisayarı alıp çalıştırdı. “Bize Akademi’den çok güzel notlarla gelmişsin Bay Dahl.”</p>

  <p>“Teşekkürler komutanım,” dedi Dahl.</p>

  <p>“Flaviu Antonescu hâlâ Zenobiyoloji Bölümü’nün başkanı mı?” diye sordu Collins.</p>

  <p>“Evet komutanım,” dedi Dahl.</p>

  <p>“Lütfen her cümlenin sonuna ‘komutanım’ eklemekten vazgeç Dahl. Tikliymişsin gibi oluyor.”</p>

  <p>Dahl tekrar gülümsedi. “Pekâlâ.”</p>

  <p>Collins başını sallayıp gözünü tekrar tablete çevirdi. “Flaviu’nun seni <span style="font-style:italic;">Gözüpek'e</span> önermesine şaşırdım.”</p>

  <p>“İlk başta reddetti,” dedi Dahl, Akademi’deki bölüm başkanıyla yaptığı tartışmayı hatırlayarak. “Europa’daki araştırma tesisinde görev almamı istedi.”</p>

  <p>“Niye kabul etmedin?” diye sordu Collins.</p>

  <p>“Evreni gezip görmek istiyordum; altmış kilometrelik bir buz tünelinde Europa mikroplarını incelemeyi değil.”</p>

  <p>“Europa mikroplarıyla bir alıp veremediğin mi var?” diye sordu Collins.</p>

  <p>“Çok iyi mikroplar olduklarından eminim,” dedi Dahl. “Onları gerçekten incelemek isteyen birini hak ediyorlar.”</p>

  <p>“Flaviu’nun fikrini değiştirebildiğine göre çok ısrarcı davranmış olmalısın,” dedi Collins.</p>

  <p>“Notlarım Binbaşı Q’eeng’in dikkatini çekecek kadar yüksekti,” dedi Dahl. “Ve şansıma burada bir kontenjan açıldı.”</p>

  <p>“Sebep şans değildi,” dedi Mbeke.</p>

  <p>“Bir Longran Buz Köpekbalığı’ydı,” dedi Cassaway.</p>

  <p>“Yani şansın tam tersi,” dedi Mbeke.</p>

  <p>“Bir ne?” diye sordu Dahl.</p>

  <p>“Yerine geçtiğin tayfanın adı Sid Black’ti,” dedi Trin. “Longran Yedi’ye düzenlenen bir dış göreve katılmıştı. Orası bir buz gezegenidir. Dış ekip terk edilmiş bir buz şehrini keşfederken buz köpekbalıklarının saldırısına uğradı. Yaratıklar Sid’i alıp götürdü. Onu bir daha gören olmadı.”</p>

  <p>“Bacağı görüldü,” dedi Mbeke. “En azından alt yarısı.”</p>

  <p>“Sus Fiona,” dedi Collins, kızarak. Tableti bırakıp tekrar Dahl’a baktı. “Binbaşı Q’eeng’le tanıştın,” dedi kadın.</p>

  <p>“Evet,” dedi Dahl.</p>

  <p>“Sana dış görevlerden bahsetti mi?” diye sordu Collins.</p>

  <p>“Evet,” dedi Dahl. “Onlara ilgi duyup duymadığımı sordu.”</p>

  <p>“Sen ne dedin?” diye sordu Collins.</p>

  <p>“Genellikle laboratuvarda çalıştığımı, fakat dış görevlere de katılabileceğimi söyledim,” diye cevap verdi Dahl. “Niye?” “Artık Q’eeng’in radarında,” dedi Trin, Collins’e.</p>

  <p>Dahl önce Trin’e, sonra tekrar Collins’e baktı. “Bilmem gereken bir şey mi var komutanım?” diye sordu.</p>

  <p>“Hayır,” dedi Collins, Trin’e bir göz atarak. “Q’eeng’in avcuna düşmeden önce mürettebatımı buraya alıştırmak isterim, o kadar.”</p>

  <p>“Aranızda fikirsel bir anlaşmazlık mı var?” diye sordu Dahl. “Önemli değil,” dedi Collins. “Sen bunlara kafanı yorma. Şimdi,” deyip köşeyi işaret etti. “Öncelikle şu iş istasyonu senin. Ben sana bir iş tableti zimmetleyecek ve seni oryantasyondan geçirecek. Jake ile Fiona da bilmek istediklerini açıklayacaklar. Tek yapman gereken sormak. Ayrıca burada yeni olduğun için kahveyi hazırlamak sana kalıyor.”</p>

  <p>“O konuda önceden bilgilendirildim,” dedi Dahl.</p>

  <p>“İyi,” dedi Collins. “Çünkü şu an bir fincan kahveye hayır demem. Ben, yerleşmesine yardım et.”</p>

  <p><br /></p>

  <p style="text-align:center">***</p>

  <p><br /></p>

  <p>“Size de dış ekiplerle ilgili soru sordular mı?” dedi Duvall, karavana tepsisini Dahl ile Hanson’ın oturdukları masaya koyarken.</p>

  <p>“Sordular,” dedi Hanson.</p>

  <p>“Bana da,” dedi Dahl.</p>

  <p>“Bana mı öyle geliyor, yoksa gemideki herkes bu konuda biraz tuhaf mı davranıyor?” dedi Duvall.</p>

  <p>“Bir örnek ver,” dedi Dahl.</p>

  <p>“Görevime başladıktan sonra beş dakika bile geçmeden dış görevlerde nalları diken tayfalar hakkında üç farklı hikâye dinledim. Kafasına taş düşüp ölen. Zehirli atmosferden ölen. Akım tabancasıyla vurulup buharlaşarak ölen.”</p>

  <p>“Mekik kapısı arızasından ölen,” dedi Hanson.</p>

  <p>“Buz köpekbalığından ölen,” dedi Dahl.</p>

  <p>“Neyden ölen neyden?” dedi Duvall, şaşkınlıkla gözlerini kırpıştırarak. “Buz köpekbalığı da neyin nesi?”</p>

  <p>“Sen ne biliyorsan ben de onu biliyorum,” dedi Dahl. “Öyle bir şeyin varlığından bile haberim yoktu.”</p>

  <p>“Acaba buzdan oluşan bir köpekbalığı mı?” diye sordu Hanson. “Yoksa buzda yaşayan bir köpekbalığı mı?”</p>

  <p>“O kadarına değinilmedi,” dedi Dahl, tepsisindeki bir parça ete çatalını geçirirken.</p>

  <p>“Bence buz köpekbalığı öyküsüne gülüp geçmeliydin,” dedi Duvall.</p>

  <p>“Ayrıntılar biraz şüpheli olsa bile konumuzla uyuşuyor,” dedi Dahl. “Buradaki insanlar dış görevleri çok kafalarına takıyorlar.”</p>

  <p>“Çünkü o görevlerde daima birileri ölüyor,” dedi Hanson.</p>

  <p>Duvall bunun üzerine bir kaşını kaldırdı. “Niye öyle diyorsun Jimmy?”</p>

  <p>“Eh, hepimizi eski tayfaların yerine getirdiler,” dedi Hanson. Sonra da parmağını Duvall’a doğrulttu. “Yerini aldığın tayfaya ne olmuş? Başka bir yere tayin mi edilmiş?”</p>

  <p>“Hayır,” dedi Duvall. “Buharlaşarak ölen oydu.”</p>

  <p>“Benimki mekiğin dışına çekilmiş,” dedi Hanson. “Andy’ninkini de köpekbalığı yemiş. Yani belki. Burada garip bir şeyler döndüğünü itiraf etmelisiniz. Finn’le Hester’ı bulursak bahse varım onlar da bize aynı şeyi anlatırlar.”</p>

  <p>“Onlardan bahsetmişken,” diyen Dahl, çatalıyla bir yeri işaret etti. Hanson ile Duvall oraya baktıklarında Hester’ı elinde tepsiyle yemek kuyruğunun sonunda bekler ve somurtarak etrafına bakınırken gördüler.</p>

  <p>“Dünyanın en neşeli insanı olduğu söylenemez, değil mi?” dedi Duvall.</p>

  <p>“O kadar da kötü biri değil,” diyen Hanson adama seslendi. Hester ismini duyunca hafifçe irkildi, üçlüye katılıp katılmamayı düşünür gibi gözüktü ve sonra kaderine boyun eğdi. Yanlarına gelip oturduktan sonra yemeğini eşelemeye koyuldu.</p>

  <p>“Ee,” dedi Duvall sonunda. “Günün nasıl geçiyor?”</p>

  <p>Hester omuz silkip yemeğini biraz daha eşeledi. Sonra suratını ekşitip çatalını bıraktı ve masadakilere baktı.</p>

  <p>“Ne oldu?” diye sordu Duvall.</p>

  <p>“Bana mı öyle geliyor,” dedi Hester, “yoksa bu gemideki herkes gemi dışı görevlerle kafayı mı bozmuş?”</p>
</body>
</html>
