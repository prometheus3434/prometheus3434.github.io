<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a>ON BEŞİNCİ BÖLÜM</h1>

  <p>Dahl üç buçuk saat sonra Teğmen Kerensky’nin özel kamarasının kapısını çaldı. Hester ile Hanson bir saklama kasası ve kargo arabasıyla onun hemen arkasındaydı.</p>

  <p>Kamaranın kapısı kayarak açıldı ve karşılarına Duvall çıktı. “Tanrı aşkına, içeri girin,” dedi kadın.</p>

  <p>Dahl kamaranın içine bir göz attı. “Hep beraber oraya sığmayız.”</p>

  <p>“Öyleyse <span style="font-style:italic;">sen</span> içeri gir,” dedi Duvall. “Kasayı da getir.” Sonra Hester ile Hanson’a baktı. “Siz ikiniz de vurulmamıza sebep olacak bir şey yapmıyormuşsunuz gibi görünmeye çalışın.”</p>

  <p>“Harika,” dedi Hester. Dahl saklama kasasını kamaranın içine itti, onun peşinden kendisi de girdi ve sonra kapıyı arkasından kapattı.</p>

  <p>İçerideki Teğmen Kerensky pantolonsuz ve baygındı.</p>

  <p>“Ona pantolonunu giydiremedin mi?” diye sordu Dahl.</p>

  <p>“Andy, günün birinde yiyiştiğin kişiyi ilaçla bayıltmaya karar verirsen bunu canının istediği gibi yapabilirsin,” dedi Duvall. “Ayrıca bunun kesinlikle ‘bana bir sikişme borçlusun’ seviyesinde bir kıyak olduğunu tekrarlamak isterim.”</p>

  <p>“İçinde bulunduğumuz durumda söylediğin şey oldukça ironik.”</p>

  <p>“Aman ne komik,” dedi Duvall.</p>

  <p>“Kerensky ne zamandır uyuyor?” diye sordu Dahl.</p>

  <p>“Beş dakika bile olmadı,” dedi Duvall. “Herif inanılmazdı.</p>

  <p>Önce ona bir şeyler içirmeye çalıştım -mavi hapı kadehinin içine koymuştum- ama o hemen yatağa girmek istiyordu. Ona içki içirebilmek için neler yaptığımı anlatsam inanmazsın.”</p>

  <p>“Ne demek istediğini hayalimde canlandıramıyorum bile,” dedi Dahl.</p>

  <p>“Canlandırmasan daha iyi,” dedi Duvall. “Neyse, artık kendinde değil ve ben bu küçük hapların ne kadar etkili olabileceğinin bir örneğiysem daha en az birkaç saat ayılmaz.”</p>

  <p>“Güzel,” dedi Dahl. “Artık işe koyulalım.”</p>

  <p>Duvall başını salladı, sonra da Kerensky’nin yatak örtülerini alıp kasanın dibini çarşaflarla ve battaniyelerle kapladı.</p>

  <p>“Yeterince hava alabilecek mi?” diye sordu kadın.</p>

  <p>“Kasa hava geçirmez değil,” dedi Dahl. “Ama artık ona pantolonunu giydirsen iyi olabilir.”</p>

  <p>“Daha değil,” dedi Duvall.</p>

  <p>“Bunun sonu nereye varacak emin değilim,” dedi Dahl.</p>

  <p>“Kapa çeneni ve onu bu şeye sokmama yardım et,” dedi Duvall.</p>

  <p>Dahl ile Duvall beş dakika sonra Kerensky’yi saklama kasasına sokmayı başarmışlardı. Duvall teğmenin pantolonuyla ceketini alıp bir spor çantasına tıktı.</p>

  <p>“Telefonu nerede?” diye sordu Dahl. Duvall cihazı Kerensky’nin masasından alıp Dahl’a attı. Dahl da telefonun kısa mesaj fonksiyonuna girdi ve bir mesaj yazıp gönderdi. “İşte,” dedi. “Kerensky az önce bir sonraki vardiya için revirden rapor aldığını bildirdi. Birinin onu aramaya gelmesi en az on iki saati bulur.”</p>

  <p>“Zavallı herif,” dedi Duvall, kasaya bakarak. “Bu yaptığımız içime sinmiyor. Kerensky kalın kafalı ve bencildir ama kötü biri sayılmaz. Üstelik yatakta fena değil.”</p>

  <p>“O kadarını bilmeme gerek yok,” dedi Dahl.</p>

  <p>“Amma da tutucuymuşsun,” dedi Duvall.</p>

  <p>“Daha sonra gönlünü alabilirsin,” diyen Dahl kapıyı açtı.</p>

  <p>Kapının diğer tarafında Hester onları bekliyordu.</p>

  <p>“İçeride oyuna daldığınızı düşünmeye başlamıştım,” dedi Hester.</p>

  <p>“Bir de sen başlama,” dedi Duvall. “Hadi şunu arabaya yükleyelim.”</p>

  <p>Birkaç dakika sonra o dördü ve baygın kargoları mekik hangarının kapısındaydı.</p>

  <p>“Sen mekiği hazırlayadur,” dedi Dahl, Hester’a. Sonra da Hanson ile Duvall’a doğru döndü. “Ve lütfen kargoyu mekiğe yüklerken olabildiğince az gürültü yapın.”</p>

  <p>“Bak sen; büyümüş de otoriterlik taslarmış,” dedi Duvall.</p>

  <p>“Gelin şimdilik otoriteme gerçekten saygı duyduğunuzu farz edelim,” dedi Dahl.</p>

  <p>“Sen nereye gidiyorsun?” diye sordu Hanson.</p>

  <p>“Uğramam gereken bir yer daha var,” dedi Dahl. “Bazı ilave malzemeler almam lazım.” Hanson başını salladı ve kargo arabasını geri geri mekik hangarına soktu. Duvall ile Hester da onu takip ettiler. Dahl tenha bir kargo tüneli bulana kadar yürüdü ve tünelin erişim kapısını açtı.</p>

  <p>Jenkins kapının hemen arkasında onu bekliyordu.</p>

  <p>“Bunun ne kadar ürkütücü olduğunu biliyorsun,” dedi Dahl.</p>

  <p>“Sana zaman kaybettirmemeye çalışıyorum,” dedi Jenkins ve elindeki bir evrak çantasını kaldırıp gösterdi. “Abernathy, Q’eeng ve Hartnell'in katıldıkları o görevden artakalanlar,” dedi. “Telefonlar ve para. Telefonlar o çağın iletişim ve haberleşme şebekelerinde çalışır. O şebekeler yavaş ve ilkel olacaktır; onları kullanırken sabırlı davran. Paralar da elle tutulur cinsten. Gittiğiniz yerde hâlâ öyle şeyler kullanıyorlar.”</p>

  <p>“Paraların sahte olduğunu anlarlar mı?” diye sordu Dahl.</p>

  <p>“Geçen sefer anlamamışlardı,” dedi Jenkins.</p>

  <p>“Çantada ne kadar var?” diye sordu Dahl.</p>

  <p>“Yaklaşık doksan üç bin dolar,” dedi Jenkins.</p>

  <p>“Bu çok mu?” diye sordu Dahl.</p>

  <p>“Sizi altı günlüğüne idare edecek kadar çok,” dedi Jenkins. Dahl çantayı aldı ve gitmek üzere döndü.</p>

  <p>“Bir şey daha var,” dedi Jenkins ve ona küçük bir kutu uzattı.</p>

  <p>Dahl kutuyu aldı. “Bunu gerçekten yapmamı istiyor musun?” dedi.</p>

  <p>“Ben sizinle gelmiyorum,” dedi Jenkins. “O yüzden benim yerime senin yapman lazım.”</p>

  <p>“Vakit bulamayabilirim,” dedi Dahl.</p>

  <p>“Biliyorum,” dedi Jenkins. “Artık bulursan.”</p>

  <p>“Uzun süre dayanmayacak,” dedi Dahl. “Bunu biliyorsun.”</p>

  <p>“Uzun süre dayanması gerekmez,” dedi Jenkins. “Gerektiği kadar dayansın yeter.”</p>

  <p>“Pekâlâ,” dedi Dahl.</p>

  <p>“Sağol,” dedi Jenkins. “Bu iş de bittiğine göre gemiden mümkün olduğunca çabuk ayrılmanız gerektiği kanısındayım. Kerensky adına mesaj yollamak akıllıcaydı ama şansınızı gereğinden fazla zorlamayın. Zaten zorlayacağınız kadar zorluyorsunuz.”</p>

  <p><br /></p>

  <p style="text-align:center">***</p>

  <p><br /></p>

  <p>“Bunu bana yapamazsınız,” dedi Kerensky, kasanın içinden boğuk gelen bir sesle. On saati aşkın bir süre uyuduktan sonra, henüz beş dakika önce kendine gelmişti. O zamandan beri de Hester ona sataşmakla meşguldü.</p>

  <p>“Bak bu çok komik,” dedi Hester. “Tabii nerede olduğun düşünülürse.”</p>

  <p>“Beni dışarı çıkarın,” dedi Kerensky. “Bu bir emirdir.” “Komik şeyler söyleyip duruyorsun,” dedi Hester. “Hem de bir türlü çıkamadığın bir kasanın içinden.”</p>

  <p>Bu söz üzerine kısa bir sessizlik yaşandı.</p>

  <p>“Pantolonum nerede?” diye ağlamaklı bir sesle sordu Kerensky</p>

  <p>Hester dönüp Duvall’a bir göz attı. “Bu soruyu sana havale ediyorum,” dedi kadına. Duvall gözlerini yuvarladı.</p>

  <p>“Tuvaletim geldi,” dedi Kerensky. “Hem de çok.”</p>

  <p>Duvall iç geçirdi. “Anatoly,” dedi. “Benim.”</p>

  <p>“Maia?” dedi Kerensky. “Demek seni de yakaladılar. Endişelenme. Bu piç kurularının kılına bile dokunmalarına izin vermeyeceğim. Beni duyuyor musunuz sizi gidi orospu çocukları?”</p>

  <p>Hester hayretle Dahl’a bir göz attı. Dahl omuz silkti.</p>

  <p>“Anatoly,” dedi Maia, öncekinden daha sert bir üslupla. “Kimsenin beni yakaladığı yok.”</p>

  <p>“Ne?” dedi Kerensky. “Ah,” diye ekledi, bir dakika sonra.</p>

  <p>“Evet, ‘ah’,” diye doğruladı Duvall. “Şimdi beni dinle Anatoly. Kasayı açacağım ve dışarı çıkabileceksin; ama aptallık etmemen ya da panik yapmaman gerekiyor. Bunu başarabilir misin?”</p>

  <p>Bir duraksama oldu. “Evet,” dedi Kerensky.</p>

  <p>“Anatoly, o kısa duraksama dışarı çıkar çıkmaz aptalca bir şey yapmayı planladığını gösteriyor,” dedi Duvall. “O yüzden sırf emin olmak için dostlarımdan ikisi akım tabancalarını sana doğrultmuş vaziyetteler. Özellikle beyinsizce bir şey yapmaya kalkışırsan gözlerini bile kırpmadan seni vuracaklar. Anladın mı?”</p>

  <p>“Evet,” dedi Kerensky, bu sefer daha uysal bir edayla.</p>

  <p>“Peki,” dedi Duvall ve kasaya doğru yürüdü.</p>

  <p>“Akım tabancaları mı?” diye sordu Dahl. Hiç kimsenin yanında akım tabancası yoktu. Omuz silkme sırası Duvall’daydı.</p>

  <p>“Herifin yalan söylediğini biliyorsun,” dedi Hester.</p>

  <p>“Zaten o yüzden pantolonuna el koydum,” dedi Duvall ve kasanın mandallarını açmaya koyuldu.</p>

  <p>Kerensky kasadan fırladı, yerde yuvarlandı, kapıyı gözüne kestirdi ve oraya doğru depara kalktı. Kapıya varınca da onu hızla açıp kendini dışarı attı. Odadaki herkes onun gitmesini seyretti.</p>

  <p>“Şimdi ne yapacağız?” diye sordu Hanson.</p>

  <p>“Pencereden bakalım,” dedi Dahl. Hep beraber ayağa kalktılar ve pencereye kadar gidip tahta panjurları açtılar.</p>

  <p>“Bunu izlemek eğlenceli olacak,” dedi Hester.</p>

  <p>Otuz saniye sonra görüş alanına giren Kerensky koşarak caddeye çıktı ve orada afallayıp kalakaldı. Yoldan çekilmesi için bir araba ona korna çaldı. Kerensky kaldırıma kadar geri geri yürüdü.</p>

  <p>“Anatoly, geri gel,” dedi Duvall pencereden. “Tanrı aşkına, bacağında pantolon bile yok.”</p>

  <p>Kerensky kadının sesini takip ederek arkasına döndü. “Bu bir gemi değil!” diye pencereye bağırdı.</p>

  <p>“Hayır, Best Western Media Center Otel ve Süitleri’ndeyiz,” dedi Duvall. “Burbank’te.”</p>

  <p>“O bir gezegen mi?” diye seslendi Kerensky. “Hangi sistemde?”</p>

  <p>“Ah, Tanrı aşkına,” diye söylendi Hester. “Dünya’dasın beyinsiz herif!” diye bağırarak ona karşılık verdi.</p>

  <p>Kerensky kuşkuyla etrafına bakındı. “Yoksa kıyamet mi koptu?” diye bağırdı.</p>

  <p>Hester dönüp Duvall’a baktı. “Bu gerizekâlıyla gerçekten yattın mı?”</p>

  <p>“Bak, zor bir gün geçirdi,” dedi Duvall ve dikkatini yeniden Kerensky’ye yöneltti. “Zamanda geriye gittik Anatoly,” dedi. “2012 yılındayız. Dünya o zamanlar böyle gözüküyordu. Ama dinle; artık içeri girmen lazım. Yarı çıplaksın. 2012’de bile bu yüzden tutuklanabilirsin. 2012’de tutuklanmak istemezsin Anatoly. Bu, hapse girmek için iyi bir zaman değil. İçeri gel, tamam mı? 215 numaralı odadayız. Merdivenleri kullan.”</p>

  <p>Kerensky etrafına bakındı, pantolonsuz bacaklarını gözden geçirdi ve sonra koşarak Best Western’a geri döndü.</p>

  <p>“Onunla aynı odada kalmam,” dedi Hester. “Bunu peşin peşin söyleyeyim de.”</p>

  <p>Bir dakika sonra kapı çalındı. Hanson açmaya gitti. Kerensky sert adımlarla odaya girdi. “Birincisi pantolonumu geri istiyorum,” dedi.</p>

  <p>Herkes Duvall’a doğru döndü. Kadın diğerlerine <span style="font-style:italic;">Ne var?</span> dercesine bir bakış attı, ardından Kerensky’nin pantolonunu spor çantasından çıkarıp ona fırlattı.</p>

  <p>“İkincisi,” dedi Kerensky, pantolonunu giyerken, Niye burada olduğumuzu bilmek istiyorum.”</p>

  <p>“Buradayız çünkü Griffith Parkı’na inip mekiği oraya sakladık ve en yakındaki otel buydu,” dedi Hester. “İyi ki de yakınmış, çünkü kasaya tıkılı kıçın hiç de hafif değildi.”</p>

  <p>“Ben oteli kastetmedim,” diye çıkıştı Kerensky. “Burayı kastettim. Dünya’yı. 2012 yılını. Burbank mıdır nedir, onu. Birinin derhal bana açıklama yapması gerekiyor.”</p>

  <p>Bu sefer de herkes Dahl’a baktı.</p>

  <p>“Şey,” dedi Dahl, “Mesele biraz karmaşık.”</p>

  <p><br /></p>

  <p style="text-align:center">***</p>

  <p><br /></p>

  <p>“Bir şeyler ye Kerensky,” dedi Duvall, pizzadan geriye kalanları ona doğru iterek. Sokağın biraz aşağısında bulunan Numero Uno Pizza’daki bir masadaydılar.</p>

  <p>Artık pantolon giyen Kerensky dönüp pizzaya bakmadı bile. “Güvenli olduğundan emin değilim,” dedi.</p>

  <p>“Yirmi birinci yüzyılda da gıda güvenliği yasaları vardı,” dedi Hanson. “En azından Amerika Birleşik Devletleri’nde.”</p>

  <p>“Ben almayayım,” dedi Kerensky.</p>

  <p>“Bırakın açlıktan ölsün,” dedi Hester ve son parçaya doğru uzandı. Kerensky’nin eli bir anda fırlayıp parçayı kaptı.</p>

  <p>“Buldum,” dedi Dahl ve telefonunu -yirmi birinci yüzyıl telefonunu- çevirip makaleyi diğerlerine de gösterdi. “<span style="font-style:italic;">Gözüpek’in Serüvenleri</span>.” Telefonu yeniden kendine doğru çevirdi. “Görünüşe bakılırsa Corwin Aksiyon Kanalı tarafından her cuma günü saat dokuzda ‘kablolu televizyon’ diye bir şeyde yayınlanıyormuş. Yayınlanmaya 2007’de başlanmış. Yani şimdi altıncı sezonunda.”</p>

  <p>“Bu çok saçma,” dedi Kerensky, ağız dolusu pizzanın arasından.</p>

  <p>Dahl ona bir göz attı, sonra da telefonun ekranına dokunarak başka bir makaleyi açtı. <span style="font-style:italic;">“Gözüpek’in</span> Serüvenlerinde Teğmen Anatoly Kerensky’yi Marc Corey adlı bir oyuncu canlandırıyor,” dedi, ekranı çevirip <span style="font-weight:bold;">Kerensky’ye</span> tıpatıp benzeyen birinin şık bir ceket ve açık yakalı bir frak gömleği içindeki gülümseyen bir resmini göstererek. “1985’te Chatsworth, California’da doğmuş. Acaba orası buraya yakın mıdır?”</p>

  <p>Kerensky telefonu kaptı ve suratını asarak makaleyi okudu. “Bu hiçbir şeyi ispatlamaz,” dedi. “Buradaki bilgilerin ne derece doğru olduğunu bilmiyoruz. Bu” -bir başlık bulmak amacıyla ekrandaki görüntüyü yukarı kaydırdı- “bu Wikipedia bilgi veritabanı su katılmamış salaklarca hazırlanmış bile olabilir.” Telefonu geri verdi.</p>

  <p>“Corey denen şu adamı arayıp bulmaya çalışabiliriz,” dedi Hanson.</p>

  <p>“Ben önce başka birini denemek istiyorum,” dedi Dahl ve yeniden telefonunu kurcalamaya başladı. “Marc Corey dizinin kadrolu oyuncusuysa ona ulaşmak kolay olmayabilir. Bence kendimize daha kolay bir hedef seçmeliyiz.”</p>

  <p>“Ne demek istiyorsun?” diye sordu Duvall.</p>

  <p>“Demek istiyorum ki bence işe benden başlamalıyız,” dedi Dahl, ardından telefonu tekrar çevirip kendisininkine çok benzeyen bir suratın resmini gösterdi. “Brian Abnett’le tanışın.”</p>

  <p>Dahl’ın dostları resme baktılar. “Epey huzursuz edici, değil mi?” dedi Hanson, bir dakika sonra. “Tıpkı senin gibi olan, ama aynı zamanda olmayan birinin resmine bakmayı kastediyorum.”</p>

  <p>“Bak onu iyi bildin,” dedi Dahl. “Tabii sizin de ikizleriniz var.”</p>

  <p>Bunun üzerine diğerleri hemen kendi telefonlarına davrandılar.</p>

  <p>“Wikipedia <span style="font-style:italic;">onun</span> hakkında ne diyor?” diye küçümseyici bir edayla sordu Kerensky. Onun telefonu yoktu.</p>

  <p>“Hiçbir şey,” dedi Dahl. “Anlaşılan yeterince ünlü değil. <span style="font-style:italic;">Gözüpek’in Serüvenleri</span> sayfasındaki bağlantıyı takip ederek IMDB denilen bir veritabanına ulaştım. Orada dizinin oyuncuları hakkında bilgiler yer alıyor. Abnett’in orada bir sayfası var.”</p>

  <p>“Peki onunla nasıl iletişim kuracağız?” dedi Duvall.</p>

  <p>“O sayfada iletişim bilgileri yer almıyor,” dedi Dahl. “Ama ismini arama motoruna girmeyi bir deneyeyim.”</p>

  <p>“Kendimi buldum,” dedi Hanson. “Chad isimli bir adamım.”</p>

  <p>“Bir zamanlar Chad diye birini tanırdım,” dedi Hester. “Beni pataklardı.”</p>

  <p>“Kusura bakma,” dedi Hanson.</p>

  <p>“O <span style="font-style:italic;">sen</span> değildin,” karşılığını verdi Hester. “Ne sen ne de ikizin.”</p>

  <p>“Kendi sayfası var,” dedi Dahl.</p>

  <p>“Chad’in mi?” diye sordu Hanson.</p>

  <p>“Hayır, Brian Abnett’in,” dedi Dahl. ‘İletişim’ başlıklı bir düğme bulana kadar sayfayı aşağı kaydırdı. Bulunca da düğmeye bastı ve ekranda bir adres belirdi.</p>

  <p>“Adres adamın ajansına ait,” dedi Dahl.</p>

  <p>“Vay be, o zamanlarda bile oyuncuların ajansları varmış,” dedi Duvall.</p>

  <p>“Herhalde <span style="font-style:italic;">şimdi</span> bile demek istiyorsun,” dedi Dahl ve tekrar ekranına dokundu. “Ajansı buradan sadece birkaç kilometre uzakta. Oraya kadar yürüyebiliriz.”</p>

  <p>“Oraya vardığımızda ne yapacağız?” diye sordu Duvall.</p>

  <p>“Onlardan Abnett’in adresini alacağım,” dedi Dahl.</p>

  <p>“Sence adresi sana verirler mi?” diye sordu Hester.</p>

  <p>“Tabii ki verirler,” dedi Dahl. “Ben oyum ya.”</p>
</body>
</html>
