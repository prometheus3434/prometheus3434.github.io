<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a>FİNAL I: Birinci Şahıs</h1>

  <p>Merhaba internet.</p>

  <p>Buna giriş yapmanın iyi bir yolu yok; o yüzden hiç vakit kaybetmeden sadede geleceğim.</p>

  <p>Ben büyük kanallardan birindeki bir televizyon dizisinde senaryo yazarıyım ve kafamda kurduğum (ve her bölümde ortalama birini öldürdüğüm) insanların gerçek olduklarını kısa bir süre önce öğrenmiş bulunmaktayım. Şimdi tıkanıp kalmış durumdayım. Bu sorunu nasıl çözeceğimi bilmiyorum ve çözmenin bir yolunu bulmazsam yakında kovulacağım. Bana yardım edin.</p>

  <p>Şimdi de o son paragrafa bakarak 20 dakika geçirdim ve kendimi pisliğin teki gibi hissediyorum. Bunu daha iyi izah etmek için müsaadenizle söylediklerimi parça parça ele alayım.</p>

  <p>“Merhaba internet”: Hani <span style="font-style:italic;">New Yorker</span> dergisinde bir köpeğin bilgisayardan başka bir köpekle konuştuğu ve “İnternette hiç kimse senin bir köpek olduğunu bilmez,” dediği bir karikatür vardır ya, işte bu o.</p>

  <p>Hayır, ben bir köpek değilim. Ama evet, burada bir miktar isimsizliğe ihtiyacım var. Çünkü <span style="font-style:italic;">hasiktir</span>; şimdiye kadar yazdıklarıma bir bakın. Bunlar sesli olarak başkalarına söyleyebileceğiniz türden şeyler değil. Ama ya internette? İsimsiz olarak? Belki tutar.</p>

  <p><span style="font-weight:bold;">“Ben bir senaryo yazarıyım...”</span>: Sahiden öyleyim. Dizide birkaç yıldır çalışıyorum ve o dizi birkaç yıldır devam edecek kadar başarılı (hadi canım!). Bu konuda şimdilik ayrıntıya girmek istemiyorum, çünkü unutmayın ki karşı karşıya kaldığım durumu atlatmak için biraz isimsiz kalmak istiyorum. Dizinin Emmy ödülü falan kazanmayacağını; fakat senin, sevgili internetim, seyredeceğin türden bir yapım olduğunu söylesem yeter. Ve bir de gerçek dünyada bir IMDB sayfamın bulunduğunu. Üstelik uzun bir sayfa. İşte bu kadar.</p>

  <p><span style="font-weight:bold;">“Kafamda kurduğum insanların gerçek olduklarını kısa bir süre önce öğrenmiş bulunmaktayım”:</span> Evet, biliyorum. <span style="font-style:italic;">Biliyorum.</span> Daha İki paragraf önce bu konuda “hasiktir” demedim mi? Bunun kulağa ne kadar manyakça geldiğini bilmediğimi mi sanıyorsunuz? Biliyorum. Hem de çok ama <span style="font-style:italic;">çok</span> iyi biliyorum. Zaten bilmeseydim bunları bloğumda yazardım (tabii öyle bir bloğum olsaydı, ki yok, çünkü haftalık bir televizyon dizisinde çalışıyorum ve kimin öyle bir şeye zamanı var ki?) ve Whitley Strieber’ın<a href="../Text/DipNotlar.xhtml#bookmark28" id="footnote28"><sup>28</sup></a> yaptığını yapmanın bir yolunu bulurdum. Ama öyle bir şey istemiyorum. O bir yaşam biçimi. Gecenin bir vakti kafana alüminyum folyodan bir şapka geçirip podcast<a href="../Text/DipNotlar.xhtml#bookmark29" id="footnote29"><sup>29</sup></a> yaptığın zırdeli bir yaşam biçimi. Benim öyle bir hevesim yok. Tek isteğim yazmaya kaldığım yerden devam edebilmek.</p>

  <p>Yine de yazdığım senaryolardaki insanlar gerçekten var. Bunu biliyorum, çünkü Tanrı’ya yemin ederim ki onlarla tanıştım - hem de uzansam dokunabileceğim, ete kemiğe bürünmüş bir halde. Ve ne zaman senaryolarımda onlardan birini öldürsem gerçekten ölüyorlar. Bu benim için bir sayfayı sözcüklerle donatmaktan ibaret. Onlar içinse yüksekten düşmek, bir arabanın altında kalmak veya bir ayıya falan yem olmak anlamına geliyor (bunlar sadece birer örnek; karakterlerimi her zaman bu şekilde öldürmem).</p>

  <p>Bunu bir düşünün. Ne anlama geldiğine kafa yorun. Senaryonun bir yerinde “BOB porsuklara yem oldu” diye yazmak, o evrende Bob adlı bir garibanın aç memeliler tarafından kovalanması demek oluyor. Tabii; bunu böyle yazınca insana komik geliyor. Ama ya Bob siz olsaydınız? İşte o zaman berbat gelirdi. Ve benim yüzümden ölmüş olurdunuz. Bu da bir sonraki kısmı açıklıyor:</p>

  <p><span style="font-weight:bold;">“Şimdi tıkanıp kaldım”:</span> Biliyor musunuz, daha önce tıkanıp kalmanın nasıl bir şey olduğuna anlam veremezdim. Diyelim ki bir yazarsın ve kız arkadaşın senden ayrıldı diye ansızın daha fazla yazamaz oluyorsun, öyle mi? Ulan yazmak için ondan iyi zaman mı olur? Geceleri başka bir şey yaptığın yok ya. Bir sonraki sahneyi uydurmakta zorlanıyor musun? Bir şeyleri havaya uçur gitsin. Oldu bitti. Evrendeki yerin hakkında varoluşsal bir usançla mı doldun? Böyle şeylere kafa yorma. Evet, dev tarih sahnesindeki önemsiz bir solucansın. Ama hayatını kazanmak için kafandan bir şeyler uyduran bir solucansın ve bu sayede ağır kutular kaldırman ya da insanlara hamburgerlerinin yanında patates kızartması da isteyip istemediklerini sorman gerekmiyor. Aklını başına topla ve işinin başına dön.</p>

  <p>İyi bir günümde bir bölümün ilk taslağını altı saatte uydurup geçebilirim. Bu büyük bir başarı mı? Shakespeare olmadığı kesin ama Shakespeare <span style="font-style:italic;">Titus Andronicus</span>'u yazdı; o yüzden kararı sen ver. Altı saat, bir senaryo, iyi bir gün. Ve ne yalan söyleyeyim, bir yazar olarak pek çok iyi gün geçirdim.</p>

  <p>Ama şimdi tıkanıp kaldım ve senaryo yazamıyorum, çünkü <span style="font-style:italic;">anasını satayım</span> yazdığım zaman birilerini öldürüyorum. Bana sorarsanız tıkanıp kalmak için bundan iyi bahane zor bulunur. Kız arkadaşın senden ayrıldı mı? Boş ver gitsin. Yazı yazarak insanları ölüme mi gönderiyorsun? İşte bu seni biraz duraklatabilir. En azından beni duraklattı. Şimdilerde Final Draft’in<a href="../Text/DipNotlar.xhtml#bookmark30" id="footnote30"><sup>30</sup></a> açık olduğu dizüstü bilgisayarımın önünde oturup saatlerce ekrana bakmaktan başka bir şey yaptığım yok.</p>

  <p><span style="font-weight:bold;">“Kovulacağım”</span>: İşim senaryo yazmak. Şu an senaryo yazmıyorum. Yakında tekrar senaryo yazmaya başlamazsam kadroda tutulmam için bir sebep kalmayacak. Biraz zamanım var, çünkü tıkanıp kalmadan önce bir bölümün daha senaryosunu yollamıştım. Ama bu bana olsa olsa bir haftalık iş garantisi sağlar. Tabii bu da uzun bir zaman değil. Neden tedirgin olduğumu anlıyorsunuzdur.</p>

  <p><span style="font-weight:bold;">“Bana yardım edin”:</span> Bakın, yardıma ihtiyacım var. Bu tanıdıklarımla oturup konuşabileceğim bir konu değil. Çünkü tekrar söylüyorum: <span style="font-style:italic;">Manyakça.</span> Birlikte çalıştığım insanların -ya da çoğu işsiz olan ve cesedimi çiğneyip bir televizyon dizisinde yazarlık kapmak isteyen diğer yazar tanıdıklarımın- kafayı yediğimi düşünmelerini göze alamam. Böyle işler ağaçta yetişmez. Ama yine de birileriyle konuşmam lazım, çünkü bu konuda ne yapmam gerektiğine dair en ufak bir fikrim bile yok. Kendi kafamın dışında bir bakış açısına ihtiyacım var.</p>

  <p>İşte sen burada devreye giriyorsun internet. O bakış açısı sende var. Ve içinizden bazılarının saçma sapan bir konuda nasihat isteyen internetteki isimsiz bir adama yardım edecek kadar bıkkın olduğunu tahmin ediyorum. Ya bu ya da Angry Birds, değil mi?</p>

  <p>Ee, ne diyorsun internet?</p>

  <p style="text-align: right;">Saygılarımla,</p>

  <p style="text-align: right;">İsimsiz Bir Yazar</p>

  <p><br /></p>

  <p style="text-align:center">***</p>

  <p><br /></p>

  <p>Eh, iyi haber bazı insanların bunu okuyor olmaları. Kötü haberse insanların bana yardım etmek yerine sorular sormaları. Ama zaten yazdığın karakterlerin ansızın canlandığı konusunda internette isimsiz bir yazı yayınlarsan sanırım öncelikle birkaç soruya cevap vermen gerekir. Peki. O yüzden ihtiyaç duyanlarınıza işte şimdiye kadar aldığım en yaygın sorular. Soruları ve yorumları tekrarlamaktan kaçınmak için bazılarında ayrıntıya gireceğim.</p>

  <p><span style="font-weight:bold;"><br /></span></p>

  <p><span style="font-weight:bold;">Birader, sen ciddi misin?</span></p>

  <p>Birader, ciddiyim. Kafam dumanlı değil (zaten öylesi daha eğlenceli olurdu), bunu uydurmuyorum (uydursaydım karşılığında para kazanırdım) ve deli değilim (delilik de daha eğlenceli olurdu). Bahsettiğim şey gerçek.</p>

  <p><span style="font-weight:bold;"><br /></span></p>

  <p><span style="font-weight:bold;">Gerçekten mi?</span></p>

  <p>Evet.</p>

  <p><span style="font-weight:bold;"><br /></span></p>

  <p><span style="font-weight:bold;">Gerçekten mi?</span></p>

  <p>Evet.</p>

  <p><span style="font-weight:bold;"><br /></span></p>

  <p><span style="font-weight:bold;">Yahu gerçekten mi?</span></p>

  <p>Kapa çeneni. Sıradaki gelsin.</p>

  <p><span style="font-weight:bold;"><br /></span></p>

  <p><span style="font-weight:bold;">Niye bunu terapistinle konuşmadın?</span></p>

  <p>Çünkü yaygın kanının aksine Los Angeles’daki her yazar daha ilk adımını bile atmadan önce terapi görmeye başlamaz. Ruhsal bozukluklarımın hepsi de başa çıkılabilir cinsten (en azından öyleydi). Sanırım bir terapist bulabilirim ama gireceğim ilk seans bir felaket olurdu, değil mi? Üstelik sakinleştirici iğne yapılıp tımarhaneye gönderilmeksizin oradan ayrılabileceğimden emin değilim. İsterseniz bana paranoyak deyin.</p>

  <p><span style="font-weight:bold;"><br /></span></p>

  <p><span style="font-weight:bold;">Bu</span> <span style="font-weight:bold;font-style:italic;">Stranger Than Fiction</span> <span style="font-weight:bold;">filminin konusu değil mi?</span></p>

  <p>Acaba? O dediğin Will Ferrell’ın birinin kitabındaki bir karakter olduğunu öğrendiği film, değil mi? (IMDB’ye bakıp öğrenebileceğimi biliyorum ama tembelim.) Ama ben burada karakter değil yazarım. Yani kavram aynı, uygulama farklı. Acaba?</p>

  <p>Ama bakın; sahiden öyleyse bile başıma gelenin yaratıcılık bakımından %100 <span style="font-style:italic;">orijinal</span> olduğunu söylemedim. Mesela <span style="font-style:italic;">The Purple Rose of Cairo'</span>da karakterler ekrandan dışarı fırlar. Herkesin bir peri masalı veya edebi karakter olduğu Jasper Fforde kitapları var. Denise Hogan kitaplarında sürekli karakterleriyle tartışır ve karakterler bazen onu dinlemeyip konunun içine ederler. Annem onlara bayılır. Tanrı aşkına, <span style="font-style:italic;">The Last Action Hero</span> ne güne duruyor? Onu hiç izlediniz mi? İzlediniz demek. Kusura bakmayın.</p>

  <p>Ortada bir de küçük ama belirgin bir ayrıntı var: Tüm o şeyler kurgusalken bu olay <span style="font-style:italic;">gerçekten başıma geliyor</span>. Dediğim gibi; ince bir fark. Ama bir o kadar da önemli. Benim derdim orijinallik değil. Yalnızca bu sorunu çözmeye çalışıyorum.</p>

  <p><span style="font-weight:bold;"><br /></span></p>

  <p><span style="font-weight:bold;">Hey, dizinin adı [buraya bir dizi adı giriniz] mi?</span></p>

  <p>Dostum, “isimsiz kalmak istiyorum” ifadesinin nesini anlamıyorsun? Doğru tahminde bulunsan bile sana söylemeyeceğim. Bir ipucu ister misin? Peki: Dizinin adı <span style="font-style:italic;">30 Rock</span> değil. Ayrıca ben de Tina Fey değilim. Mmmmm... Tina Fey.</p>

  <p>Aynı şekilde:</p>

  <p><span style="font-weight:bold;"><br /></span></p>

  <p><span style="font-weight:bold;">Bugünlerde köpeksen bunu internetten gizleyemeyeceğini biliyorsun, değil mi?</span></p>

  <p>Evet ama <span style="font-style:italic;">bu köpek</span> bu blog hesabını geçici bir e-posta adresiyle açtı ve Web’de gezerken Tor<a href="../Text/DipNotlar.xhtml#bookmark31" id="footnote31"><sup>31</sup></a> kullanıyor.</p>

  <p><span style="font-weight:bold;"><br /></span></p>

  <p><span style="font-weight:bold;">Neden kimsenin ölmediği bir senaryo yazmıyorsun?</span></p>

  <p>Eh, öyle yapabilirim elbette. Fakat o zaman iki sorunla karşılaşırım:</p>

  <p>1. Senaryo teslim edildikten sonra yapımcılar der ki, “Şu sahnenin daha heyecanlı olması gerekiyor. Birini öldür.” O zaman senaryodaki birini öldürmem gerekir, yoksa bunu başka bir yazar yapar. Veya yapımcılardan biri ismini jeneriğe eklemeden senaryoyu elden geçirir ya da yönetmen çekim sırasında bir karaktere nalları diktirir. Sonuçta illaki biri ölür.</p>

  <p>2. Kimseyi öldürmesem bile bir dram yaşanması gerekir ve benimki gibi bir dizide kimse ölmezse dram yaratmak için biri en azından sakat kalır veya ayaklı bir çıbana dönüşeceği bir hastalığa yakalanır. Bir karakteri öldürmektense onu ayaklı bir çıbana dönüştürmek muhakkak ki daha iyidir; yine de bu o kişi için <span style="font-style:italic;">rahat</span> bir durum değildir ve bunu ona yine ben yapmış olurum. Yani her halükarda vicdan azabı çekerim.</p>

  <p>İnanın bana; karakterlerin minderlerde keyif çatmaktan, çikolata yemekten ve bir saat boyunca (tabii kapitalizm esinli istirahat araları olan reklamlar hariç) doya doya sevişmekten başka bir şey yapmadıkları senaryolar teslim etmeyi çok isterim. Sanırım seyirci de bunu dert etmez - öyle bir dizi hem ilham verici hem de eğitici olur! Fakat bu o tür bir dizi değil ve kablolu televizyonun izin vereceği taşkınlığın bir sınırı var.</p>

  <p>Yani özetle dizimize uygun şeyler yazmak zorundayım. Yazmazsam işten kovulurum, işten kovulmak da istemiyorum.</p>

  <p><span style="font-weight:bold;"><br /></span></p>

  <p><span style="font-weight:bold;">Söylediğin sahiden doğruysa bunun varoluşsal çıkarımlarının inanılmaz olduğunu herhalde anlıyorsundur!</span></p>

  <p>Evet, bu çok acayip bir durum. Bunun hakkında oturup saatlerce konuşabilirim - tabii gündelik yaşantımın da içine etmeseydi. Bunun nasıl bir şey olduğunu düşünebiliyor musunuz? Bir sabah kalkıp dışarı çıktığınızda bahçenizde bir <span style="font-style:italic;">Tyrannosaurus</span> rex’le burun buruna gelmek gibi. İlk beş saniye boyunca kanlı canlı bir dinozor gördüğünüze hayret edersiniz. Sonra dönüp koşa koşa kaçarsınız, çünkü bir T-rex’in gözünde kıtır kıtır yenilecek bir atıştırmalıktan başka bir şey değilsinizdir.</p>

  <p><span style="font-weight:bold;"><br /></span></p>

  <p><span style="font-weight:bold;">Bahçende bir T-rex var mı?</span></p>

  <p>Hayır.</p>

  <p><span style="font-weight:bold;"><br /></span></p>

  <p><span style="font-weight:bold;">Tüh.</span></p>

  <p>Bana hiç yardımın dokunmuyor.</p>

  <p><span style="font-weight:bold;"><br /></span></p>

  <p><span style="font-weight:bold;">Tıkanıp kaldığını söyleyen bir yazar için fazlasıyla yazmıyor musun?</span></p>

  <p>Evet ama bu gerçekten yazmak sayılmaz, değil mi? Burada yaratıcı bir şey yapmıyorum; sadece yorumlara cevap veriyor ve yardım istiyorum. Bloglar iyidir hoştur ama benim asıl yapmam gereken senaryo yazmak. Ve şu anda öyle bir şey yapamıyorum. Beynimin yaratıcı lobu tamamen devre dışı kaldı. Tıkanıklık orada.</p>

  <p><span style="font-weight:bold;"><br /></span></p>

  <p><span style="font-weight:bold;">Final Draft programını kullandığından bahsettin. Sorunun yazılımda olabileceğini hiç düşündün mü? Şahsen ben Scrivener kullanıyorum. Sen de onu denemelisin!</span></p>

  <p>Vay be, sahi mi? Ahbap, biri gözünün önünde kalp krizi geçirirse fırsattan yararlanıp ona inanılmaz düşük kolesterollü diyetinden de bahseder misin? Bak o çok <span style="font-style:italic;">süper</span> olur.</p>

  <p>Sorun yazılımda değil. Sorun ne zaman yazsam birini <span style="font-style:italic;">öldürüyor</span> olmam. Yardım etmek istiyorsanız evde yangın çıktıktan sonra belirli bir fıskiye markası tavsiye etmeyin. Onun yerine gidip bir hortum kapın.</p>

  <p>Bununla ilgili olarak:</p>

  <p><span style="font-weight:bold;"><br /></span></p>

  <p><span style="font-weight:bold;">Yazdığın her şeye inanıyorum ve bence buluşup bu konuyu BERABER YAŞADIĞIM ANNEMİN EVİNDEKİ GİZLİ BODRUM BARINAĞIMDA ayrıntılı biçimde konuşmalıyız.</span></p>

  <p>Of be dostum. İsim vermememin bir sebebi de bu.</p>

  <p>Artık soru-cevap seansı sona erdiğine göre bana gerçekten yardım edebilecek biri var mı? Lütfen.</p>

  <p style="text-align: right;">İBY</p>

  <p><br /></p>

  <p style="text-align:center">***</p>

  <p><br /></p>

  <p>Nihayet! Yorumlardan birinde sahiden iyi bir fikirle karşılaştım ve şimdi onu aynen yazıyorum:</p>

  <p><span style="font-style:italic;">Son mesajında yaratıcı ile yaratanın arasındaki çizginin bir şekilde kaybolduğu (veya en azından bulanıklaştığı) bazı filmlerden ve kitaplardan bahsetmiştin. O filmleri ve kitapları yazanların da seninkine benzer tecrübeler yaşamış olabileceklerini hiç düşündün mü? Yaşamış olmaları ve senin isim vermemenle aynı sebepten, yani zırdeli gibi gözükmek istemedikleri için bundan bahsetmemiş olmaları mümkün. Ama onlarla konuşursan ve tecrüben onlarınkine benziyorsa belki sana açılabilirler. Belirli bir üne sahip bir senaryo yazarı olman da en azından ilk başta senden dehşet içinde kaçmalarını önleyebilir.</span></p>

  <p>“En azından ilk başta” kısmı hoş bir dokunuş olmuş; teşekkürler. Ayrıca haftalık bir televizyon dizisinin senaryo yazarının itibar sahibi olduğu gibi bir yanılgıya kapılmana sevindim. Bunu okumak içimi ısıttı.</p>

  <p>Fakat soruna cevap vermek gerekirse hayır, hiç düşünmedim. Çünkü, şey, bu delice bir durum, değil mi? Ve bizler böyle şeylerin olmadığı gerçek dünyada yaşıyoruz. Fakat öte yandan bunlar sahiden de başımdan geçti ve -kusura bakmayayım ama- ne bir yazar ne de bir insan olarak pek özel biri sayılmam.</p>

  <p>O nedenle: Başıma gelenin başkalarının da başına gelmesinin bütünüyle mümkün olduğunu itiraf etmeliyim. Ve eğer başkalarının başına geldiyse yazmalarını kısıtlamayan bir yoldan bu durumla başa çıkmış olmaları da bütünüyle mümkün.</p>

  <p>Buradaki amaç da o. Artık bir planım var: O yazarlarla temas kur ve benimki gibi gizli bir tecrübe yaşamışlar mı öğren.</p>

  <p>Bu çözüm son derece makul gözüküyor; tâ ki ne anlama geldiğini düşünene kadar. Bir fikir vermek gerekirse müsaade edin size <span style="font-style:italic;">İsimsiz Bir Yazar, İçinde Bulunduğu Çıkmazı İnternet Dışı Birine Danışıyor</span> başlıklı kısa ve tek perdelik bir tiyatro oyunu sunayım:</p>

  <p><span style="font-weight:bold;"><br /></span></p>

  <p><span style="font-weight:bold;">İSİMSİZ BİR YAZAR</span></p>

  <p>Merhaba! Yazdığım senaryolardaki karakterler tarafından ziyaret edildim ve ne zaman bir aksiyon sahnesi yazsam onları öldürdüğüm konusunda bilgilendirildim. Böyle bir şey sizin de başınıza geldi mi?</p>

  <p><span style="font-weight:bold;"><br /></span></p>

  <p><span style="font-weight:bold;">DİĞER YAZAR</span></p>

  <p>Merhaba İsimsiz Bir Yazar! Bir elimde mahkemeden alınmış bir uzaklaştırma emri, diğerindeyse bir şok tabancası tutuyorum. Önce hangisiyle tanışmak istersin?</p>

  <p><br /></p>

  <p>Tabii canım, bu mükemmel planın nasıl ters gidebileceğini tahmin bile edemiyorum.</p>

  <p>Fakat öte yandan daha iyi bir planım sahiden var. Şöyle yapacağım:</p>

  <p>- Karakterleri o veya bu şekilde gerçeklik duvarını aşan yazarların bir listesini çıkar.</p>

  <p>- Onlarla temas kur ve bir ruh hastası izlenimi vermeden yazdıklarının gerçek tecrübelere dayanıp dayanmadığını öğren.</p>

  <p>- Çıkar sağla! Şey, çıkar sağlama ama eserleri sahiden gerçek tecrübelere dayanıyorsa onlardan yazmaya devam etmenin bir yolunu öğren.</p>

  <p>Kulağa tüyler ürpertici gelmeyen tanışma yöntemleri tasarlamaya gidiyorum. Bana şans dileyin.</p>

  <p style="text-align: right;">IBY</p>

  <p><br /></p>

  <p style="text-align:center">***</p>

  <p><br /></p>

  <p>Çocuklar, cidden; hangi dizide çalıştığımı tahmin etmeye çalışmaktan vazgeçin. Söylemeyeceğim, işte o kadar. Çünkü <span style="font-style:italic;">kovulmak</span> istemiyorum. Benim gibi insanlar çalıştıkları işten sizin gibi insanlara (yani internete) bahsettiklerinde aynen öyle olur. Hele ki benim gibi insanlar karakterlerinin ete kemiğe bürünüp kendileriyle konuştuklarını iddia ederlerse. Tahmin yürütmenin size eğlenceli geldiğini biliyorum ama hadi artık. Lütfen biraz anlayış gösterin. Bu iş bittikten sonra her şey yolunda gitmişse söyleyeceğime söz veriyorum. Mesela beş yıl içinde diyelim. Veya bir Emmy ödülü kazandıktan sonra. Artık hangisi daha önce gelirse (tahminimce beş yıl).</p>

  <p>Tamam mı? Tamam. Teşekkürler.</p>

  <p><br /></p>

  <p style="text-align:center">***</p>

  <p><br /></p>

  <p>Merhaba internet. Güncelleme istiyorsunuz. Eh, işte buyurun. Benim durumuma benzer hikâyeler yazmış bazı yaratıcı tipler buldum - daha önce burada bahsettiklerimiz de dahil: <span style="font-style:italic;">Purple Rose of Cairo</span> için Woody Allen, Jasper Fforde, Zak Penn ve Adam Leff (<span style="font-style:italic;">Last Action Hero),</span> Zach Helm (<span style="font-style:italic;">Stranger than Fiction</span>) ve de Denise Hogan. Planım ilk başta aklı başında yaklaşmak -en azından büsbütün deli olmadığım izlenimini uyandırmak için- ve sonra yazdıklarının gerçek hayattaki tecrübeleriyle herhangi bir bağlantısı olup olmadığını <span style="font-style:italic;">çok üstü kapalı bir şekilde</span> sormak. Sonra mesajlarım yazarlara gidecek ve yemi yutan biri çıkıp çıkmadığına bakacağız.</p>

  <p>Siz seyirciler arasında ellerini kaldıranlar olacağını şimdiden görür gibiyim. O yüzden içinizi rahatlatayım: Evet, cevapları sizinle paylaşacağım - tabii kimlikleri ele verecek başlıca ayrıntıları kesip attıktan sonra. Hadi ama, bana öyle bakmayın.</p>

  <p>İsimsiz kalmak için uğraştığımı unuttunuz mu? Evet. Çok fazla ayrıntı verirsem kendimi içinde saklandığım bu tuhaf dolabın dışında buluveririm (aslında hiç fena bir dolap değil; mis gibi çam odunu ve çaresizlik kokuyor). Ama öte yandan bana yardımcı olduğunuz için sizi bu konuda güncel tutmayı kendime görev biliyorum.</p>

  <p>Ayrıca, herhangi bir yanılgıya yer bırakmamak için, tam olarak şöyle yanıtlarla karşılaşmayı bekliyorum: “Vay be, bana yazan çoğu gelişigüzel insandan bile daha delisin. Sakinleştirici ilaç tavsiyesinde bulunmamı ister misin?” Çünkü gelen kutumda böyle bir şeyle karşılaşsam ben de o tepkiyi verirdim. Hatta aynı tepkiyi <span style="font-style:italic;">verdim.</span> Başarılı bir televizyon dizisinde yazarlık yaptığınız zaman size gönderilen delice şeylere dünyada inanmazsanız. Veya belki de inanırsınız. Delilik bugünlerde fazlasıyla yaygın.</p>

  <p>(e-postaları yollamak için verilen ara)</p>

  <p>İşte yolladım. Şimdi birinin cevap yazmasının ne kadar vakit alacağını göreceğiz. Bir bahis havuzu başlatmak ister misiniz?</p>

  <p style="text-align: right;">İBY</p>

  <p><br /></p>

  <p style="text-align:center">***</p>

  <p><br /></p>

  <p>Vay be, bu hiç de uzun sürmedi. İlk cevap. E-postayı aşağıda veriyorum:</p>

  <p><br /></p>

  <p>XXX XXXXX gmail.com üzerinden <u>ayrıntıları göster</u></p>

  <p>16:33 (0 dakika önce)</p>

  <p><br /></p>

  <p><span style="font-weight:bold;">Sevgili İSİMSİZ BİR YAZAR:</span></p>

  <p><span style="font-weight:bold;">Merhaba. Ben XXX XXXXX’in asistanı XXX XXXXX. Sorunuz elimize geçmiş bulunmakta ve bunun büyük bir dergi veya gazete için yaptığınız bir tür kreatif ya da röportaj projesi olup olmadığını merak ediyoruz. Lütfen bizi bilgilendirin.</span></p>

  <p><span style="font-weight:bold;"><br /></span></p>

  <p>Benim yanıtım:</p>

  <p><span style="font-weight:bold;">Merhaba XXX XXXXXX. Hayır; bu herhangi bir gazete, dergi veya blog için değil (şey, belki kişisel bloğumda yer veririm). Daha ziyade kendim için sordum. İlginize teşekkürler ve lütfen XXX XXXXX’in kısa bir sohbete zamanı olup olmadığı konusunda bana haber verin. Öyle bir şey çok işime yarar.</span></p>

  <p><span style="font-weight:bold;"><br /></span></p>

  <p>Asistanın yanıtı:</p>

  <p><span style="font-weight:bold;">Maalesef XXX XXXXX’in şu aralar müsait bir zamanı bulunmamaktadır. İlginiz için teşekkürler ve projenizde iyi şanslar.</span></p>

  <p><span style="font-weight:bold;"><br /></span></p>

  <p>Tercümesi: <span style="font-style:italic;">People</span> ve hatta <span style="font-style:italic;">Us</span> dergisi için deliliğine katlanabiliriz. Ama bu bağımsız bir delilikse seninle işimiz olmaz.</p>

  <p>Off. Bir zamanlar bu kentte bağımsız deliliğe saygı duyulurdu. David Lee Roth o zamanlar Whisky’de takılırdı. Daha doğrusu öyle duydum. O sırada <span style="font-style:italic;">altı</span> yaşında falandım.</p>

  <p>Biri gitti, kaldı beş...</p>

  <p style="text-align: right;">İBY</p>

  <p><br /></p>

  <p style="text-align:center">***</p>

  <p><br /></p>

  <p>Yeni bir yanıt. Aslında bu seferki olağanüstü.</p>

  <p><br /></p>

  <p><span style="font-weight:bold;">Alıcı: İSİMSİZ BİR YAZAR</span></p>

  <p><span style="font-weight:bold;"><br /></span></p>

  <p><span style="font-weight:bold;">Gönderen: Av. XXX X XXXXX, XXXXXXX Hukuk Müşavirliği</span></p>

  <p><span style="font-weight:bold;"><br /></span></p>

  <p><span style="font-weight:bold;">Sayın Bay Yazar:</span></p>

  <p><span style="font-weight:bold;">XXX XXXXX’e e-posta yoluyla yöneltmiş olduğunuz soru, endişeye yol açan diğer tüm mektuplarda olduğu gibi asistanı tarafından bize yönlendirilmiş bulunmaktadır. Bay XXXXX mahremiyetine büyük önem vermektedir ve hem içeriği, hem de talepte bulunulmaksızın özel bir e-posta adresine gönderilmesi sebebiyle e-postanızdan büyük rahatsızlık duymuştur.</span></p>

  <p><span style="font-weight:bold;">Müvekkilimiz şimdilik XXXXXXX Emniyet Müdürlüğü’nden sizin ve e-postanızın soruşturulmasını istemeyerek meseleyi büyütmemeye karar vermiştir. Bununla beraber bir daha müvekkilimizle herhangi bir şekilde temas kurmaya çalışmamanızı sizden rica ediyoruz. Öyle bir teşebbüste bulunursanız tüm yazışmaları XXXXXXX Emniyet Müdürlüğü’ne ve FBI’a yönlendirmekle kalmayacak, aynı zamanda hakkınızda bir uzaklaştırma emri çıkaracağız. Bu tür bir gelişmenin hiç vakit kaybetmeden haber merkezlerine düşeceğini ve XXXXXXXX’teki kadrolu bir yazar olarak kariyerinize ağır bir darbe indireceğini belirtmemize gerek yoktur.</span></p>

  <p><span style="font-weight:bold;">Bu konuda sizden bir daha mektup almayacağımızı umuyoruz.</span></p>

  <p style="text-align: right;"><span style="font-weight:bold;">Saygılarımla,</span></p>

  <p style="text-align: right;"><span style="font-weight:bold;">Av. XXX X XXXXX, XXXXXXX</span></p>

  <p style="text-align: right;"><span style="font-weight:bold;">Hukuk Müşavirliği Ortağı</span></p>

  <p><br /></p>

  <p>Vay be.</p>

  <p>Sırf bilginiz olsun diye söylüyorum; yolladığım e-posta şöyle başlamıyordu: “Sevgili XXXXX, dün gece yatağının başında durup senin uyumanı seyrederken...” Ciddi söylüyorum. Yemin ederim.</p>

  <p>Bu şahıs ya kedisi gibi giyinip evinin önünde bekleyen insanlardan normalin üstünde e-posta alıyor, ya da mektubum onu bambaşka bir sebepten dolayı ürküttü. Hımmm.</p>

  <p>Gerçeği öğrenmek için FBI’ı işe karıştırmaya değer mi?</p>

  <p>Hayır. Hayır, değmez.</p>

  <p>En azından <span style="font-style:italic;">şimdilik.</span> Yine de ilginç.</p>

  <p>Şimdi de içimden bu şahsın kedisi gibi giyinip evinin önünde beklemek geliyor. Ama vakit henüz erken ve hafta içindeyiz. Belki birkaç kadeh cin kokteyli daha yuvarladıktan sonra.</p>

  <p style="text-align: right;">İBY</p>

  <p><br /></p>

  <p style="text-align:center">***</p>

  <p><br /></p>

  <p>Yorumlardan:</p>

  <p><span style="font-style:italic;">Karakterlerinin canlandığına ikna olmuş değilim, fakat tıkanıp kalmış bir yazar için bu sitede durumunla bu kadar dalga geçebilmen beni hayrete düşürüyor; özellikle de gerçek işin tehlikedeyken. Yerinde olsam şimdilerde altıma kaçırırdım.</span></p>

  <p>Ah, güven bana. Kaçırıyorum. Hem de nasıl. Yakındaki süpermarkette hiç emici külot kalmadı. Onları gece vakti satın alıyorum ki komşularım beni görmesin. Kirlendiklerinde de benim oldukları anlaşılmasın diye onları yan komşumun çöp bidonuna atıyorum. Kendimle gurur duyduğum söylenemez. Veya kuru olduğum.</p>

  <p>Sana küçük bir sır vereyim internet: Şu an bu bloğu yazmamın bir sebebi de kendimi katıksız bir korkuyla altıma kaçırmaktan alıkoymak. Yaratıcı bir şey yazmadan bir hafta geçirdiğim son seferde üniversitede okuyordum ve feci bir gıda zehirlenmesi yüzünden altı gün hastanede kalmıştım. (Yurt yemekleri. Her zaman taze değildir. Zaten bir tek ben zehirlenmedim. O yılın geri kalanında yurdum Kusmuk Sarayı olarak bilindi. Neyse, konunun dışına çıktım.) Üstelik ince bağırsağım ağzımdan fırlayacakmış gibi hissettiğim o günlerde bile hikâyeler tasarlıyor ve kafamda diyaloglar deniyordum. Şimdilerdeyse ne zaman bir hikâye tasarlamaya veya senaryodaki bir diyalogu düşünmeye çalışsam beynimde bir duvar beliriyor. Bir. Türlü. Yazamıyorum.</p>

  <p>Daha önce hiç böyle bir şeyle karşılaşmadım. Sonumun geldiğini, yaratıcılık depomdaki benzinin tamamen bittiğini, bundan sonra kariyerimde telif artıklarından ve arada bir Lear ning Annex’te<a href="../Text/DipNotlar.xhtml#bookmark32" id="footnote32"><sup>32</sup></a> ders vermekten başka bir şey olmayacağını düşünüp dehşete kapılıyorum. O duruma düşmektense öleyim daha iyi. Hatta o denli korkuyorum ki şu anda yapacak sadece iki şey düşünebiliyorum:</p>

  <p>1. Antifrizden ve OxyContin’den<a href="../Text/DipNotlar.xhtml#bookmark33" id="footnote33"><sup>33</sup></a> özel bir kokteyl hazırlayıp tost makinemle birlikte şöyle uzun ve rahat bir banyo yapmak.</p>

  <p>2. Bir metadon<a href="../Text/DipNotlar.xhtml#bookmark34" id="footnote34"><sup>34</sup></a> tedavisi niyetine böyle bir blogda yazmak. Bu seçeneklerden biri suda kalmaktan şişmiş cesedimin bir hafta sonra bulunmasını gerektirmiyor. Bilin bakalım hangisi.</p>

  <p>İşin dalga geçme kısmına gelince; bakın, on iki yaşımdayken apandistim patladı ve ameliyathaneye götürülürken doktoruma şunu sordum: “Bu durum piyano çalma becerimi nasıl etkileyecek?” Doktor da bana dedi ki: “Merak etme, piyano çalmaya devam edebileceksin.” Ben de şu karşılığı verdim: “Vay canına! Daha önce çalamıyordum!”</p>

  <p>Sonra da beni bayılttılar.</p>

  <p>Demek istediğim şu ki, karın zarı enfeksiyonundan ölmek üzereyken bile espri yapma derdindeydim. Esprimin bir halta benzediği yoktu ama yine de yapmaktan geri durmuyordum. (Aslında babamın daha sonra istirahat odasında söylediği gibi, “O anda yapabileceğin onca espri dururken gittin onu yaptın. Senin gibi oğlum olmaz olsun.” Babam espri işini çok ciddiye alırdı.)</p>

  <p>Yukarıdakilerin kısa versiyonu: Şu anda ödümün ne kadar bokuma karıştığını yazmaya kalksam çoktan kaçıp giderdiniz. Ve ben de muhtemelen kendimi balkondan aşağı atardım. Espri yapmanın daha iyi olduğunu düşünüyorum.</p>

  <p>Ya siz?</p>

  <p style="text-align: right;">İBY</p>

  <p style="text-align: center;">***</p>

  <p style="text-align: right;"><br /></p>

  <p>Hey, işte şimdi bir yere varıyoruz. Aşağıdaki e-posta, listemde bulunan bir sonraki kişiden geldi.</p>

  <p><br /></p>

  <p><span style="font-weight:bold;">Sevgili İsimsiz Bir Yazar:</span></p>

  <p><span style="font-weight:bold;">E-postan pek çok açıdan ilgimi çekti. Sahiden de kitaplarımda yaşananlar ile gerçek hayatımda yaşananlar arasında bir bağlantı var. Kurnazca bir muğlaklıkla sorduğun sorular bana aynı bağlantının sende de olabileceğini düşündürdü.</span></p>

  <p><span style="font-weight:bold;">Şu tesadüfe bak ki yarın XXXXXXXX Stüdyolarına sunacağımız bir proje için film menajerimle buluşmak üzere Los Angeles’a geliyorum. Sektörle yapacağım hoşbeş faslının ardından seninle seve seve görüşüp sohbet edebilirim. XXX XXXX XXXXXXX’de kalacağım; zaman bulursan saat 5 civan barda buluşalım.</span></p>

  <p style="text-align: right;"><span style="font-weight:bold;">Sevgilerimle,</span></p>

  <p style="text-align: right;"><span style="font-weight:bold;">xxxxxx xxxxxx</span></p>

  <p><br /></p>

  <p>İşte bu son derece ümit vadedici gözüküyor. Şimdi tek yapmam gereken önümüzdeki 24 saat boyunca heyecandan patlamamak. Neyse ki yarın gün boyu toplantılara katılmam lazım. Ve evet, <span style="font-style:italic;">neyse ki</span> dedim, çünkü işyerinde ne kadar çok toplantıya katılırsam yazmam gereken senaryolar hakkında o kadar az soruya maruz kalırım. Bahane bulmam gittikçe güçleşiyor. Kadrodaki diğer yazarlardan birine senaryo üzerinde birlikte çalışmamızı ve hikâyenin özetini (ve belki ilk taslağı da) onun halletmesini önerdim. İlk taslağı ona yazdırabilirim, çünkü ondan kıdemliyim. Ayrıca bunu vicdan azabı çekmeden yapabilirim, çünkü ona borç vermiştim. Davranışımın ahlaki boyutunu sorgulamıyor değilim, fakat buna eskisi kadar kafa yorduğumu da söyleyemem.</p>

  <p>Umarım yarın buluşacağım yazardan işime yarayacak bir şeyler öğrenebilirim. Toplantılara girmek ve kıdemsizlerden istifade etmek beni ancak bir yere kadar götürür.</p>

  <p style="text-align: right;">İBY</p>

  <p><span style="font-weight:bold;"><br /></span></p>

  <p style="text-align: center;"><span style="font-weight:bold;">***</span></p>

  <p><br /></p>

  <p>Tamam. Diğer yazarla buluştum. Adını da açıklayayım: Denise Hogan. Ve “sohbetimizi” tarif etmek için alışkın olduğum bir format kullanacağım.</p>

  <p><br /></p>

  <p><span style="font-weight:bold;">İÇ - KAFE - KÖŞEDEKİ BİR MASA - GÜNDÜZ</span></p>

  <p>İki kişi ellerinde kahve fincanlarıyla bir masada oturmaktadır. Masanın üstünde keklerinden artakalanlar vardır. Karakterler İSİMSİZ BİR YAZAR ve DENISE HOGAN’dır. Bir saattir konuşmaktadırlar ve bu süre zarfında İSİMSİZ BİR YAZAR içinde bulunduğu krizi DENISE’e ayrıntılarıyla anlatmıştır.</p>

  <p><br /></p>

  <p>DENISE</p>

  <p>Kendini çok ilginç bir duruma sokmuşsun.</p>

  <p><br /></p>

  <p>İSİMSİZ BİR YAZAR</p>

  <p>Ben olsam “ilginç” sözcüğünü değil, “boku yemek” ifadesini kullanırdım.</p>

  <p><br /></p>

  <p>DENISE</p>

  <p>Evet, o da işimizi görür.</p>

  <p><br /></p>

  <p>İBY</p>

  <p>Ama aynı şey senin de başına geldi, değil mi?</p>

  <p>Romanlarında yazdığın karakterler sürekli seninle tartışıyorlar ve konunun nasıl gelişmesini istediğine aldırış etmeden kafalarına göre davranıyorlar. Bu senin tescilli tarzın. Romanlarındaki olaylar gerçekten olmuş gibi yazıyorsun.</p>

  <p><br /></p>

  <p>DENISE</p>

  <p>(nazikçe)</p>

  <p>Şey; bana kalırsa bu duruma bir tanım getirmeliyiz.</p>

  <p><br /></p>

  <p>İBY</p>

  <p>(geri çekilir)</p>

  <p>Duruma tanım getirmek mi? Bu, “Hayır, böyle bir şey benim başıma hiç gelmedi, seni gidi kaçık seni,” demekle aynı kapıya çıkarmış gibi gözüküyor.</p>

  <p><br /></p>

  <p>DENISE</p>

  <p>(bezgince)</p>

  <p><span style="text-indent: 1.5em;">İBY, seninle açık konuşabilir miyim?</span></p>

  <p><br /></p>

  <p>İBY</p>

  <p>Son bir saattir sana neler sayıp döktüğüm düşünülürse mi? Evet, lütfen açık konuş.</p>

  <p><br /></p>

  <p>DENISE</p>

  <p>Bloğunu okuduğum için buraya geldim.</p>

  <p><br /></p>

  <p>İBY</p>

  <p>Benim bir bloğum yok ki.</p>

  <p><br /></p>

  <p>DENISE</p>

  <p>Gerçek ismin altında yok. Ama isimsiz Bir Yazar olarak bir bloğun var.</p>

  <p><br /></p>

  <p>İBY</p>

  <p>Ah. Ah, kahretsin.</p>

  <p><br /></p>

  <p>DENISE</p>

  <p>(ellerini kaldırır)</p>

  <p>Sakin ol, niyetim seni ele vermek değil.</p>

  <p><br /></p>

  <p>İBY</p>

  <p>Hasiktir!</p>

  <p>(ayağa kalkıp oradan gitmeyi düşünür, bir süre ileri geri volta atar, tekrar yerine oturur)</p>

  <p>Nasıl öğrendin?</p>

  <p><br /></p>

  <p>DENISE</p>

  <p>Egosu olan biri internette bir şeyi nasıl öğrenir? İsmime bağlı bir Google alarmı<a href="../Text/DipNotlar.xhtml#bookmark35" id="footnote35"><sup>35</sup></a> kurdum.</p>

  <p><br /></p>

  <p>İBY</p>

  <p>(ellerini saçlarında gezdirir)</p>

  <p>Kahrolası Google.</p>

  <p><br /></p>

  <p>DENISE</p>

  <p>Dördüncü duvarı<a href="../Text/DipNotlar.xhtml#bookmark36" id="footnote36"><sup>36</sup></a> aşan yazarlar hakkında bir çalışma mı yaptığını anlamak için bağlantıya tıkladım. Sonra bloğunun gerçekte neyi konu aldığını gördüm ve onu RSS<a href="../Text/DipNotlar.xhtml#bookmark37" id="footnote37"><sup>37</sup></a> bildirimlerime ekledim. Sen daha o e-postayı göndermeden önce benimle iletişime geçeceğini biliyordum.</p>

  <p><br /></p>

  <p>İBY</p>

  <p>Yani aslında buraya film menajerinle görüşmek için gelmedin.</p>

  <p><br /></p>

  <p>DENISE</p>

  <p>Şey, hayır. Bugün öğle yemeğinde buluştuk ve o Paramount yapımı hakkında sahiden konuştuk. Ama onu ancak senden e-posta aldıktan sonra aradım ve şehre geleceğimi söyledim. Endişelenme, başka niçin burada olduğumu söylemedim.</p>

  <p><br /></p>

  <p>İBY</p>

  <p>Yani karakterlerin canlanıp seninle konuşmuyorlar.</p>

  <p><br /></p>

  <p>DENISE</p>

  <p>Yazarların karakterlerini canlandırmaktan bahsederken kastettikleri her zamanki şey dışında hayır.</p>

  <p><br /></p>

  <p>İBY</p>

  <p>Aman ne güzel.</p>

  <p>(tekrar ayağa kalkar)</p>

  <p>Günümün önemli bir bölümünü boşa harcadığın için teşekkürler. Seninle tanıştığıma sevindim.</p>

  <p><br /></p>

  <p>DENISE</p>

  <p>Ama ikimizin ortak bir yönü var.</p>

  <p><br /></p>

  <p>İBY</p>

  <p>Boşa harcanan bir akşamüstünün dışında mı?</p>

  <p><br /></p>

  <p>DENISE</p>

  <p>(kızarak)</p>

  <p>Bak, buraya gelmemin sebebi bir deliye yakından bakmak değil. Öyle yapmak isteseydim boşandığım kocam ne güne duruyor? Buraya geldim, çünkü sanırım durumunu senden iyi anlıyorum. Bir keresinde benim de tıkanıp kaldığım olmuştu. Hem de çok fena.</p>

  <p><br /></p>

  <p>İBY</p>

  <p>Ne kadar fena?</p>

  <p><br /></p>

  <p>DENISE</p>

  <p>Bir seneden uzun bir süre. Sence bu yeterince fena mı?</p>

  <p><br /></p>

  <p>İBY</p>

  <p>İdare eder.</p>

  <p><br /></p>

  <p>DENISE</p>

  <p>Sanırım senin tıkanıklığına yardım edebilirim. Çünkü karakterlerinin gerçekten varolduklarına inansam da inanmasam da sanırım yaşadığım tıkanıklık senin şu anki durumuna yakındı.</p>

  <p><br /></p>

  <p>İBY</p>

  <p>Dediklerime inanmıyorsan durumun benimkine nasıl benzer anlamıyorum.</p>

  <p><br /></p>

  <p>DENISE</p>

  <p>Çünkü ikimizin de dokunmaktan çekindiğimiz karakterleri oldu.</p>

  <p><br /></p>

  <p>İBY</p>

  <p>(ihtiyatla yerine oturur)</p>

  <p>Devam et.</p>

  <p><br /></p>

  <p>DENISE</p>

  <p>Sebep ne olursa olsun öldürmekten ya da zarar vermekten korktuğun karakterlere sahipsin ve bu da yazmanı engelliyor. Benim kritik bir şey yaptıramadığım karakterlerim vardı. Onları hikâyelerimdeki bir kriz noktasına kadar getiriyordum ama sıra tetiği çekmeye -önemli bir şey yapmaya- geldiğinde bunu onlara asla yaptıramıyordum. Onları içine sokmak için kitabın pek çok bölümünü harcadığım çukurlardan çıkarmanın yollarını tasarlar dururdum. İzlediğim yöntem iyi değildi. Sonunda tamamen donup kaldım. Daha fazla yazamaz oldum.</p>

  <p><br /></p>

  <p>İBY</p>

  <p>Ama bu seninle ilgili—</p>

  <p><br /></p>

  <p>DENISE</p>

  <p>Bekle, daha bitirmedim. Nihayet bir gün bilgisayarımın karşısında oturup karakterlerime elimi bile sürmezken içlerinden birinin yazar olarak bana döndüğünü ve şöyle dediğini yazdım: “Artık kahrolası bir karar versen olmaz mı? Hayır mı? Peki. Öyleyse ben hallederim.” Sonra karakterim hiç beklemediğim -hattâ ondan yapmasını istemediğim- bir şey yaptı. Yaptığında da sanki dev bir olasılıklar seli tıkanıklık barajımı yıkıp geçti. Karakterim ona yaptırmaktan korktuğum şeyi yaptı.</p>

  <p><br /></p>

  <p>IBY</p>

  <p>Neydi o şey?</p>

  <p><br /></p>

  <p>DENISE</p>

  <p>Bilinçlenmek. Bir şey yapmak belirli bir karakter için uzun vadede felaketle sonuçlansa bile yine de bir şey yapmaktır.</p>

  <p><br /></p>

  <p>İBY</p>

  <p>Güven bana; benim karakterlerimin sorunu bilinçlenmek değil.</p>

  <p><br /></p>

  <p>DENISE</p>

  <p>Öyle olduğunu söylemedim. Ama karakterlerim başka bir şey daha yapıyorlardı. Bir şeye başkaldırıyorlardı.</p>

  <p><br /></p>

  <p>İBY</p>

  <p>Neye?</p>

  <p><br /></p>

  <p>DENISE</p>

  <p>Kötü yazı yazmama. Karakterlerimin ihtiyaç duydukları şeyi -onları daha ilginç kılmak için metinlerimde yeteri kadar cesur davranma işini- yapmıyordum. O yüzden onlar bunu kendi başlarına yaptılar. Tabii onlar derken kendimi -veya yazar beynimin daha önce temas kurmaya niyetlenmediğim bir kısmını- kastediyorum. Belki senin yapman gereken de budur.</p>

  <p><br /></p>

  <p>İBY</p>

  <p>Bekle. Kötü bir yazar olduğumu mu söylüyorsun?</p>

  <p><br /></p>

  <p>DENISE</p>

  <p>Öyle bir şey demedim.</p>

  <p><br /></p>

  <p>İBY</p>

  <p>İyi.</p>

  <p><br /></p>

  <p>DENISE</p>

  <p>Ama dizini seyrettim. Senaryoların çoğu berbat.</p>

  <p><br /></p>

  <p>İBY</p>

  <p>(ellerini bezgince kaldırır)</p>

  <p>Of, hadi ama.</p>

  <p><br /></p>

  <p>DENISE</p>

  <p>(sözlerine devam eder)</p>

  <p>Üstelik hiç de gereği yokken öyleler!</p>

  <p><br /></p>

  <p>İBY</p>

  <p>(öne eğilerek)</p>

  <p>Hiç senaryo yazdın mı? Bir televizyon dizisi için her hafta bölüm yetiştirmek ne kadar zordur biliyor musun?</p>

  <p><br /></p>

  <p>DENISE</p>

  <p>Hayır ama sen biliyorsun. Sana bir şey sorayım: Sahiden yeterince çaba harcadığını düşünüyor musun? Unutma, bloğunu okudum. Ürünlerinin kalitesi için bahaneler bulduğunu biliyorum; onları ne kadar hızlı yazdığın hakkında övünürken bile.</p>

  <p><br /></p>

  <p>İBY</p>

  <p>O dediğinin tıkanıp kalmamla hiçbir ilgisi yok.</p>

  <p><br /></p>

  <p>DENISE</p>

  <p>Yok mu? Benim tıkanma sebebim kötü yazdığımı bilmemdi ve bunu düzeltecek cesaretten yoksundum. Sen de kötü yazdığının farkındasın, fakat bunun için bahaneler üretiyorsun. Belki bu tıkanıklık sana bahane bulmanın artık işe yaramadığını söylüyordur.</p>

  <p><br /></p>

  <p>İBY</p>

  <p>Kahretsin, ben kötü yazdığım için tıkanıp kalmadım! Tıkandım çünkü başka birinin ölmesini istemiyorum!</p>

  <p><br /></p>

  <p>DENISE</p>

  <p>(başını sallar)</p>

  <p>Evet, bence yeni bahanen bu.</p>

  <p><br /></p>

  <p>İBY</p>

  <p>(tekrar ayağa kalkarak)</p>

  <p>Daha önce vaktimi boşa harcadığını düşünmüştüm. Artık bundan eminim. Çok sağol. Bunu bloğumda yazarken ismini kullanmadığımdan emin olurum.</p>

  <p><br /></p>

  <p>DENISE</p>

  <p>Konuşmamızı sahiden de bloğuna koyacaksan ismimi kullan. Sonra da söylediklerimin mantıklı olup olmadığını okuyucularına sor. Onlardan yardım istediğini söylüyorsun. Gerçekten o yardımı istiyor musun merak ediyorum.</p>

  <p><br /></p>

  <p>İSİMSİZ BİR YAZAR ORADAN ÇIKIP GİDER.</p>

  <p><br /></p>

  <p><br /></p>

  <p>İşte bu akşamüstünü böyle boşa harcadım: ne kadar kötü bir yazar olduğumu açıklayarak bana yardım ettiğini zanneden bir kadını dinleyerek - yok, bir dakika; kötü bir <span style="font-style:italic;">yazar</span> olduğumu değil, sadece kötü <span style="font-style:italic;">yazdığımı</span> açıklayarak. Çünkü ikisi arasında <span style="font-style:italic;">çok</span> büyük bir fark var.</p>

  <p>Ve hayır, dizi için yazdıklarımın kötü olduğunu asla söylemedim. Shakespeare olmadığını söyledim. Emmy ödülü kazanacak kadar iyi olmadığını da. Ama bunlar <span style="font-style:italic;">kötü</span> yazmakla aynı şey değil. Kötü yazsaydım bunu itiraf edecek kadar dürüst biri olduğuma inanıyorum. Ama yazamazsanız veya yazdıklarınız bir şeye benzemezse yıllar boyu bir yazar kadrosunda kalamazsınız. İster inanın ister inanmayın, sahip olmanız gereken asgari bir beceri düzeyi vardır. Ben Güney Carolina Üniversitesinde güzel sanatlar yüksek lisansı yapmış biriyim millet. O lisansı her önüne gelene vermezler. Keşke verselerdi. İyi bir iş bulana kadar altı sene boyunca öğrenci kredisi borcu altında ezilmezdim. Ama vermiyorlar.</p>

  <p>Demek istediğim şu: Siktir git Denise Hogan. Ben Los Angeles’a geldiğinde kafa bulabileceğin bir soytarı değilim. Sana gerçek bir sorun için akıl danıştım. Sense kalkıp benim ve işimin ağzına sıçtın. Eksik olma. Günün birinde aynı şeyi sana yapmayı iple çekiyorum.</p>

  <p>O zamana kadar bana nasıl “yardım ettiğinin” internet tarafından öğrenilmesinin keyfini çıkar. İnsanların buna bayılacaklarından eminim.</p>

  <p style="text-align: right;">İBY</p>

  <p><br /></p>

  <p style="text-align:center">***</p>

  <p><br /></p>

  <p>Az önce Gawker’dan bir muhabir beni cepten aradı. Burada yazdıklarıma (dizimin kablolu televizyonda gösterilmesi, bir saatlik bir dizi olması, birkaç sezondur devam etmesi, içinde bir sürü insanın ölmesi ve ilk düzenli işimi Güney Carolina Üniversitesinden mezun olduktan altı yıl sonra bulmam gibi) bakarak İsimsiz Bir Yazar’ın ben olduğumu ortaya çıkardıklarını söyledi.</p>

  <p>Ayrıca Denise Hogan’ın adını verdiğim için Facebook’a girip onun ismiyle bir görsel arama yapmışlar ve bana benzeyen bir adamla beraber Burbank’teki bir kafede oturduğu bugün tarihli bir fotoğraf bulmuşlar. Fotoğrafı onun bir hayranı iPhone’uyla çekmiş. Gelip Denise’le konuşmamış, çünkü çok heyecanlıymış. Ama anlaşılan kahrolası fotoğrafı dünya nüfusunun yarısının üye olduğu bir sosyal paylaşım sitesine yükleyemeyecek kadar heyecanlı değilmiş.</p>

  <p>İşte olay bu ve Gawker onu aşağı yukarı yirmi dakika sonra yayınlayacak. Şen şakrak Gawker muhabiri bu konuda söylemek istediğim bir şey olup olmadığını sordu. Tabii, söylemek istediğim bir şey var:</p>

  <p><span style="font-style:italic;">Siktir.</span></p>

  <p>Hepsi bu.</p>

  <p>Ve şimdi <span style="font-style:italic;">Gözüpek’in Serüvenleri</span>'nde bir yazar olduğum şu son birkaç saati muhtemelen tüm bu bok başlar başlamaz yapmam gereken şeyi yaparak geçireceğim: Kanepemde oturup koca bir şişe Jim Beam<a href="../Text/DipNotlar.xhtml#bookmark38" id="footnote38"><sup>38</sup></a> devirerek ve körkütük sarhoş olarak.</p>

  <p>Teşekkürler internet. Bu küçük macera benim için sahiden de yepyeni bir tecrübe oldu.</p>

  <p><br /></p>

  <p>Sevgilerle,</p>

  <p>Anlaşılan Artık Pek de İsimsiz Olmayan Bir Yazar</p>

  <p><br /></p>

  <p style="text-align:center">***</p>

  <p><br /></p>

  <p>Sevgili internet:</p>

  <p>Öncelikle akşamdan kalmayım ve bana çok parlak geliyorsun. Lütfen kendini biraz karart.</p>

  <p>Ah, bir dakika. Bu benim buradan halledebileceğim bir şey. Bekle.</p>

  <p>İşte. Böylesi çok daha iyi.</p>

  <p>İkincisi, önemli bir şey oldu. Bunu seninle paylaşmam gerek.</p>

  <p>Ve seninle paylaşmak için tekrar senaryo moduna geçmeliyim. Artık idare ediver.</p>

  <p><br /></p>

  <p>DIŞ - UFKA KADAR KESİNTİSİZ UZANAN DÜMDÜZ BİR ARAZI - MUHTEMELEN GÜNDÜZ</p>

  <p><br /></p>

  <p>İSİMSİZ BÎR YA - OF, SİKTİR ET, İNTERNETİN YARISI ZATEN BİLİYOR: NICK WEINSTEIN BAŞINI TUTUP YÜZÜNÜ EKŞİTEREK ARAZİYE ADIMINI ATAR. YANINDA BİR ADAM GELİŞİGÜZEL DİZ ÇÖKMEKTEDİR. BİRAZ GERİSİNDE KOCA BİR İNSAN KALABALIĞI VARDIR. NICK’İN YAKININDAKİ ADAM GİBİ ONLAR DA HEPTEN KIRMIZI ÜNİFORMA GİYMEKTEDİRLER.</p>

  <p><br /></p>

  <p>ADAM</p>

  <p>Nihayet.</p>

  <p><br /></p>

  <p>NICK</p>

  <p>(etrafına bakınır)</p>

  <p>Tamam, vazgeçiyorum. Neredeyim?</p>

  <p><br /></p>

  <p>ADAM</p>

  <p>Hiçbir yere çıkmadan yayılıp giden dümdüz, gri bir arazide. Burası beyninin içinin mükemmel bir benzetmesi Nick.</p>

  <p><br /></p>

  <p>NICK</p>

  <p>(ADAM’a bakar)</p>

  <p>Gözüm seni bir yerden ısırıyor.</p>

  <p><br /></p>

  <p>ADAM</p>

  <p>(gülümser)</p>

  <p>Isırmalı da. Beni öldürdün. Üstelik daha birkaç bölüm önce.</p>

  <p><br /></p>

  <p>NICK</p>

  <p>(bir saniyeliğine ağzı açık kalır, sonra)</p>

  <p>Finn, değil mi?</p>

  <p><br /></p>

  <p>FINN</p>

  <p>Doğru. Peki beni nasıl öldürdüğünü de hatırlıyor musun? NICK</p>

  <p>Patlayan bir kafayla.</p>

  <p><br /></p>

  <p>FINN</p>

  <p>Yine doğru.</p>

  <p><br /></p>

  <p>NICK</p>

  <p>Ama patlayan kafa <span style="font-style:italic;">seninki</span> değildi.</p>

  <p><br /></p>

  <p>FINN</p>

  <p>Hayır, başka birinindi. Ben tesadüfen oradaydım, hepsi bu.</p>

  <p>(doğrulur ve parmağıyla kalabalığı, özellikle de oradaki bir adamı işaret eder)</p>

  <p>Kafasını patlattığın adam o. El sallasana Jer!</p>

  <p><br /></p>

  <p>JER EL SALLAR. NICK DE ONA AYNI ŞEKİLDE KARŞILIK VERİR. ÇEKİNEREK.</p>

  <p><br /></p>

  <p>NICK</p>

  <p>(o da doğrulur ama dizleri titreyerek)</p>

  <p>Kafası patlamış biri için hiç de fena gözükmüyor.</p>

  <p><br /></p>

  <p>FINN</p>

  <p>Bizi öldürdüğün biçimde görmemenin sana daha kolay geleceğini düşündük. Öyle bir durumda Jer’in kafası olmazdı. Ben ağır yanıklarla kaplı olurdum. Diğerlerini parçalanmış, kısmen yenmiş, o korkunç hastalıklar yüzünden etleri eriyerek kemiklerinden akmış halde görürdün. Bilirsin işte. Pis bir durum. Öyle bir şeyin dikkatini dağıtacağına karar verdik.</p>

  <p><br /></p>

  <p>NICK</p>

  <p>Teşekkürler.</p>

  <p><br /></p>

  <p>FINN</p>

  <p>Hiç önemli değil.</p>

  <p><br /></p>

  <p>NICK</p>

  <p>Bunun gerçek olmadığını ve şu anda rüya gördüğümü farz ediyorum.</p>

  <p><br /></p>

  <p>FINN</p>

  <p>Bir rüya görüyorsun. Ama bu, gördüğün şeyin gerçek olmadığı anlamına gelmez.</p>

  <p><br /></p>

  <p>NICK</p>

  <p>(kafasını kaşıyarak)</p>

  <p>Şu anki ayıklık düzeyim için bu biraz fazla derin bir ifade Finn.</p>

  <p><br /></p>

  <p>FINN</p>

  <p>Öyleyse şunu dene: Gördüğün şey gerçek ama bir rüyada yer alıyor. Yoksa ölülerin seninle nasıl konuşabilirlerdi?</p>

  <p><br /></p>

  <p>NICK</p>

  <p>Benimle <span style="font-style:italic;">niçin</span> konuşmak istiyorsunuz ki?</p>

  <p><br /></p>

  <p>FINN</p>

  <p>Çünkü sana sormak istediğimiz bir şey var.</p>

  <p><br /></p>

  <p>NICK</p>

  <p>Artık kimseyi öldürmüyorum. Sizin yüzünden tıkanıp kaldım. Ve o tıkanıklık yüzünden işimi kaybetmek üzereyim.</p>

  <p><br /></p>

  <p>FINN</p>

  <p>Evet, tıkanıp kaldın. Ama bizim yüzümüzden değil. En azından direkt olarak.</p>

  <p><br /></p>

  <p>NICK</p>

  <p>Tıkanıp kalan benim. Sanırım niye tıkandığımı senden daha iyi bilirim.</p>

  <p><br /></p>

  <p>FINN</p>

  <p>Niye tıkandığını bilmiyorsun demedim. Ama bunun sebebini kendine itiraf etmiyorsun.</p>

  <p><br /></p>

  <p>NICK</p>

  <p>Lütfen yanlış anlama Finn, ama böyle Yodalık<a href="../Text/DipNotlar.xhtml#bookmark39" id="footnote39"><sup>39</sup></a> taslaman çok çabuk bayıyor.</p>

  <p><br /></p>

  <p>FINN</p>

  <p>İyi, öyleyse başka şekilde izah edeyim: DENISE Hogan var ya? Haklıydı.</p>

  <p><br /></p>

  <p>NICK</p>

  <p>(Ellerini havaya savurur)</p>

  <p>Kendi beynimde bile aynı lafı işitiyorum.</p>

  <p><br /></p>

  <p>FINN</p>

  <p>Sen fena bir yazar değilsin Nick. Ama tembelsin.</p>

  <p>(kalabalığı işaret eder)</p>

  <p>Ve çoğumuz o yüzden öldük.</p>

  <p><br /></p>

  <p>NICK</p>

  <p>Hadi ama, bu hiç adil değil. Öldünüz çünkü bu bir aksiyon dizisi. Aksiyon dizilerinde insanlar ölü. Zaten onlara aksiyon dizisi denmesinin sebeplerinden biri de budur.</p>

  <p><br /></p>

  <p>FINN</p>

  <p>(NICK’e bakar, sonra kalabalıktaki bir suratı işaret eder) Sen! Nasıl öldün?</p>

  <p><br /></p>

  <p>KIRMIZI ÜNİFORMALI #1</p>

  <p>Buz köpekbalığı!</p>

  <p><br /></p>

  <p>FINN</p>

  <p>(NICK’e doğru dönerek)</p>

  <p>Cidden, buz köpekbalığı mı? Bunun biyolojisi nedir ki?</p>

  <p>(tekrar kalabalığa doğru döner)</p>

  <p>Uzay hayvanlan tarafından rastgele yenilen başkaları var mı?</p>

  <p><br /></p>

  <p>KIRMIZI ÜNİFORMALI #2</p>

  <p>Pomathi yengeçleri!</p>

  <p><br /></p>

  <p>KIRMIZI ÜNİFORMALI #3</p>

  <p>Bir Tau Ceti Koca Porsuğu!</p>

  <p><br /></p>

  <p>KIRMIZI ÜNİFORMALI #4</p>

  <p>Borgovya Toprak Solucanları!</p>

  <p><br /></p>

  <p>NICK</p>

  <p>(KIRMIZI ÜNİFORMALI #4’e)</p>

  <p>Toprak solucanlarını ben yazmadım!</p>

  <p><span style="text-indent: 1.5em;">(FINN’e)</span></p>

  <p>Ciddi söylüyorum; onlar benim değildi. Ama ben suçlanıp duruyorum.</p>

  <p><br /></p>

  <p>FINN</p>

  <p>Çünkü sen dizinin başyazarısın Nick. Yazan sen olsan da olmasan da rastgele hayvan saldırılarından birkaçına itiraz edebilirdin.</p>

  <p><br /></p>

  <p>NICK</p>

  <p>Bizimki haftalık bir bilimkurgu dizi-</p>

  <p><br /></p>

  <p>FINN</p>

  <p>Evet, sizinki haftalık bir bilimkurgu dizisi, fakat boktan olmayan pek çok haftalık dizi var Nick. Pek çok haftalık bilimkurgu dizisi yeterlilik seviyesinin üstüne çıkmayı en azından <span style="font-style:italic;">deniyor.</span> Sense yayın programını ve türü bir bahane olarak kullanıyorsun.</p>

  <p>(tekrar kalabalığa hitap ederek)</p>

  <p>Kaçınız altıncıdan on ikinciye kadarki güvertelerde öldünüz?</p>

  <p><br /></p>

  <p>DÜZİNELERCE EL HAVAYA KALKAR. FINN BİR CEVAP ARAYARAK NICK’E DOĞRU DÖNER</p>

  <p><br /></p>

  <p>NICK</p>

  <p>Geminin hasar alması lazım. Dizide drama yer olmalı.</p>

  <p><br /></p>

  <p>FINN</p>

  <p>Peki, geminin hasar alması lazım. Ama ne zaman öyle bir şey olsa zavallı bir tayfayı uzaya atmak zorunda değilsin. Belki de ilk bir düzine vukuatın ardından Evrensel Birlik uzay boşluğuna emilmenin önlemini almaya başlamalıydı.</p>

  <p><br /></p>

  <p>NICK</p>

  <p>Bak, seni anlıyorum Finn. Ölmüş olmaktan mutlu değilsin. Ben de değilim. Zaten o yüzden tıkanıp kaldım!</p>

  <p><br /></p>

  <p>FINN</p>

  <p>Hayır, anlamıyorsun. Hiçbirimiz öldüğümüze kızmıyoruz.</p>

  <p><br /></p>

  <p>KIRMIZI ÜNİFORMALI #4</p>

  <p>Ben kızıyorum!</p>

  <p><br /></p>

  <p>FINN</p>

  <p>(KIRMIZI ÜNİFORMALI #4’e)</p>

  <p>Şimdi olmaz Davis!</p>

  <p>(tekrar NICK’e)</p>

  <p>Davis hariç hiçbirimiz öldüğümüze kızmıyoruz. Ölüm doğal bir olaydır. Herkesin başına gelir. Senin de başına gelecek. Bizi asıl kızdıran, ölümlerimizin tamamen <span style="font-style:italic;">anlamsız</span> olması.</p>

  <p>Bizi öldürdüğün zaman, Nick, bunun hikâyeye bir faydası dokunmuyor. Sadece reklam arasından önce seyircilere azıcık heyecan yaşatıyorsun ve daha ilk Doritos reklamı bitmeden onu unutup gidiyorlar. Yaşamlarımızın bir anlamı var Nick -sadece bizim için bile olsa. Ve sen bize çok boktan ölümler veriyorsun. Anlamsız, boktan ölümler.</p>

  <p>NICK</p>

  <p><br /></p>

  <p>Boktan ölümler hep olur Finn. İnsanlar kazara bir otobüsün önüne çıkarlar, düşüp kafalarını klozete çarparlar veya koşu yaparken dağ aslanlarının saldırısına uğrarlar. Bu hayatın bir gerçeğidir.</p>

  <p><br /></p>

  <p>FINN</p>

  <p>O <span style="font-style:italic;">senin</span> hayatın Nick. Ama bildiğimiz kadarıyla seni yazan biri yok. Bizi yazan biriyse var. Sensin. Ve biz dizide öldüğümüz zaman <span style="font-style:italic;">senin yüzünden</span> ölüyoruz. Herkes günün birinde ölür. Ama biz, sen öyle karar verdiğin için öldük. Ve şimdiye kadar ölmemize karar vermenin tek sebebi işin kolayına kaçman. Sen de bunun farkındasın Nick.</p>

  <p><br /></p>

  <p>NICK</p>

  <p>Hayır, hiç de-</p>

  <p><br /></p>

  <p>FINN</p>

  <p>Evet, farkındasın. Biz öldük Nick. Artık boş konuşacak vaktimiz yok. O yüzden gerçeği itiraf et. Kafanın içinde neler olduğunu itiraf et.</p>

  <p><br /></p>

  <p>NICK</p>

  <p>(afallamış bir halde yere oturur)</p>

  <p>Pekâlâ. Tamam. Pekâlâ. Son senaryomu -hani şu herkesi geri gönderdiğimizi- yazarken, “Vay be, bu sefer hiç kimseyi öldürmedik,” diye düşündüğümü hatırlıyorum. Ardından dizide tayfaları öldürdüğümüz tüm o yöntemleri düşünmeye başladım. Sonra da bu ölümlerin onlar için gerçek olduğunu düşündüm. Gerçek insanların gerçek ölümleri. Daha sonra insanları öldürdüğüm tüm o aptalca yolları düşündüm. Yalnızca ölümlerin kendisi değil, onlarla ilgili her şey de aptalcaydı. İnsanları öldürebileceğim bir duruma sokmak için bulduğum aptalca sebepler işte. Saçma sapan tesadüfler. Durduk yerde yaşanan olaylar. Benim veya başka bir yazarın kimse karşı çıkmadığı için kullandığımız tüm o siktiri boktan hileler. Sonra dışarı çıkıp sarhoş oldum ve-</p>

  <p><br /></p>

  <p>FINN</p>

  <p>(başını sallayarak)</p>

  <p>Ayıldığında tekrar yazmaya çalıştın ama yazacak bir şey bulamadın.</p>

  <p><br /></p>

  <p>NICK</p>

  <p>İnsanları öldürmek istemediğim için yazamadığımı düşündüm. Onların ölümünden sorumlu olduğum için.</p>

  <p><br /></p>

  <p>FINN</p>

  <p>(yeniden diz çökerek)</p>

  <p>İçini kemiren asıl şey, onları öldürürken sorumlu davranmamış olman. Ölümlerimizi yazmasaydın bile hepimiz bir gün ölecektik. Bu reddedilemez bir gerçek. Sanırım sen de bunun farkındasın.</p>

  <p><br /></p>

  <p>NICK</p>

  <p>Ve ben size kötü ölümler verdim - üstelik daha iyilerini verebilecekken.</p>

  <p><br /></p>

  <p>FINN</p>

  <p>Evet. Sen Azrail değilsin Nick. Sen bir generalsin. Generaller bazen askerlerini ölümlerini yollarlar. Önemli olan bunu aptalca yapmamalarıdır.</p>

  <p><br /></p>

  <p>NICK</p>

  <p>(tekrar kalabalığa bakarak)</p>

  <p>Benden daha iyi ölümler yazmamı istiyorsunuz.</p>

  <p><br /></p>

  <p>FINN</p>

  <p>Evet. Ölümleri biraz azaltırsan da fena olmaz. Ama daha iyi ölümler istiyoruz. Biz zaten öldük. Artık bizim için çok geç. Fakat hepimizin değer verdiği ve hâlâ hayatta olan kişiler var. Deyim yerindeyse onlar da bir gün kaleminin altından geçebilirler. Onların bundan iyisini hak ettiklerini düşünüyoruz. Ve artık sen de öyle düşündüğünün farkındasın.</p>

  <p><br /></p>

  <p>NICK</p>

  <p>Tüm bu yaşananlardan sonra hâlâ bir işimin olacağını farz ediyorsun.</p>

  <p><br /></p>

  <p>FINN</p>

  <p>(tekrar ayağa kalkarak)</p>

  <p>Merak etme, bir şey olmaz. Herkese online medyada kurgu ile interaktif performans arasındaki sınırı keşfettiğini söyle yeter. Bu son derece meta bir bahane ve zaten hiç kimse karakterlerinin gerçekten hayat bulduğuna inanmaz. İnsanlar en fazla senin bu konuda pislik yaptığını düşünürler. Ama daha önce de sana pislik gözüyle bakan pek çok kişi vardı.</p>

  <p><br /></p>

  <p>NICK</p>

  <p>Sağol be.</p>

  <p><br /></p>

  <p>FINN</p>

  <p>Hey, sana söyledim; ben ölüyüm. Boş konuşacak vaktim yok. Şimdi tekrar sızıp kal ve bu sefer gerçekten uyan. Sonra da bilgisayarının başına geç. Yazmayı dene. Daha iyi şeyler yazmayı dene. Ve bu kadar içmekten vazgeç. İçince sapıtıyorsun.</p>

  <p><br /></p>

  <p>NICK KAFA SALLAR, ARDINDAN SIZIP KALIR. FINN VE KIRMIZI ÜNİFORMALI MÜRETTEBATI ORTADAN KAYBOLURLAR (ÖYLE OLDUĞUNU VARSAYIYORUM).</p>

  <p><br /></p>

  <p style="text-align:center">***</p>

  <p><br /></p>

  <p>Gidip dizüstü bilgisayarımı çalıştırdım.</p>

  <p>Sonra dizi için bugüne dek kaleme aldığım en ama en iyi senaryonun ilk otuz sayfasını yazdım.</p>

  <p>Sonra yığılıp kaldım çünkü hâlâ biraz sarhoştum.</p>

  <p>Şimdi yine uyanığım, akşamdan kalmayım ve bunu yazarken ağlıyorum çünkü yeniden yazabiliyorum.</p>

  <p><br /></p>

  <p style="text-align:center">***</p>

  <p><br /></p>

  <p>Bloğumu işte burada sonlandırıyorum. Bu blog yapması gerekeni yaptı - tıkanıklığımı aşmamı sağladı. Artık yazacak senaryolarım, denetleyecek yazarlarım ve parçası olacağım bir dizim var. Onlara geri dönme vaktim geldi.</p>

  <p>Bazılarınız bunun bir dalavere olup olmadığını sordunuz. Sahiden tıkanıp kalmış mıydım, yoksa bu alternatif yaratıcılık alanında yapılan bir egzersiz -lazerler, patlamalar ve uzaylılar hakkında çok fazla yazı yazan birinin tuhaf yan projesi- miydi? Ve karakterlerim gerçekten hayat buluyor muydu?</p>

  <p>Eh, bir düşünün. Benim işim kurgu. Hatta bilimkurgu. Sürekli saçma sapan şeyler uydururum. Böyle bir durumda en mantıklı açıklama nedir: Her şeyin kurgudan ibaret olması mı, yoksa bu blogda yazdıklarımın gerçekten gerçek olması ve gerçekten yaşanması mı?</p>

  <p>En mantıklı cevabın ne olduğunu biliyorsunuz.</p>

  <p>Şimdi tek yapmanız gereken ona inanıp inanmadığınıza karar vermek.</p>

  <p>Bir düşünün ve beni haberdar edin.</p>

  <p>O zamana kadar hoşçakal internet.</p>

  <p style="text-align: right;">Nick Weinstein, Başyazar,</p>

  <p style="text-align: right;"><span style="font-style:italic;">Gözüpek’in Serüvenleri</span></p>
</body>
</html>
