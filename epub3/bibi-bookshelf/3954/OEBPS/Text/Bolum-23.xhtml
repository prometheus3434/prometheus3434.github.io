<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a>YİRMİNCİ BÖLÜM</h1>

  <p>Charles Paulson peşinde başka bir adamla beş kafadarın oturup beklediği konferans odasının kapısını açtı. “Beklettiğim için özür dilerim,” dedi ve eliyle diğer adamı işaret etti. “Dizinin başyazarını görmek istediniz. İşte bu Nick Weinstein. Neler olduğunu buraya gelmeden önce ona açıkladım.”</p>

  <p>“Merhaba,” dedi Weinstein, beşini gözden geçirerek. “Vay be. Charles sahiden ciddiymiş.”</p>

  <p>“İşte bu çok komik,” dedi Hester, ağızları bir karış açık olarak aval aval bakan dört dostunun aksine.</p>

  <p>“Nedir komik olan?” diye sordu Weinstein.</p>

  <p>“Bay Weinstein, dizinizde hiç figüranlık yaptınız mı?” diye sordu Dahl.</p>

  <p>“Birkaç sezon önce yapmıştım,” dedi Weinstein. “Bir cenaze sahnesi için fazladan bir oyuncuya ihtiyaçları vardı. O sırada tesadüfen setteydim. Üstüme bir kostüm geçirip üzgün gözükmemi söylediler. Niye ki?”</p>

  <p>“Canlandırdığınız adamı tanıyoruz,” dedi Dahl. “Adı Jenkins.”</p>

  <p>“Sahi mi?” diye gülümsedi Weinstein. “Nasıl biri?” “Karısının ölümünü asla atlatamamış mahzun, hafif kaçık bir münzevi,” dedi Duvall.</p>

  <p>“Ah,” diyen Weinstein gülümsemekten vazgeçti. “Üzgünüm.”</p>

  <p>“Yine de siz ondan daha bakımlısınız,” diye cesaret verdi Hanson.</p>

  <p>“Herhalde ilk defa birinden bu sözleri duyuyorum,” dedi Weinstein, sakalını işaret ederek.</p>

  <p>“Benimle ve Nick’le bir konuda konuşmak istediğinizi söylediniz,” dedi Paulson, Dahl’a.</p>

  <p>“İstiyoruz,” dedi Dahl. “Hepimiz. Lütfen oturun.”</p>

  <p>“Jenkins de kim?” diye Dahl’a fısıldadı Kerensky, Paulson ile Weinstein koltuklarına otururlarken.</p>

  <p>“Daha sonra,” dedi Dahl.</p>

  <p>“Ee,” dedi Paulson. Gözleri her birkaç saniyede bir istemsizce Hester’a çevriliyordu.</p>

  <p>“Bay Paulson, Bay Weinstein, sizin zamanınıza gelmemizin bir sebebi var,” dedi Dahl. “Sizi diziye son vermeye ikna etmek için buradayız.”</p>

  <p>“Ne?” dedi Weinstein. “Neden?”</p>

  <p>“Çünkü aksi takdirde öleceğiz,” dedi Dahl. “Bay Weinstein, senaryonuzda bir figüranı öldürdüğünüz zaman o figüranı canlandıran oyuncu setten ayrılıp öğle yemeğine gidiyor. Fakat bizim bulunduğumuz yerde o karakter ölü olarak kalıyor. Ve neredeyse her bölümde birileri ölüyor.”</p>

  <p>“Şey, her bölümde değil canım,” dedi Weinstein.</p>

  <p>“Jimmy,” dedi Dahl.</p>

  <p><span style="font-style:italic;">“Gözüpek’in Serüvenleri</span> bugüne kadarki altı sezonunda toplam yüz yirmi sekiz bölüm yayınladı,” dedi Hanson. “O bölümlerin doksan altısında bir veya daha fazla <span style="font-style:italic;">Gözüpek</span> tayfası can verdi. Yüz on İki bölümde o veya bu şekilde ölüm konusu işlendi. Dizinin yayını boyunca en az dört yüz <span style="font-style:italic;">Gözüpek</span> tayfası öldürdünüz. Buna başka gemilerin yok edildiği ve gezegenlerin ya saldırıya uğradığı ya da hastalıklarla boğuştuğu bölümleri de ekleyince toplam ölüm sayısı milyonları buluyor.”</p>

  <p>“Düşman ölümlerini saymıyoruz bile,” dedi Dahl.</p>

  <p>“Hayır; onları da sayarsak rakamlar iyice fırlar,” dedi Hanson.</p>

  <p>“Diziniz hakkında epey araştırma yaptı,” dedi Dahl, Hanson’ı kastederek.</p>

  <p>“Tüm o ölümler benim suçum değil,” dedi Weinstein.</p>

  <p>“Onları sen <span style="font-style:italic;">yazdın</span>,” dedi Duvall.</p>

  <p><span style="font-style:italic;">“Hepsini</span> ben yazmadım,” dedi Weinstein. “Kadroda başka yazarlar da var.”</p>

  <p>“Sen başyazarsın,” dedi Hester. “Senaryodaki her şey senin onayından geçiyor.”</p>

  <p>“Amacımız o ölümlerin mesuliyetini size mal etmek değil,” dedi Dahl, araya girerek. “Böyle bir şey olduğunu bilemezdiniz. Kendi bakış açınızdan kurgusal bir eser yazıyordunuz. Fakat bizim bakış açımızdan her şey gerçek.”</p>

  <p>“Böyle bir şey nasıl olabilir ki?” dedi Weinstein. “Burada yazdıklarımız gerçekliğinizi nasıl etkileyebilir? Bu hiç mantıklı değil.”</p>

  <p>Hester alaycı bir edayla güldü. “Sen onu bir de bize sor.”</p>

  <p>“Ne demek istiyorsun?” dedi Weinstein, dikkatini ona yönelterek.</p>

  <p>“Mantıklı hayatlar sürdüğümüzü mü sanıyorsun?” dedi Hester. “Bizi bir uzay istasyonunda zıpkınlı katil robotların bulunduğu bir evrende yaşatıyorsun, çünkü zıpkın fırlatan katil robotlardan daha doğal bir şey olamaz, değil mi?”</p>

  <p>“Veya buz köpekbalıklarından,” dedi Duvall.</p>

  <p>“Ya da Borgovya Toprak Solucanlarından,” dedi Hanson.</p>

  <p>Weinstein bir parmağını kaldırdı. “Toprak solucanlarından ben sorumlu değildim,” dedi. “Kuş gribine yakalanıp İki hafta yattım. O senaryonun yazarı <span style="font-style:italic;">Dune'</span>a<a href="../Text/DipNotlar.xhtml#bookmark20" id="footnote20"><sup>20</sup></a> bayılırdı. Geri geldiğimde her şey için çok geçti. O bölüm yüzünden Herbert ailesi derimizi yüzdü.”<a href="../Text/DipNotlar.xhtml#bookmark21" id="footnote21"><sup>21</sup></a></p>

  <p>“Buraya gelebilmek adına bir <span style="font-style:italic;">kar adelige</span> daldık,” dedi Hester ve başparmağıyla Kerensky’yi işaret etti. “Ve planın işe yarayacağından emin olmak için bu zavallı piç kurusunu kaçırmamız gerekti, çünkü o dizinin ana karakterlerinden biri ve sahne dışında ölmesi mümkün değil. Bunu bir düşün - fizik kuralları <span style="font-style:italic;">onun için değişiyor</span>.”</p>

  <p>“Tabii bu durum düzenli aralıklarla haşat olmamı önlemiyor,” dedi Kerensky. “Niye başıma sürekli kötü şeyler geldiğini merak ederdim. Artık sebebini biliyorum: Ana karakterlerinizden en az biri eziyet çekmek için yaratılmış. Bu da berbat bir şey.”</p>

  <p>“Üstelik tekrar pestilini çıkarabilmek için herifi süper hızlı iyileştiriyorsunuz,” dedi Duvall. “Bu zalimlik değil de nedir?”</p>

  <p>“Üstelik bir de Kutu var,” dedi Hanson, Dahl’ı işaret ederek.</p>

  <p>“Kutu mu?” dedi Weinstein, Dahl’a bakarak.</p>

  <p>“Dizide ne zaman bilimin içine edecek bir şey yazsanız sorunu Kutu’ya danışıyoruz ve o da dramatik açıdan uygun bir an gelip çattığında cevabı bize temin ediyor,” dedi Dahl.</p>

  <p>“Dizide Kutu diye bir şey yazmadık ki,” dedi kafası karışan Weinstein.</p>

  <p>“Ama bilimin içine edecek şeyler yazıyorsunuz,” dedi Dahl. “Hem de sürekli. O yüzden bir Kutu var.”</p>

  <p>“Okulda sana bilim öğrettiler mi?” diye sordu Hester. “Meraktan soruyorum.”</p>

  <p>“Ben Occidental College’a<a href="../Text/DipNotlar.xhtml#bookmark22" id="footnote22"><sup>22</sup></a> gittim,” dedi Weinstein. “Oradaki fen dersleri hiç fena değildir.”</p>

  <p>“İyi de sen o derslere katıldın mı?” dedi Duvall. “Çünkü ne yalan söyleyeyim, evrenimiz tam bir rezalet.”</p>

  <p>“Diğer bilimkurgu dizilerinin bilimsel danışmanları olurdu,” diye belirtti Hanson.</p>

  <p>“Bunun adı bilimkurgu,” dedi Weinstein. “Kelimenin ikinci yarısının da bir değeri var.”</p>

  <p>“Ama sen onu <span style="font-style:italic;">kötü</span> bir bilimkurgu haline getiriyorsun,” dedi Hester. “Ve <span style="font-style:italic;">biz</span> onun içinde yaşamak zorunda kalıyoruz.” “Arkadaşlar,” dedi Dahl, bir kez daha araya girerek. “Gelin hedeften sapmamaya çalışalım.”</p>

  <p>“İyi de hedef ne?” diye sordu Paulson. “Konuşmak istediğiniz bir fikriniz olduğunu söylediniz ve şimdiye kadar başyazarımı yerden yere vurmaktan başka hiçbir şey yapmadınız.” “Kendimi biraz incinmiş hissediyorum,” dedi Weinstein. “Hissetmeyin,” dedi Dahl. “Tekrar söylüyorum: Gerçeği bilemezdiniz. Ama artık nereden geldiğimizi ve dizinizi niçin durdurmak istediğimizi biliyorsunuz.”</p>

  <p>Paulson bunu duyunca muhtemelen itiraz etmek ve öyle bir şeyin neden imkânsız olduğuna dair çok sayıda sebep sunmak için ağzını açtı. Dahl itirazları daha başlamadan önlemek amacıyla bir elini kaldırdı. “Buraya geldikten sonra dizinin durdurulamayacağını anladım. Zaten bu uzak bir ihtimaldi. Hem artık dizinin bitmesini istemiyorum, çünkü her İki tarafın da ondan faydalanmasının bir yolunu görebiliyorum.” “Öyleyse sadede gel,” dedi Paulson.</p>

  <p>“Charles, oğlun komada,” dedi Dahl.</p>

  <p>“Evet,” diye karşılık verdi Paulson.</p>

  <p>“Ve o komadan çıkma ihtimali yok,” dedi Dahl.</p>

  <p>Bir dakika sonra Paulson, “Hayır,” dedi ve yaşlı gözlerle etrafına bakındı. “Yok.”</p>

  <p>“Bundan hiç bahsetmemiştin,” dedi Weinstein. “Hâlâ kurtulma şansı olduğunu sanıyordum.”</p>

  <p>“Hayır,” dedi Paulson. “Doktor Lo dün bana taramalarda oğlumun beyin fonksiyonlarının kötüye gitmeyi sürdürdüğünü ve bu noktada vücudunu canlı tutan tek şeyin makineler olduğunu söyledi. Ona veda etmek için ailenin bir araya toplanmasını bekliyoruz. Sonra da makineleri durduracağız.” Sessizce oturan Hester’a bir göz attı, sonra tekrar Dahl’a baktı. “Tabii senin başka bir fikrin yoksa.”</p>

  <p>“Var,” dedi Dahl. “Charles, sanırım oğlunu kurtarabiliriz.”</p>

  <p><br /></p>

  <p style="text-align:center">***</p>

  <p><br /></p>

  <p>“Seni dinliyorum,” dedi Paulson.</p>

  <p>“Onu yanımızda götüreceğiz,” dedi Dahl. <span style="font-style:italic;">“Gözüpek’e.</span> Matthew’u orada iyileştirebiliriz. Böyle bir şeyi yapacak teknolojimiz var. Zaten olmasaydı bile” -parmağıyla Weinstein’i gösterdi- “Anlatım ne güne duruyor. Bay Weinstein hemen Hester’ın ağır yaralandığı ve iyileşmesi için revire götürüldüğü bir bölüm yazıverir. Böylece her şey hallolur. Hester hayatta kalır. Tabii oğlun da.”</p>

  <p>“Demek onu dizinin içine götüreceksiniz,” dedi Paulson. “Planın bu mu?”</p>

  <p>“Planım bu,” dedi Dahl. “Yani sayılır.”</p>

  <p>“Sayılır mı?” dedi Paulson, kaşlarını çatarak.</p>

  <p>“Ortada bazı lojistik sorunlar var,” dedi Dahl. “Tabii deyim yerindeyse teleolojik<a href="../Text/DipNotlar.xhtml#bookmark23" id="footnote23"><sup>23</sup></a> meseleler de.”</p>

  <p>“Ne gibi?” diye sordu Paulson.</p>

  <p>Dahl tıpkı onun gibi kaşlarını çatmakta olan Weinstein’a döndü. “Sanırım onlardan birkaçı şu an sizin de aklınıza geliyor.”</p>

  <p>“Evet,” dedi Weinstein ve Hester’ı işaret etti. “En başta evreninizde ondan iki tane olacak.”</p>

  <p>“Bunun için bir bahane uydurabilirsin,” dedi Paulson.</p>

  <p>“Evet, uydurabilirim,” dedi Weinstein. “Ama karman çorman ve mantıksız bir şey ortaya çıkar.”</p>

  <p>“Bu senin için sorun olur mu?” diye dalga geçti Hester.</p>

  <p>“İyi de diğer evrende ondan iki tane olması, bu evrende hiç olmaması anlamına gelir,” dedi Weinstein, Hester’ın yorumunu duymazdan gelerek. “Oğlun burada bu karakteri canlandırıyordu - pardon, canlandırıyor. Eğer ikisi birden giderse karakteri canlandıracak kimse kalmaz.”</p>

  <p>“Biz de o rolü yeni bir oyuncuya veririz,” dedi Paulson. “Matthew’a benzeyen birine.”</p>

  <p>“Ama o zaman da buradaki yeni oyuncunun-” Weinstein durup Hester’a baktı.</p>

  <p>“Hester,” diye ismini söyledi Hester.</p>

  <p>“Yeni oyuncunun Hesterlardan hangisini etkileyeceği sorunuyla karşı karşıya kalırız,” dedi Weinstein. “Ayrıca bu ipe sapa gelmez sihrin nasıl çalıştığına dair hiçbir fikrim olmasa da, böyle bir işe kalkışmak istesem yedek bir Hester kullanmazdım. Çünkü öyle bir şeyin oğlunun iyileşme sürecini nasıl etkileyeceğini kim bilebilir? Sonuçta Matthew bambaşka biri olup çıkabilir.”</p>

  <p>“Doğru,” dedi Dahl. “O yüzden de şöyle bir çözüm öneriyoruz.”</p>

  <p>“Ben burada kalacağım,” dedi Hester.</p>

  <p>“Yani geride kalıp oğlummuş gibi davranacaksın, öyle mi?” dedi Paulson. “Mucizevi bir iyileşme kaydedeceksin, sonra da oğlumu canlandıracağın bir bölüm yazıp seni kurtaracağız.”</p>

  <p>“Sayılır,” dedi Hester.</p>

  <p>“Bu ‘sayılır’ da ne oluyor?” diye çıkıştı Paulson. “Sorun ne?”</p>

  <p>Dahl yeniden Weinstein’a baktı. “Sen söyle,” dedi ona.</p>

  <p>“Ah, hay aksi,” dedi Weinstein, sandalyesinde dimdik oturarak. “Bu o atom meselesiyle ilgili, değil mi?”</p>

  <p>“Atom meselesi mi?” dedi Paulson. “O da ne oluyor?”</p>

  <p>Weinstein ellerini başına götürdü. “Amma aptalım,” dedi kendi kendine. “Charles; Abernathy’yle diğerlerinin zamanda geriye gittikleri bölümü yazarken atomları zaman çizgisindeki asıl konumlarına dönmeden önce burada sadece altı gün kalabileceklerini uydurduk.”</p>

  <p>“Söylediklerinden hiçbir şey anlamadım Nick,” dedi Paulson. “Benimle normal insan dilinde konuş.”</p>

  <p>“Yani bu zaman çizgisinde altı gün kalırsak ölürüz,” dedi Dahl. “Ve daha şimdiden üçüncü gündeyiz.”</p>

  <p>“Tabii Matthew onların zaman çizgisine giderse aynı şey onun da başına gelmeden önce hepi topu altı günü var demektir,” dedi Weinstein.</p>

  <p>“Bu ne kadar aptalca bir fikir!” diye Weinstein’a bağırdı Paulson. “Ne halt yemeye böyle bir şey yaptın ki?”</p>

  <p>Weinstein kendini savunurcasına ellerini kaldırdı. “Günün birinde burada oturup bunları konuşacağımızı nereden bilecektim?” dedi kederle. “Tanrı aşkına Charles; tek derdimiz kahrolası bölümü tamamlamaktı. Her şeyi belli bir zaman diliminde yapmaları için bir sebeplerinin olması gerekiyordu. O sırada mantıklı gelmişti.”</p>

  <p>“Eh, öyleyse değiştir gitsin,” dedi Paulson. “Yeni kural: Zamanda yolculuk eden insanlar gittikleri yerde canlarının istediği kadar kalabilirler.”</p>

  <p>Weinstein yalvarırcasına Dahl’a baktı.</p>

  <p>“Artık bunun için çok geç,” dedi Dahl, adamın bakışlarını yorumlayarak. “Biz zamanda yolculuk ettiğimizde eski kural geçerliydi. Zaten burada diziden bir bölüm canlandırmıyor, Anlatım’ın dışında faaliyet gösteriyoruz. Yani yaptıklarımız kaydedilmediği için kuralı değiştirebilseydiniz bile bunun bir etkisi olmazdı. Elimizdekiyle yetinmek zorundayız.”</p>

  <p>“Haklılar,” dedi Paulson, Weinstein’a; <span style="font-style:italic;">Gözüpek</span> tayfalarını işaret ederek. “Yazdığın evren beş para etmez.” Weinstein’ın yılgın bir hali vardı.</p>

  <p>“Böyle olacağını bilmiyordu,” dedi Dahl, Paulson’a. “Onu suçlayamazsın. Ayrıca ona ihtiyacımız var; bu yüzden lütfen onu kovma.”</p>

  <p>“Onu kovacak değilim,” dedi Paulson, gözünü Weinstein’dan ayırmadan. “Sadece bu sorunu nasıl çözebiliriz bilmek istiyorum.”</p>

  <p>Weinstein ağzını açtı, sonra da kapatıp Dahl’a baktı. “Biraz yardıma hayır demem,” dedi.</p>

  <p>“İşte bu noktada işler biraz çılgınca bir hal alıyor,” dedi Dahl.</p>

  <p>“Ne yani, şimdiye kadar öyle değil miydi?” dedi Weinstein.</p>

  <p>Dahl dönüp Paulson’a baktı. “Hester geride kalacak,” dedi. “Oğlunuzu yanımızda götüreceğiz. Biz kendi zamanımıza ve evrenimize döneceğiz, fakat o” -Weinstein’i işaret etti- “mekikteki kişinin Hester olduğunu yazacak. Matthew’u gizlice içeri sokmaya çalışmayacak veya sıradan bir figüran gibi kullanmayacağız. Senaryonun önemli bir parçası olmak zorunda. Ona adıyla hitap edeceğiz - adının tamamıyla: Jasper Allen Hester.”</p>

  <p>“Jasper mı?” dedi Duvall, Hester’a.</p>

  <p>“Sonra konuşuruz,” dedi Hester.</p>

  <p>“Yani ona Jasper Allen Hester diyeceğiz,” dedi Paulson. “Ne fark eder ki? Sonuçta o hâlâ benim oğlum olacak; dostunuz değil.”</p>

  <p>“Hayır,” dedi Dahl. “Öyle olmadığını söylersek olmaz. Anlatım onun Hester olduğunu söylerse Hester’dır, işte o kadar.”</p>

  <p>“İyi de-” Paulson sözünü yarım bırakıp Weinstein’a baktı. “Bunların hiçbiri bana mantıklı gelmiyor Nick.”</p>

  <p>“Hayır, gelmiyor,” dedi Weinstein. “Ama kastettiği de o. Mantıklı gelmesi gerekmez. Sadece <span style="font-style:italic;">olması</span> gerekir.” Dahl’a doğru döndü. “Dizinin gelişigüzel kurgusunu kendi yararınıza kullanacaksınız.”</p>

  <p>“Ben o ifadeyi kullanmazdım ama evet,” diye karşılık verdi Dahl.</p>

  <p>“Peki ya şu atom olayı?” dedi Paulson. “Onun sorun çıkaracağını sanıyordum.”</p>

  <p>“Hester burada, oğlun da orada olsaydı çıkarırdı,” dedi Weinstein. “Ama oradaki kişi kesinlikle Hester’sa buradaki kişi de kesinlikle oğlundur ve böylece atomları olmaları gereken yerde demektir.” Dahl’a doğru döndü. “Öyle değil mi?”</p>

  <p>“Genel fikir o yönde,” dedi Dahl.</p>

  <p>“Bak bu plan hoşuma gitti,” dedi Weinstein.</p>

  <p>“Ve işe yarayacağından eminiz, değil mi?” diye sordu Paulson.</p>

  <p>“Hayır, değiliz,” dedi Hester. Herkes ona baktı. “Ne var?” diye devam etti. “İşe yarayıp yaramayacağını bilmiyoruz. Pekâlâ yanılıyor olabiliriz. O durumda da, Bay Paulson, oğlunuz yine ölmüş olacak.”</p>

  <p>“Ama bu sefer sen de öleceksin,” dedi Paulson. “Bunu yapmak zorunda değilsin.”</p>

  <p>“Bay Paulson, işin özü şu ki oğlunuz komaya girmeseydi oyunculuk yapmaktan bıkar bıkmaz beni öldürüp diziden çıkarırdınız,” dedi Hester, ardından Weinstein’ı işaret etti. “Daha doğrusu <span style="font-style:italic;">o</span> beni öldürüp diziden çıkarırdı. Muhtemelen bir uzay porsuğuna veya en az onun kadar aptalca bir şeye yem olurdum. Oğlunuz şu an komada; o yüzden hayatta kalmam mümkün. Fakat günün birinde <span style="font-style:italic;">Gözüpek</span> bir uzay savaşma girdiğinde altıncı güvertede duruyor olabilirim. İşte o zaman uzay boşluğuna savrulan isimsiz zavallılardan biri olur çıkarım. Her halükarda boş yere ölmüş olurum.”</p>

  <p>Hester masadakilere bakındı. “Eğer bu şekilde ölürsem en azından faydalı bir şey yapmaya -oğlunuzu kurtarmaya- çalışırken ölmüş olacağım,” dedi, yine Paulson’a bakarak. “Yaşamım şimdiye kadar yoksun olduğu bir anlama kavuşacak. Yok eğer plan tutarsa hem oğlunuz hem de ben hayatta kalacağız, ki daha önce böyle bir ihtimal yoktu. Her iki şekilde de kârlı çıkacağım.”</p>

  <p>Paulson sandalyesinden kalktı, Hester’ın oturduğu yere gitti ve kendini onun üstüne atıp hıçkıra hıçkıra ağlamaya başladı. Ne yapacağını bilemeyen Hester adamın sırtını hafifçe sıvazladı.</p>

  <p>“Sana olan borcumu nasıl öderim bilmiyorum,” dedi Paulson ona, nihayet geri çekildiğinde. Mürettebatın geri kalanını gözden geçirdi. “Tabii size de.”</p>

  <p>“Şu işe bakın ki,” dedi Dahl, “bu konuda bir önerim var.”</p>
</body>
</html>
