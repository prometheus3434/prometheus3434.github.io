<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a>BİRİNCİ BÖLÜM</h1>

  <p>Asteğmen Andrew Dahl dönüp Dünya Limanı’nın, yani Evrensel Birlik’in Dünya gezegeni üstündeki uzay istasyonunun penceresinden dışarıya baktı ve bir sonraki gemisini inceledi.</p>

  <p>Geminin adı <span style="font-style:italic;">Gözüpek'</span>ti.</p>

  <p>“Çok güzel, değil mi?” dedi bir ses.</p>

  <p>Dahl sese doğru döndüğünde bir yıldız gemisi asteğmeninin üniformasını giyen genç bir kadınla karşılaştı. Kadın da gemiye bakıyordu.</p>

  <p>“Öyle,” diye doğruladı.</p>

  <p>“Evrensel Birlik Amiral Gemisi <span style="font-style:italic;">Gözüpek</span>,” dedi genç kadın. “2453’te Mars Limanı’nda inşa edildi. 2456’dan beri Evrensel Birlik’in amiral gemisi. İlk kaptanı Geneviève Shan. 2462’den heriyse Lucius Abernathy.”</p>

  <p>“Yoksa <span style="font-style:italic;">Gözüpek</span>'in tur rehberi misin?” diye gülümseyerek sordu Dahl.</p>

  <p>“Sen bir turist misin?” diye karşılık veren genç kadın da gülümsedi.</p>

  <p>“Hayır,” diyen Dahl elini uzattı. “Andrew Dahl. <span style="font-style:italic;">Gözüpek'e</span> atandım. 1500 mekiğini bekliyorum.”</p>

  <p>Genç kadın onun elini sıktı. “Maia Duvall,” dedi. “Ben de <span style="font-style:italic;">Gözüpek</span>'te görevliyim ve ben de 1500 mekiğini bekliyorum.”</p>

  <p>“Bu ne tesadüf,” dedi Dahl.</p>

  <p>“Birlik Uzay Filosu’nda görevli iki kişinin bir Birlik uzay istasyonuna park etmiş bir Birlik uzay gemisine gidecek bir mekik beklemesine tesadüf diyorsan öyle,” dedi Duvall.</p>

  <p>“Eh, sen öyle söyleyince değil tabii,” dedi Dahl.</p>

  <p>“Neden bu kadar erken geldin?” diye sordu Duvall. “Vakit henüz öğle. Mekik bekleyen ilk kişi olacağımı sanıyordum.”</p>

  <p>“Heyecanlıyım,” dedi Dahl. “Bu benim ilk görev yerim.” Duvall’ın onu soran gözlerle süzmesi üzerine tekrar konuştu. “Akademi’ye birkaç sene geç girdim de.”</p>

  <p>“O niye?” diye sordu Duvall.</p>

  <p>“Uzun hikâye,” dedi Dahl.</p>

  <p>“Zamanımız var,” diye karşılık verdi Duvall. “Hikâyeni bana öğle yemeğinde anlatmaya ne dersin?”</p>

  <p>“Şey,” dedi Dahl, “birini bekliyorum da. Bir dostumu. O da Gözüpek’e atandı.”</p>

  <p>“Kafeterya hemen şuracıkta,” diyen Duvall yürüyüş platformunun karşısındaki yemek tezgâhlarını işaret etti. “Ona bir mesaj yolla gitsin. Mesajını almazsa da onu oradan görebiliriz. Hadi ama. İçkiler benden.”</p>

  <p>“Eh, madem öyle,” dedi Dahl. “Bedava bir içkiyi geri çevirecek olursam beni Uzay Filosu’ndan atarlar.”</p>

  <p><br /></p>

  <p style="text-align:center">***</p>

  <p><br /></p>

  <p>“Bana uzun bir hikâye sözü verilmişti,” dedi Duvall, yiyecek-içeceklerini almalarının ardından.</p>

  <p>“Ben öyle bir söz vermedim,” dedi Dahl.</p>

  <p>“Ama ima ettin,” diye karşı çıktı Duvall. “Hem sana bir içki ısmarladım. Artık benimsin. Beni eğlendir bakalım Asteğmen Dahl.”</p>

  <p>“Pekâlâ, tamam,” dedi Dahl. “Akademi’ye geç girmemin sebebi üç yıl boyunca ilahiyat okumuş olmam.”</p>

  <p>“Bak bu kulağa hafiften ilginç geliyor,” dedi Duvall.</p>

  <p>“Forshan’da,” diye ekledi Dahl.</p>

  <p>“İşte bu <span style="font-style:italic;">epey</span> ilginç,” dedi Duvall. “Yani Forshan dininin bir rahibi misin? Hangi mezhep?”</p>

  <p>“Solcu mezhep ve hayır, rahip değilim.”</p>

  <p>“Bekaret yemini etmeyi gözün yemedi mi?”</p>

  <p>“Solcu rahiplerin bekaret yemini etmeleri gerekmez,” dedi Dahl, “ama ilahiyat fakültesindeki tek insan olduğum düşünülürse bekarete mecbur bırakıldığım söylenebilir.”</p>

  <p>“Bazıları öyle bir şeyin kendilerini yıldırmasına izin vermezler,” dedi Duvall.</p>

  <p>“Bir Forshan ilahiyat öğrencisini yakından görmediğin belli,” dedi Dahl. “Hem ben uzaylılara o gözle bakmam.”</p>

  <p>“Belki de henüz doğru uzaylıyla karşılaşmamışsındır,” dedi Duvall.</p>

  <p>“İnsanları yeğlerim,” dedi Dahl. “İstersen bana sıkıcı de.”</p>

  <p>“Sıkıcı,” diye sataştı Duvall.</p>

  <p>“Böylelikle kişisel tercihlerime rekor sürede burnunu sokmuş bulunuyorsun,” dedi Dahl. “Yeni tanıştığın biriyle bu kadar açık sözlü konuşabiliyorsan uzun zamandır tanıdığın insanlara nasıl davrandığını hayal bile edemiyorum.”</p>

  <p>“Ah, herkesle böyle konuşmam,” dedi Duvall. “Ama daha şimdiden sana kanımın ısındığını söyleyebilirim. Neyse, rahip değilim diyordun.”</p>

  <p>“Hayır, değilim. Resmi statüm ‘Yabancı Tövbekar, ’” dedi Dahl. “Fakültedeki tüm derslere girmeme ve bazı ayinleri düzenlememe izin veriliyordu, ama rahip olmak için gereken bedensel özelliklerin tamamına sahip değildim.”</p>

  <p>“Ne gibi?” diye sordu Duvall.</p>

  <p>“Örneğin kendi kendine hamile kalabilmek,” dedi Dahl.</p>

  <p>“Küçük fakat son derece önemli bir ayrıntı,” dedi Duvall.</p>

  <p>“Bir de kalkmış bekaret yemininden dert yanıyordun,” dedi Dahl ve içkisinden bir yudum aldı.</p>

  <p>“Madem rahip olmayacaktın, niye ilahiyat fakültesine gittin?” diye sordu Duvall.</p>

  <p>“Forshan dinini çok huzur verici buldum,” dedi Dahl. “Gençliğimde bu beni cezbediyordu. Çocukken ebeveynlerimi kaybettim ve onlardan küçük bir miras kaldı. Ben de o mirasla özel öğretmen tutup dillerini öğrendim ve Forshan’a gidip beni alacak bir ilahiyat fakültesi buldum. Ölene kadar orada kalmayı planlıyordum.”</p>

  <p>“Ama kalmadın,” dedi Duvall. “O kadarı belli.”</p>

  <p>Dahl gülümsedi. “Eh, Forshan dinini huzur verici buldum ama aynı şey Forshan din savaşları için geçerli değildi.”</p>

  <p>“Ah,” dedi Duvall. “İyi de bir insan Forshan ilahiyat öğrencisiyken nasıl olur da Akademi’ye girebilir?”</p>

  <p>“Birlik Forshan’daki dini gruplar arasında arabuluculuk yapmaya geldiğinde bir tercümana ihtiyaç duydular ve ben de gezegendeydim,” dedi Dahl. “Forshan dilinin birden fazla lehçesini konuşabilen pek insan yoktur. Ben en yaygınlardan dördünü de bilirim.”</p>

  <p>“Etkileyici,” dedi Duvall.</p>

  <p>“Ne diyebilirim ki, dilimi çok iyi kullanırım,” dedi Dahl. “Şimdi kim açık sözlü davranıyor bakalım?” diye sordu Duvall.</p>

  <p>“Birlik görevinde başarısız olduktan sonra yerli halk dışındaki herkese gezegenden ayrılmasını tavsiye etti,” dedi Dahl. “Birlik’in baş delegesi Uzay Filosu’nun dilbilimcilere ve bilim insanlarına ihtiyaç duyduğunu söyleyip beni Akademi’deki boş bir kontenjana aday gösterdi. O zamana kadar okulum yanıp kül olmuştu ve gidecek bir yerim kalmamıştı. Zaten kalsaydı bile oraya gidecek param yoktu. En iyi kaçış yolu Akademi gibi gözüktü. Orada dört yıl zenobiyoloji<a href="../Text/DipNotlar.xhtml#bookmark1" id="footnote1"><sup>1</sup></a> ve dilbilim okudum. Şimdi de buradayım.”</p>

  <p>“Hikâyen güzelmiş,” dedi Duvall ve şişesini Dahl’a doğru eğdirdi.</p>

  <p>Dahl şişeye kendi şişesiyle dokundu. “Sağol,” dedi. “Ya senin hikâyen?”</p>

  <p>“Hiç de seninki kadar ilginç değil,” dedi Duvall.</p>

  <p>“Ondan şüpheliyim.”</p>

  <p>“Ben Akademi’ye falan gitmedim,” dedi Duvall. “Birlik’in barış gücüne piyade olarak katıldım. İki sene o işi yaptım ve üç sene önce Uzay Filosu’na geçtim. Bu atamaya kadar <span style="font-style:italic;">Nantes'</span>teydim.”</p>

  <p>“Terfi mi edildin yani?” dedi Dahl.</p>

  <p>Duvall buruk bir tebessüm etti. “Pek sayılmaz,” dedi. “Personel anlaşmazlığına bağlı bir tayin desek daha doğru olur.”</p>

  <p>Dahl konuyu daha fazla eşeleyemeden önce telefonu titreşti. Onu çıkardı ve aldığı mesajı okudu. “Saftirik,” dedi gülümseyerek.</p>

  <p>“Ne oldu?” diye sordu Duvall.</p>

  <p>“Dur bir dakika,” diyen Dahl sandalyesinde döndü ve istasyonun yürüyüş platformunun orta yerinde dikilen genç bir adama el salladı. “Buradayız Jimmy!” diye seslendi. Genç adam da sırıtarak ona el salladı ve ikiliye doğru yürüdü.</p>

  <p>“Herhalde beklediğin dost bu,” dedi Duvall.</p>

  <p>“Evet,” dedi Dahl. “Jimmy Hanson.”</p>

  <p>“Jimmy Hanson mı?” diye sordu Duvall. “Herhalde Hanson Endüstrileri’nin genel müdürü ve yönetim kurulu başkanı James Hanson’la akraba değildir.”</p>

  <p>“Dördüncü James Albert Hanson,” dedi Dahl. “Oğlu.”</p>

  <p>“Anasından şanslı doğmuş,” dedi Duvall.</p>

  <p>“Cep harçlığıyla bu uzay istasyonunu satın alabilir,” dedi Dahl. “Ama öyle biri değildir.”</p>

  <p>“Ne demek istiyorsun?” dedi Duvall.</p>

  <p>“Selam arkadaşlar,” dedi Hanson, nihayet masaya vardığında. Duvall’a bakıp elini uzattı. “Merhaba. Adım Jimmy.”</p>

  <p>“Maia,” diyen Duvall da ona elini uzattı. El sıkıştılar.</p>

  <p>“Demek sen de Andy’nin bir arkadaşısın, öyle mi?” dedi Hanson.</p>

  <p>“Evet,” dedi Duvall. “Dostluğumuz çok eskiye dayanır. Hem de yarım saat eskiye.”</p>

  <p>“Harika,” diyen Hanson gülümsedi. “Ama bizim dostluğumuz birazcık daha eskidir.”</p>

  <p>“Umarım öyledir,” dedi Duvall.</p>

  <p>“Kendime içecek bir şeyler alacağım,” dedi Hanson. “Siz de ister misiniz? Birer içki daha getireyim mi?”</p>

  <p>“Bana bu kadar yeter,” dedi Dahl.</p>

  <p>“Ben bir bardak daha içebilirim,” dedi Duvall, neredeyse boşalmış şişesini sallayarak.</p>

  <p>“Aynısından mı?” diye sordu Hanson.</p>

  <p>“Olur,” cevabını verdi Duvall.</p>

  <p>“Harika,” diyen Hanson el çırptı. “Hemen dönerim. Bu sandalyeyi bana ayırın, tamam mı?”</p>

  <p>“Merak etme,” dedi Dahl. Hanson yiyecek-içecek arayışıyla oradan ayrıldı.</p>

  <p>“İyi birine benziyor,” dedi Duvall.</p>

  <p>“Öyledir.”</p>

  <p>“Yine de pek güçlü bir kişiliği olduğu söylenemez,” dedi Duvall.</p>

  <p>“Başka vasıfları var,” dedi Dahl.</p>

  <p>“Sana içki ısmarlamak gibi,” dedi Duvall.</p>

  <p>“Şey, evet, ama aklımdan geçen o değildi,” dedi Dahl.</p>

  <p>“Sana kişisel bir soru sormamın sakıncası var mı?” dedi Duvall.</p>

  <p>“Bu sohbette cinsel tercihlerime bile yer verdiğimiz düşünülürse hayır,” dedi Dahl.</p>

  <p>“Babasının bütün bir gezegeni satın alabileceğini bilmeden önce de Jimmy’yle dost muydunuz?”</p>

  <p>Dahl cevap vermeden önce biraz düşündü. “Zenginlerin senin benim gibilerden ne bakımdan farklı olduklarım biliyor musun?” diye Duvall’a sordu.</p>

  <p>“Herhalde paradan başka bir şeyi kastediyorsun,” dedi Duvall.</p>

  <p>“Evet.”</p>

  <p>“Öyleyse hayır,” dedi Duvall.</p>

  <p>“Zenginleri -en azından kafası çalışanları- farklı kılan şey, insanların onlarla niçin yakınlaşmak istediklerine yönelik çok keskin sezgilerinin bulunmasıdır. Sebep karşılarındakinin ya onlarla dostluk kurmak ya da onlara askıntı olmak istemesidir. İlkinde konunun parayla, nüfuzla veya güçle bir ilgisi yoktur. İkincisinde ise vardır. Anlatabildim mi?”</p>

  <p>“Tabii,” dedi Duvall.</p>

  <p>“Peki öyleyse,” dedi Dahl. “Durum şu: Jimmy küçükken babasının Birlik’teki en zengin insanlardan biri olduğunu çözdü. Sonra bir gün kendisinin de öyle olacağını çözdü. Sonra bu iki şeyi kendi yararlarına kullanmaya çalışacak bir sürü kişinin çıkacağını çözdü. Sonra da öyle kimseleri nasıl başından savacağını çözdü.”</p>

  <p>“Anladım,” dedi Duvall. “Sırf babası yüzünden ona iyi davransaydın Jimmy bunu çakardı.”</p>

  <p>“Akademi’deki ilk birkaç haftamızda onu seyretmek sahiden ilginçti,” dedi Dahl. “Öğrencilerden -ve öğretmenlerden- bazıları onunla dostluk kurmaya çalıştı. Sanırım bu zengin çocuğunun ne mal olduklarını bir çırpıda anlaması karşısında epey şaşırdılar. Jimmy’nin insanları çözmekte olağanüstü ustalaşacak kadar çok zamanı olmuştu. Olmak zorundaydı da.”</p>

  <p>“Peki sen ona nasıl yaklaştın?” diye sordu Duvall.</p>

  <p>“Yaklaşmadım,” diye cevapladı Dahl. “O yanıma gelip benimle konuşmaya başladı. Galiba babasının kim olduğunu umursamadığımı fark etti.”</p>

  <p>“Demek herkes sana bayılıyor,” dedi Duvall.</p>

  <p>“Eh, o da var. Ama onun sıkıntı çektiği biyoloji dersinden tam not almamın faydası olmadı değil,” dedi Dahl. “Jimmy’nin arkadaş seçerken titiz davranması hiç menfaatçi olmadığı anlamına gelmez.”</p>

  <p>“Bana da arkadaş gözüyle bakmaya hevesli gibiydi,” dedi Duvall.</p>

  <p>“Çünkü ikimizin arkadaş olduğunu düşünüyor ve muhakeme kabiliyetime güveniyor,” dedi Dahl.</p>

  <p>“Peki öyle miyiz?” dedi Duvall. “Yani arkadaş mıyız?” “Normalde hoşlandığımdan biraz daha girişkensin,” dedi Dahl.</p>

  <p>“Evet, ben de senden ‘huzurlu şeyleri severim’ titreşimi alıyorum,” dedi Duvall.</p>

  <p>“Galiba huzurlu şeylerle aran pek iyi değil?” dedi Dahl. “Bazen uyuduğum olur,” dedi Duvall. “Onun haricinde hayır.”</p>

  <p>“Öyleyse kendimi alıştırmam gerekecek sanırım,” dedi Dahl.</p>

  <p>“Sanırım,” dedi Duvall.</p>

  <p>“İçkileri getirdim,” dedi Hanson, Duvall’a arkadan yaklaşarak.</p>

  <p>“Jimmy,” dedi Duvall, “artık en sevdiğim insan sensin.” “Harika,” diyen Hanson genç kadına içkisini uzattı, sonra da masaya oturdu. “Ee, neden bahsediyoruz?”</p>

  <p><br /></p>

  <p style="text-align:center">***</p>

  <p><br /></p>

  <p>Mekik gelmeden önce bekleme alanına iki kişi daha geldi. Daha doğrusu beş kişi: iki tayfa ve onlara eşlik eden üç askeri inzibat. Duvall’ın dirseğiyle dürttüğü Dahl ile Hanson dönüp gruba baktılar. Tayfalardan biri de onları fark edip bir kaşını kaldırdı. “Evet, maiyetim olmadan dışarı adımımı atmam.” Duvall ona aldırmayıp inzibatlardan birine hitap etti. “Bunun olayı ne?”</p>

  <p>İnzibat kaşını kaldıran adamı gösterdi. “Hakkında kaçakçılık, kaçak mal satmak ve üst rütbeli bir subaya saldırıda bulunmak da dahil çeşitli suçlamalar var.” Kadın inzibat bunun ardından başkalarıyla göz temasından kaçınan asık suratlı diğer tayfayı işaret etti. “Bu zavallı herif de ötekinin arkadaşı. Aralarındaki yakınlık yüzünden o da suçlanıyor.”</p>

  <p>“Saldırı suçlaması tamamen uydurma!’ dedi ilk asteğmen. “İkinci Kaptan’ın kafası çok fena dumanlıydı.”</p>

  <p><span style="font-style:italic;">“Senin</span> verdiğin uyuşturucular yüzünden,” dedi diğer tayfa, hâlâ çevresindekilere bakmaktan kaçınarak.</p>

  <p>“Hiç kimse onları benden aldığını ispatlayamaz. Üstelik ortada uyuşturucu falan yoktu,” dedi ilki. “Aldığı şey dünya dışı bir mantardı. Sebep o olamaz zaten. Bahsettiğim mantar insanı gevşetir; karşısına çıkan herkese saldırtarak o kişileri kendini korumak zorunda bırakmaz.”</p>

  <p>“Adama zeno-pseudoagaricus verdin, değil mi?” dedi Dahl.</p>

  <p>İlk tayfa dönüp ona baktı. “Dediğim gibi; hiç kimse ikinci kaptana bir şey verdiğimi ispatlayamaz,” dedi. “Ama belki de ondan vermişimdir.”</p>

  <p>“Zeno-pseudoagaricus yapısı gereği çoğu insanda gevşetici bir etki yaratan kimyasal bir madde üretir,” dedi Dahl. “Fakat kullananların yüzde birlik diliminin yaklaşık onda birinde ters etki yaratır. Bu insanların beyinlerindeki alıcı sinirler diğerlerininkinden biraz farklıdır. Ve o kişilerin de yüzde birlik diliminin yine yaklaşık onda biri mantarın etkisiyle kudurur. Anlaşılan senin şu ikinci kaptan o kişilerden biriymiş.”</p>

  <p>“Uzaylı mantarlar konusunda bu kadar bilge olan sen de kimsin?” diye sordu tayfa.</p>

  <p>“Ne olursa olsun üstlerine uyuşturucu satmaman gerektiğini bilen biri,” dedi Dahl. Tayfa sırıttı.</p>

  <p>“Madem öyle, neden hapiste değilsin?” diye sordu Duvall.</p>

  <p>Tayfa eliyle Dahl’ı işaret etti. “Arkadaşına sor. Belli ki bilmediği şey yok,” dedi. Duvall dönüp baktığında Dahl omuz silkti.</p>

  <p>“Zeno-pseudoagaricus yasadışı değildir,” dedi Dahl. “Ama onu kullanmak pek akıllıca bir davranış sayılmaz. Ya zenobiyoloji okumuş olman, ya da muhtemelen girişimcilik amacıyla yasadışı denemeyecek dünya dışı uyuşturucu maddelere ilgi duyman gerekir.”</p>

  <p>“Ah,” dedi Duvall.</p>

  <p>“İllâ bir tahminde bulunmam icap ederse,” dedi Dahl, “dostumuzun-”</p>

  <p>“Finn,” diye kendini tanıttı tayfa ve başıyla diğer adamı işaret etti. “Bu da Hester.”</p>

  <p>“-dostumuz Finn’in son görev yerinde idrar testlerinden başarıyla geçilmesini sağlayan maddeler için başvurabileceğin kişi olduğunu söyleyebilirim.”</p>

  <p>Hester bu söz üzerine buruk bir kahkaha attı.</p>

  <p>“Ayrıca ikinci kaptanın herhangi bir uyuşturucu-”</p>

  <p>“Mantar,” diye düzeltti Finn.</p>

  <p>“-kullandığının öğrenilmesini istemediğini ve saldırıyı o başlattığı için dostumuz Finn’in teoride kendini koruduğunu tahmin ediyorum. Bu yüzden Finn’i hapse tıkıp başlarına bir sürü iş açmaktansa onu sessiz sedasız tayin etmeyi yeğlemişlerdir.”</p>

  <p>“Bu iddiaları ne doğrulayabilir ne de yalanlayabilirim,” dedi Finn.</p>

  <p>“Öyleyse askeri inzibatlar ne ayak?” diye sordu Hanson.</p>

  <p>“Başka bir yere uğramadan <span style="font-style:italic;">Gözüpek’e</span> çıkmamızı sağlamak için buradalar,” dedi Hester. “Finn’in stokunu tazelemesini istemiyorlar.” Finn bunun üzerine gözlerini yuvarladı.</p>

  <p>Duvall dönüp Hester’a baktı. “Aranızda bir husumet seziyorum.”</p>

  <p>Hester nihayet göz teması kurdu. “Pezevenk stokunu benim sandığıma sakladı,” dedi Duvall’a.</p>

  <p>“Öyle yaptığından haberin yok muydu?” diye sordu Duvall.</p>

  <p>“Bana onların şekerleme olduğunu ve bu öğrenilirse diğer tayfaların onları çalacağını söyledi.”</p>

  <p>“Çalarlardı da,” dedi Finn. “Hem her şey sahiden şekerlenmişti.”</p>

  <p>“Onları annene göndereceğini de söyledin,” dedi Hester.</p>

  <p>“Şey, evet,” dedi Finn. “Bak o yalandı.”</p>

  <p>“Bunu kaptana ve ikinci kaptana anlatmaya çalıştım ama kulak asmadılar,” dedi Hester. “Onların gözünde Finn’in suç ortağıydım. Üstelik ondan hazzetmem bile.”</p>

  <p>“Öyleyse niçin... şekerlemelerini saklamaya razı oldun?” dedi Duvall. Hester anlaşılmaz bir şeyler mırıldanıp göz temasını kesti.</p>

  <p>“Çünkü ona iyi davranıyordum ve hiç dostu yoktu,” dedi Finn.</p>

  <p>“Yani onu kullandın,” dedi Hanson.</p>

  <p>“Ondan hoşlanmıyor değilim,” dedi Finn. “Ayrıca başına dert açmak gibi bir niyetim yoktu. Açılmaması da gerekirdi. Stokumdaki hiçbir şey yasadışı değildi. Ama sonra ikinci kaptanımız sapıttı ve iskelet yapımı yeniden düzenlemeye kalkıştı.”</p>

  <p>“Ürün yelpazeni daha iyi tanıman gerekirdi,” dedi Dahl.</p>

  <p>“Bir dahaki sefere bir şey bulduğumda önce sana danışırım,” dedi Finn alaycı bir üslupla, sonra da pencereden tarafı işaret etti. Dışarı bakıldığında mekiğin rıhtıma yanaştığı görülebiliyordu. “Ama o işin beklemesi gerekecek. Görünüşe bakılırsa yolculuğumuz başlıyor.”</p>
</body>
</html>
