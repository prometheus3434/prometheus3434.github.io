<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a>YEDİNCİ BÖLÜM</h1>

  <p>“İşte <span style="font-style:italic;">Gözüpek</span>'in veritabanından indirdiğim inşa taslakları,” dedi Dahl öğle yemeğinde, yanındaki Finn’le Duvall’a bir bilgisayar çıktısı göstererek. Sonra onun yanma ikinci bir çıktı daha koydu. “Ve bunlar da Akademi Arşivi’nden aldıklarım. Arada bir fark görüyor musunuz?”</p>

  <p>“Hayır,” dedi Finn, bir dakika sonra.</p>

  <p>“Hayır,” dedi Duvall, onun hemen ardından.</p>

  <p>Dahl iç geçirip parmağıyla işaret etti. “Fark kargo tünellerinde,” dedi. “Tünelleri gemi boyunca kargo nakletmekte kullanıyoruz ama bir insanın onlara girmemesi için hiçbir sebep yok. Zaten bakım-onarım ekibi geminin sistemlerine elle ulaşmak için onlara sürekli girip çıkıyor. Bakım-onarımdakiler mürettebatın geri kalanına ayak bağı olmasın diye tüneller o şekilde tasarlanmış.”</p>

  <p>“Ve sen Jenkins’in orada olduğunu düşünüyorsun,” dedi Duvall.</p>

  <p>“Başka nerede olacak ki?” dedi Dahl. “Yalnızca işine geldiği zaman dışarı çıkıyor; öteki türlü hiç kimse onu görmüyor. Geminin ne kadar kalabalık olduğunu bir düşünün. Gözden kaybolmanın tek yolu diğer tayfaların fazla uğramadığı bir yerde kalmak.”</p>

  <p>“Bu çıkarımdaki kusur, kargo tünellerinin birer <span style="font-style:italic;">tünel</span> olması,” dedi Finn. “İçeride insan bulunmadığında bile tüneller vızır vızır işleyen otomatik teslimat arabalarıyla dolu. Jenkins bir yerde uzunca bir süre kalsaydı onların trafiğini engeller veya ezilirdi.”</p>

  <p>Dahl işaret parmağını ileri geri oynattı. “İşte gözden kaçırdığınız da bu. Bakın...” Kargo tünelleri labirentindeki bir kareyi işaret etti. “Teslimat yapmıyorken arabaların bir yere gitmesi lazım. Koridorlarda durup bekleyecek halleri yok. Gittikleri yer de bu dağıtım merkezlerinden biri. Merkezler tek bir insanın rahatlıkla sığabileceği kadar büyük.”</p>

  <p>“Tabii içleri arabalarla dolu olmadığı sürece,” dedi Duvall.</p>

  <p>“Aynen öyle,” dedi Dahl. “Bir de şuna bakın. <span style="font-style:italic;">Gözüpek</span>'in inşa taslaklarında altı tane dağıtım merkezi görüyoruz. Fakat arşivden alınmış taslaklarda yedi tane var.” Yedinci dağıtım merkezine dokundu. “Bu merkez geminin ana sistemlerinden uzakta. Dolayısıyla bakım-onarım ekiplerinin oraya yaklaşması için bir sebep yok. Gemiden ayrılmaksızın diğer insanlardan ancak bu kadar uzaklaşabilirsiniz. Jenkins işte orada. Makinedeki hayalet. Onu o dağıtım merkezinde bulacağız.”</p>

  <p>“Komutanından niçin sizi tanıştırmasını istemediğini anlamıyorum,” dedi Duvall. “Jenkins’in güya onun emrinde olduğunu söylemiştin.”</p>

  <p>“Bunu denedim ama hiçbir işe yaramadı,” dedi Dahl. “Collins en sonunda Jenkins’in sadece canı istediği zaman ortaya çıktığını, öteki türlü onu rahat bıraktıklarını söyledi. Jenkins kaptanı, Q’eeng’i ve diğerlerini izlemelerinde onlara yardım ediyor. Onu kızdırıp bu imkândan mahrum kalmak istemiyorlar.”</p>

  <p>“Söz onlardan açılmışken,” diyen Finn, başıyla bir yeri işaret etti.</p>

  <p>Dahl dönüp oraya baktığında Bilim Subayı Q’eeng’in yanlarına gelmekte olduğunu gördü. Hemen ayağa kalkmaya davrandı.</p>

  <p>Q’eeng elini sallayarak onu yerine oturttu. “Rahat Asteğmen.” İnşa taslakları gözüne ilişti. “Gemiyi mi inceliyordun?”</p>

  <p>“İşimi daha etkili yapmanın yollarını arıyordum,” dedi Dahl.</p>

  <p>“İnisiyatif göstermeni takdir ediyorum,” dedi Q’eeng. “Asteğmen, Eskridge sistemine varmak üzereyiz. Oradaki bir koloniden aldığımız imdat çağrısına cevap veriyoruz. Koloniden gelen raporlar bölük pörçük ama sorunun bir biyolojik maddeden kaynaklandığından kuşkulanıyorum. Bu sebeple bana eşlik etmesi için senin bölümünden bir ekip topluyorum. Sen de o ekiptesin. Yarım saat içinde benimle mekik hangarında buluş.”</p>

  <p>“Emredersiniz komutanım,” dedi Dahl. Q’eeng bir baş selamı verip oradan uzaklaştı. Dahl tekrar Duvall ile Finn’e döndü. İkili ona bir tuhaf bakıyordu. “Ne oldu?” dedi Dahl.</p>

  <p>“Q’eeng’le beraber bir dış göreve gidiyorsun,” dedi Duvall.</p>

  <p>“Aniden ve tuhaf bir tesadüf sonucu ortaya çıkan bir dış göreve,” dedi Finn.</p>

  <p>“Fazla paranoyak davranmıyor musunuz?” dedi Dahl.</p>

  <p>“Az önce konuştuklarımız düşünülürse bu dediğin çok komik,” diye karşılık verdi Finn.</p>

  <p>Dahl inşa taslaklarını Finn’e doğru itti. “Ben yokken Jenkins’e belli etmeden ona gizlice yaklaşmamızın bir yolunu bul Finn. Onunla konuşmak istiyorum ama o gün yaptığı uyarı haricinde onun bizimle konuşmak istediğini sanmıyorum. Ben de ona öyle bir seçenek vermeyeceğim.”</p>

  <p><br /></p>

  <p style="text-align:center">***</p>

  <p><br /></p>

  <p>“Tüm bunlar senin suçun,” diye Dahl’a tısladı Cassaway. Dış ekip Q’eeng’e ve Taylor adındaki güvenlikten sorumlu bir tayfaya ilaveten ondan, Cassaway’den ve Mbeke’den oluşuyordu. Q’eeng mekiği koloniye doğru uçuruyordu; Taylor yardımcı pilot koltuğundaydı. Zenobiyologlar ise arkadaydılar. Görev brifinginde ve gezegene yaptıkları mekik yolculuğunun büyük bölümünde diğer iki zenobiyolog Dahl’a soğuk davranmıştı. Bunlar yola çıktıklarından beri ona edilen ilk sözlerdi.</p>

  <p>Nasıl benim suçum oluyor?” dedi Dahl. “Kaptana gemiyi buraya getirmesini söylemedim ki.”</p>

  <p>“Jenkins hakkında soru sorup durduğun için senin suçun oluyor!” dedi Cassaway. “Sorularınla onun tepesini attırıyorsun.”</p>

  <p>“Ne yani, artık onun hakkında soru da mı sormayacağım?” dedi Dahl.</p>

  <p>“Bize misilleme yapmasına sebep olacaksa hayır,” dedi Mbeke.</p>

  <p>“Kapa çeneni Fiona,” dedi Cassaway. “Sen de suçlusun.”</p>

  <p>“Ben de mi?” dedi Mbeke hayretle. “Aptal aptal sorular soran ben değilim.”</p>

  <p>Cassaway bir parmağını Dahl’dan tarafa doğrulttu. “Onun önünde Jenkins’ten bahseden sensin! Hem de iki kez!”</p>

  <p>“Ne yapayım, ağzımdan kaçtı,” dedi Mbeke. “İlk seferinde laf olsun diye söyledim. İkincisindeyse fark yaratmayacağını düşündüm. Nasılsa gerçeği öğrenmişti.”</p>

  <p>“Nerede olduğumuza bir bak Fiona.” Cassaway mekiği kastettiğini göstermek için elini salladı. “Bana bir fark yaratmadığını söyle. Sid Black’e hiç Jenkins’ten bahsetmemiştin.”</p>

  <p>“Sid Black götverenin tekiydi,” dedi Mbeke.</p>

  <p>“Yani bu herif değil mi?” dedi Cassaway, yine Dahl’ı işaret ederek.</p>

  <p>“Sizi duyabildiğimin farkındasınızdır herhalde,’’ dedi Dahl.</p>

  <p>“Canın cehenneme,” dedi Cassaway ve tekrar Mbeke’ye döndü. “Senin de canın cehenneme Fiona. Böyle olacağını bilmen gerekirdi.”</p>

  <p>“Sadece laf olsun diye söylemiştim,” dedi Mbeke ağlamaklı bir sesle. Bakışları kucağında kavuşturduğu ellerine çevriliydi.</p>

  <p>Dahl bir süreliğine onları süzdü. “Q’eeng’in sizi görmeye geldiğini bilmiyordunuz, değil mi?” dedi nihayet. “Hiçbirinizin kahve almaya veya depoda saklanmaya vakti olmadı. Q’eeng bir anda laboratuvara girdi ve ona hazırlıksız yakalan diniz. Ve bir dış görev ekibine ihtiyacı olduğunu Collins’e söylediğinde-”</p>

  <p>“Collins bizi seçti,” dedi Mbeke.</p>

  <p>“Ve de seni,” dedi Cassaway hışımla. “Q’eeng onun veya Ben’in gelmesini istiyordu ama Collins seni sattı. Binbaşıya senin Merovia Vebası’na şifa bulduğunu hatırlattı. Senin bugüne kadar emrinde çalışan en iyi zenobiyolog olduğunu söyledi. Bu tabii ki bir yalandı. Öyle değilsin. Ama belli ki işe yaradı, çünkü o veya Ben değil de sen buradasın.”</p>

  <p>“Anladım,” dedi Dahl. “Herhalde bu beklenmedik bir şey sayılmaz. Ne de olsa ben burada yeniyim. Besin zincirinin en alt halkasıyım. Sık sık değiştirilen bir yedek parçayım. Ama siz ikiniz,” deyip başıyla onları işaret etti. “Siz ikiniz güvende olduğunuzu sanıyordunuz. Mecbur kalsa bile Collins’in sizi Q’eeng’in önüne atmayacağını düşünecek kadar uzun zaman hayatta kaldınız. Belki de sizi Ben Trin’e tercih edeceğini bile düşündünüz, öyle değil mi?”</p>

  <p>Cassaway başını öteye çevirdi; Mbeke usulca ağlamaya başladı.</p>

  <p>“Besin zincirindeki yerinizi öğrenmek size sürpriz oldu, değil mi?” dedi Dahl.</p>

  <p>“Kapa çeneni Dahl,” dedi Cassaway, ona bakmadan.</p>

  <p>Gezegene kadarki yolun geri kalanında kimse konuşmadı.</p>

  <p><br /></p>

  <p style="text-align:center">***</p>

  <p><br /></p>

  <p>Hiç koloniciye rastlamadılar. Fakat onların parçalarını buldular. Ve de bol miktarda kan.</p>

  <p>“Akım tabancaları tam güç,” dedi Q’eeng. “Cassaway, Mbeke, Dahl; sizden ormana giden kan izlerini takip etmenizi istiyorum. Hâlâ canlı birilerini veya bunu her ne yaptıysa onun ölüsünü bulabiliriz. Ben idari büroyu kontrol edip orada bu olayı açıklayabilecek bir şey var mı diye bakacağım. Taylor, sen benimle geliyorsun.” Q’eeng peşine Taylor’ı da takarak dikdörtgen şeklindeki büyük bir römorka yollandı.</p>

  <p>Cassaway, “Gelin hadi,” dedi ve Dahl ile Mbeke’yi ağaçlara doğru götürdü.</p>

  <p>Ormana gireli birkaç yüz metre olmuşken harap vaziyetteki bir cesede rastladılar.</p>

  <p>“Numune toplayıcıyı versene,” dedi Dahl, o ekipmanı taşıyan Mbeke’ye. Mbeke isteneni belinden çıkarıp verdi ve yere diz çöken Dahl numune toplayıcı aygıtı cesedin karnından geriye kalana soktu.</p>

  <p>“Bundan bir sonuç almam bir-iki dakika sürer,” dedi Dahl, başını cesetten kaldırmadan. “Numune toplayıcı tüm koloninin DNA kütüphanesini taramak zorunda. Bu adamın işini bitiren her neyse burada beklerken benim de işimi bitirmeyeceğinden emin olun.”</p>

  <p>“Tamamdır,” dediğini duydu Cassaway’in. Dahl işine devam etti.</p>

  <p>“Fuat Ali diye biri,” dedi Dahl, birkaç dakika sonra. “Anlaşılan koloninin doktoruymuş.” Ali’nin cesedi üzerinden ormanın içlerine baktı. “Kan izleri o tarafa doğru devam ediyor. Aramayı sürdürmek istiyor muyuz?”</p>

  <p>“Ne yapıyorsun?” diye sorduğunu duydu Mbeke’nin.</p>

  <p>“Ne oldu?” diyen Dahl o tarafa doğru döndüğünde Cassaway’in akım tabancasını üzerine doğrulttuğunu ve Mbeke’nin ona şaşkın şaşkın baktığını gördü.</p>

  <p>Cassaway yüzünü ekşitti. “Kahretsin Fiona. Çeneni hiç kapalı tutamaz mısın?”</p>

  <p>“Fiona’yla aynı fikirdeyim,” dedi Dahl. “Ne yapıyorsun?” Ayağa kalkmaya davrandı.</p>

  <p>“Kıpırdama,” dedi Cassaway. “Yoksa seni vururum.”</p>

  <p>“Ne yaparsam yapayım beni vuracakmışsın gibi bir halin var,” dedi Dahl. “Ama nedenini bilmiyorum.”</p>

  <p>“Çünkü içimizden birinin ölmesi gerek,” dedi Cassaway. “Dış ekiplerde işler böyle yürür. Q’eeng dış ekibin başındaysa biri mutlaka geberir. Ama geriye kalanlar güvende olur. Bu hep böyledir.”</p>

  <p>“Bu fikri bana açıklayan son kişi başka biri öldükten sonra bile küçük parçalara ayrıldı,” dedi Dahl. “İşlerin düşündüğün gibi yürüdüğünü sanmıyorum.”</p>

  <p>“Kapa çeneni,” dedi Cassaway. “Sen ölürsen Fiona’yla benim ölmemize gerek kalmaz. Kurban sen olursun. Kurban verildikten sonra diğerleri güvendedir. Güvende olacağız.”</p>

  <p>“Öyle değil işte,” dedi Dahl. “En son ne zaman bir dış göreve katıldın Jake? Ben katılalı daha iki hafta oldu. İşler öyle yürümüyor. Gözden kaçırdığın ayrıntılar var. Beni öldürmek güvende olmanızı sağlamaz. Fiona...” Dahl ikna etme amacıyla Fiona’ya doğru döndü, fakat o da kendi akım tabancasını doğrultma aşamasındaydı.</p>

  <p>“Hadi ama çocuklar,” dedi Dahl. “İki atışı birden ıskalamak hiç de kolay olmayacak.”</p>

  <p>“Silahını düşük güce getir,” dedi Cassaway, Mbeke’ye. “Göğsüne nişan al. Öldüğünde onu parçalara ayırırız. Bu da ne yaptığımızı gizler. Onu kurtarmaya çalıştığımızı söyleyerek üstümüzdeki kanı açıklaya-” Yukarıdaki ağaçtan onun ve Mbeke’nin üstüne bazı yaratıklar atlamadan önce cümlenin ancak burasına gelebildi.</p>

  <p>Yere düşen ikili, vücutlarını parçalamaya başlayan şeyleri üzerlerinden atmaya çalışarak haykırdılar. Dahl bir anlığına ağzı açık bakakaldı, sonra da koloniye doğru depara kalktı. Bu âni hareketi sayesinde kendi üstüne de atlanılmasından kılpayı kurtulduğunu görmedi de hissetti.</p>

  <p>Q’eeng ile Taylor’ın isimlerini bağırarak ağaçların arasında zikzak çizdi. Dahl’ın beyninin bir parçası doğru yönde koşup koşmadığını bilmek istiyordu; diğer bir parçası neden Q’eeng’le irtibat kurmak için telefonunu kullanmadığını merak ediyordu. Üçüncü bir parça da ona Cassaway’le Mbeke’yi yemekte olan şeylere karşı etki gösterebilecek bir akım tabancası olduğunu hatırlatıyordu.</p>

  <p>Beyninin dördüncü bir parçasıysa başka bir şey söylüyordu: <span style="font-style:italic;">Bu noktada bol bol çığlık atarak kaçacaksın.</span></p>

  <p>Dahl işte o dördüncü parçayı dinliyordu.</p>

  <p>Gözüne ağaçların arasındaki bir boşluk takıldı ve o boşluktan koloninin uzak römorklarının yanı sıra Q’eeng ile Taylor’ın suretlerini görür gibi oldu. Avazı çıktığı kadar bağıran Dahl dikkatlerini çekmek için ellerini sallayarak dosdoğru onlara koştu. Sesini duyurabilmişçesine adamların ufak suretlerinin kımıldadığını gördü.</p>

  <p>Sonra bir şey ayağına çelme taktı ve yere düştü.</p>

  <p>Yaratık ânında üstüne çıkıp ısırmaya ve etini yırtmaya başladı. Çığlık atan Dahl yaratığı itti ve o paniğin arasında göze benzeyen bir şey fark etti. Başparmağını hemen oraya soktu. Yaratığın kükreyerek şaha kalkmasıyla birlikte kendini geriye itti. Ama yaratık tekrar onun üstüne atladı ve Dahl omzuna dişlerin geçtiğini hissetti. Ayrıca yakıcı bir acı, onu ısıran şeyin aynı zamanda zehirli olduğunu anlamasını sağladı. Tekrar göze bakındı, parmağını ikinci kez oraya soktu ve yaratığı yeniden geri püskürttü. Fakat bu sefer hareket edemeyecek kadar güçsüz düşmüştü.</p>

  <p><span style="font-style:italic;">Bir kurban verdikten sonra geriye kalanlar bok güvende</span>, diye aklından geçirdi ve gördüğü son şey, hızla üstüne gelen yaratığın sivri dişleri oldu.</p>

  <p><br /></p>

  <p style="text-align:center">***</p>

  <p><br /></p>

  <p>Dahl uyandığında dostlarını çevresinde buldu.</p>

  <p>“Of,” dedi.</p>

  <p>“Finn, ona biraz su ver,” dedi Duvall. Finn hasta yatağının yanındaki tutacaktan küçük bir bardak aldı ve bardağın pipetini Dahl’ın dudaklarına dayadı. Dahl yavaşça içti.</p>

  <p>“Demek ölmedim,” diye fısıldadı daha sonra.</p>

  <p>“Hayır,” dedi Duvall. “Denemediğinden değil hani. Gemiye geri getirildiğinde senden kalanların ölmüş olması gerekirdi. Doktor Hartnell’e göre Q’eeng ile Taylor’ın sana vaktinde ulaşmaları büyük bir şansmış, yoksa o şey seni diri diri yiyecekmiş.”</p>

  <p>Cümlenin son kısmı Dahl’ın hafızasını canlandırdı. “Cassaway,” dedi. “Mbeke.”</p>

  <p>“Öldüler,” dedi Hanson. “Onlardan geriye gemiye getirebilecek kadar fazla bir şey kalmamış.”</p>

  <p>“Ekiptekilerden sağ kurtulan tek kişi sensin,” dedi Hester. “Tabii Q’eeng dışında.”</p>

  <p>“Ya Taylor?” diye hırıltılı bir sesle sordu Dahl.</p>

  <p>“Isırıldı,” dedi Duvall, soruyu doğru yorumlayarak. “Yaratıklar zehirliymiş. Zehir insanları öldürmüyor, sadece psikopata bağlatıyor. Taylor aklını kaçırıp gemide sağa sola ateş açtı. Vurulmadan önce üç tayfayı öldürdü.”</p>

  <p>“Kolonide de böyle bir şey yaşandığını düşünüyorlar,” dedi Finn. “Doktorun kayıtları bir avcı grubunun o şeyler tarafından ısırıldığını, koloniye geri döndüğünü ve ortalığa ateş açtığını gösteriyor. Sonra yaratıklar çıkagelmişler ve sağ kalanları öldürdükten sonra cesetleri alıp götürmüşler.”</p>

  <p>“Q’eeng de ısırıldı ama bir panzehir üretilene kadar Kaptan Abernathy onu karantinada tuttu,” dedi Hanson.</p>

  <p>“Panzehir senin kanından üretildi,” dedi Hester. “Bilincin kapalı olduğu için delirmedin. Bu da vücuduna zehri metabolize edecek ve etkisiz hale getirecek kadar zaman tanıdı.” “Q’eeng sen ölmediğin için çok şanslı,” dedi Duvall. “Hayır,” dedi Dahl ve kolunu kaldırıp kendisini gösterdi. “Bana ihtiyacı olduğu için asıl ben şanslıyım.”</p>
</body>
</html>
