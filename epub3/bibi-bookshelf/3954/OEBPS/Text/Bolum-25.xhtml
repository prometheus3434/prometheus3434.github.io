<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a>YİRMİ İKİNCİ BOLÜM</h1>

  <p>“Beş füze geliyor,” dedi Dahl, yardımcı pilot panelini okuyabilmek için mekiğin dalışından kaynaklanan mide bulantısına direnerek.</p>

  <p>“Biliyorum,” dedi Kerensky.</p>

  <p>“Motorlar minimum seviyede,” dedi Dahl. “Geçiş yaparken onları yaktık.”</p>

  <p>“Biliyorum,” dedi Kerensky yine.</p>

  <p>“Savunma seçeneklerimiz nedir?” diye sordu Dahl.</p>

  <p>“Bu bir <span style="font-style:italic;">mekik</span>,” dedi Kerensky. “O seçenekleri zaten uyguluyorum.” Mekiğe şiddetli bir burgu attırdı. Füzeler takip için asıl dağılımlarını terk ettiler ve aralarını açıp rota değiştirdiler.</p>

  <p>Dahl’ın ekranında bir mesaj belirdi. “Füzelerden üçü üstümüze kilitlendi,” dedi. “Çarpmaya altı saniye.”</p>

  <p>Kerensky gökyüzüne bakarcasına başını kaldırdı. “Hay lanet olsun. Ben sabit bir karakterim! Bir şeyler yap!”</p>

  <p><span style="font-style:italic;">Gözüpek</span>'ten fırlayan bir ışın en yakındaki füzeyi buharlaştırdı. Kerensky patlamadan ve enkazdan kaçınmak için mekiği saptırdı. <span style="font-style:italic;">Gözüpek</span>'in akım ışını diğer dört füzeyi de vurarak onları atomlarına ayrıştırdı.</p>

  <p>“Vay anasını, sahiden işe yaradı,” dedi Kerensky.</p>

  <p>“Keşke böyle olacağını önceden bilseydik, değil mi?” diyen Dahl da şaşkındı.</p>

  <p>Mekiğin telefonu devreye girdi. “Kerensky, cevap ver,” dedi bir ses. Diğer uçtaki kişi Abernathy’ydi.</p>

  <p>“Kerensky dinlemede,” dedi Kerensky.</p>

  <p>“Burada fazla zamanımız kalmadı,” dedi Abernathy. “Taşıyıcı yanınızda mı?”</p>

  <p><span style="font-style:italic;">Taşıyıcı mı?</span> diye düşündü Dahl - ve o zaman Hester’ın vücudunda taşıdığı istilacı hücreleri hatırladı. Bu hücrelerin DNA'sına Forshan’daki sağcı mezhep liderinden kalan vasiyetname şifrelenmişti. Eğer şifre çözülürse Forshan’daki din savaşları sona erebilirdi. Tabii böyle bir durum savaşın her iki tarafındaki çok sayıda liderin işine gelmezdi ve tüm o gemilerin yörüngede bulunma sebebi de buydu: mekiği düşürmek.</p>

  <p>Sonra Dahl o saniyeye kadar bunlardan hiçbirinin doğru olmadığını hatırladı.</p>

  <p>Fakat artık doğruydu.</p>

  <p>“Taşıyıcı yanımızda,” dedi Kerensky. “Astsubay Hester. Evet. Ama durumu hiç iyi değil Kaptan. Onu zar zor canlı tutuyoruz.”</p>

  <p>Dahl’ın yardımcı pilot ekranında bir panel yanıp söndü. “Üç füze daha fırlatıldı!” dedi Kerensky’ye. Kerensky hemen mekiği tekrar sakınma manevralarına soktu.</p>

  <p>“Kerensky, ben Tıp Subayı Hartnell,” dedi yeni bir ses. “Astsubay Hester’ın bağışıklık sistemi o hücrelerle mücadele ediyor ve mücadeleyi hızla kaybediyor. Hester’ı derhal gemiye getirmezseniz hücreler onu öldürecek ve ardından onlar da ölecek.”</p>

  <p>“Üstümüze ateş açılıyor,” dedi Kerensky. “Bu da yolculuğu güçleştiriyor.”</p>

  <p><span style="font-style:italic;">Gözüpek</span>'ten bir akım ışını daha fırlayıp üç yeni füzeyi de buharlaştırdı.</p>

  <p>“Senin tek derdin <span style="font-style:italic;">Gözüpek'e</span> ulaşmak olsun,” dedi Abernathy. “Füzelerle biz ilgileniriz. Abernathy tamam.”</p>

  <p>“‘Taşıyıcı’ mı?” dedi Duvall, mekiğin arka tarafından. “Vücudunda şifreli bir DNA’ya sahip hücreler mi var? Bu hiç mantıklı değil!”</p>

  <p>“Nick Weinstein’ın bu bölümü çok hızlı yazması gerekti,” dedi Dahl. “Adamın üstüne bu kadar varma.”</p>

  <p>“Peki <span style="font-style:italic;">bunu da</span> o mu yazdı?” diyen Kerensky, önlerindeki uzay savaşını gösteren ekranları işaret etti. “Onu tekrar görürsem kıçına tekmeyi basacağım.”</p>

  <p>“Dikkatini topla,” dedi Dahl. “Ölmeden <span style="font-style:italic;">Gözüpek'i</span> ulaşmamız gerek.”</p>

  <p>“Sence Paulson’ın oğlu şu an Hester’ın eski vücudunda mıdır?” diye sordu Kerensky.</p>

  <p>“Ne?” dedi Dahl.</p>

  <p>“Sence takas gerçekleşmiş midir?” dedi Kerensky, Dahl’a bir göz atarak.</p>

  <p>Dahl başını çevirip sedyedeki hastaya bir göz attı. “Bilmiyorum,” dedi. “Olabilir.”</p>

  <p>“‘Olabilir’ bana uyar,” diyen Kerensky, mekiğe sakınma manevraları yaptırmaktan vazgeçti ve onu en yüksek süratle dosdoğru <span style="font-style:italic;">Gözüpek'e</span> uçurdu. Çevrelerindeki düşman gemileri birbiri ardına füzeler, ışınlar ve top mermileri fırlatıyordu. <span style="font-style:italic;">Gözüpek</span> Forshan gemilerinin hem füzelerini düşürmek hem de ışın silahlarını ve toplarını etkisiz hale getirmek için mevcut tüm silahlarını ateşledikçe bir Noel ağacı gibi parlıyordu.</p>

  <p>“Bu kötü bir fikir,” dedi Dahl, Kerensky’ye. <span style="font-style:italic;">Gözüpek</span>'i gözüne kestirmiş olan Kerensky haşin bir ifadeyle dümdüz ileri bakıyordu.</p>

  <p>“Ya yaşayacağız ya da öleceğiz,” dedi Kerensky. “Niye taşak geçelim ki?”</p>

  <p>“Bu kadar kaderci olmadan önce senden daha çok hoşlanıyordum,” dedi Dahl.</p>

  <p>Sancak tarafında patlayan bir füze, mekiği rotasından çıkardı. Mekiğin eylemsizlik sönümleyicileri gidip gelerek Hester’ın, Duvall’ın ve Hanson’ın geriye doğru savrulmalarına yol açtı.</p>

  <p>“Füzelerin üstüne üstüne gitme!” diye bağırdı Duvall.</p>

  <p>“Beni değil yazarı suçla!” diye bağırarak karşılık verdi Kerensky.</p>

  <p>“Bu boktan bir bahane!” dedi Duvall. Başka bir füze yakın mesafeden ıskalayınca mekik yine sarsıldı.</p>

  <p>Mekik bir dizi uzay gemisinin arasından geçerek <span style="font-style:italic;">Gözüpek</span>'e doğru son bir atılım daha yaptı.</p>

  <p>“Mekik hangarı geminin kıç tarafında,” dedi Dahl. “Yönümüz kıça çevrili değil.”</p>

  <p>“İşte burada yazar ne kadar iyi bir mekik pilotu olduğumu düşünüyor öğreneceğiz,” dedi Kerensky ve mekiği ters bir Fibonacci spiraline sokarak <span style="font-style:italic;">Gözüpek'</span>in üstünden aşırttı. <span style="font-style:italic;">Gözüpek</span> görüntü ekranlarında fırıldak gibi dönüp büyürken Dahl’ın ağzından bir inilti yükseldi. Füzeler boşlukta yay çizen mekiği kılpayı ıskalayıp geçerken onu sarstılar. Dahl <span style="font-style:italic;">Gözüpek</span>'in gövdesine çarpıp parçalanacaklarından emindi, fakat hemen sonra mekik hangarına daldılar. Mekik güverteye inip şiddetli bir gıcırtıyla yerde kaydı ve dışarıda bir şey kopup düştü.</p>

  <p>Kerensky tezahürat ederek motorları susturdu. “İşte ben buna kaliteli televizyonculuk derim.”</p>

  <p>“Bir daha seninle asla uçmayacağım,” dedi Duvall, mekiğin arkasından.</p>

  <p>“Kaybedecek zaman yok,” dedi Kerensky. Tavırları o kadar ani bir değişiklik göstermişti ki Anlatım’ın kontrolü ele aldığına dair Dahl'ın en ufak bir şüphesi yoktu. “Hester’ı revire götürmeliyiz. Dahl, sen sedyenin solunda yürü. Duvall, Hanson; siz sağa geçin. Kıpırdayın bakalım millet.”</p>

  <p>Emniyet kemerini çözen Dahl sedyeye doğru atılırken hiç beklemediği kadar coşkuluydu. Kerensky Anlatım’ın etkisi altındayken Hester’ın ismini kullanmıştı.</p>

  <p>Onlar sedyeyle beraber koridorlarda koştururlarken, saldırıya uğrayan <span style="font-style:italic;">Gözüpek'</span>ten gümbürtüler yükseliyordu.</p>

  <p>“Gemiye çıktığımız için tüm o düşman gemileri artık <span style="font-style:italic;">Gözüpek'e</span> saldırıyor,” dedi Kerensky. “Elimizi çabuk tutmalıyız.” Gemi bu sefer daha sert sarsıldı.</p>

  <p>“Nihayet gelebildiniz,” dedi Tıp Subayı Hartnell, dördü birlikte sedyeyi revire sokarken. “Biraz daha gecikseydiniz geriye revir diye bir şey kalmayacaktı. Veya geminin başka bir kısmı.”</p>

  <p>“Kaçıp gidemez miyiz?” sözünün ağzından çıktığını duydu Dahl, sedyeyi döndürürlerken.</p>

  <p>“Motorlar saldırı sırasında devre dışı kaldı,” dedi Hartnell. “Gidebileceğimiz bir yer yok. Mesajı çabucak çözemezsek sonumuz geldi demektir. Kaldırın!” Hester’ın bedenini kaldırıp bir ameliyat masasına koydular. Hartnell’in tabletine dokunmasıyla birlikte Hester’ın vücudu kasılıp kaldı.</p>

  <p>“Tamam, artık durağan vaziyette,” dedi Hartnell. “Her şey bitene kadar stabil kalacak.” Ameliyat masasına bakıp kaşlarını çattı. “Tüm bu kırıklar ve beyin travması da ne oluyor?” diye sordu.</p>

  <p>“Zorlu bir mekik yolculuğuydu,” dedi Kerensky.</p>

  <p>Hartnell bir şey söyleyecekmiş gibi Kerensky’ye baktı, fakat sonra bütün gemi sarsılarak Hester hariç herkesi güverteye attı.</p>

  <p>“Bak bu iyi değil,” dedi Duvall.</p>

  <p>Hartnell’in telefonu devreye girdi. “Ben kaptan,” dedi Abernathy telefondan. “Taşıyıcının durumu nedir?”</p>

  <p>“Astsubay Hester canlı ve durağan halde,” dedi Hartnell. “Şifre çözme işlemine başlamak için istilacı hücrelerden bir numune almak üzereyim.”</p>

  <p>Gemide şiddetli bir sarsıntı daha yaşandı. “Daha hızlı çalışman gerek,” dedi Abernathy. “Böyle vurulmaya devam edemeyiz. Şifre derhal çözülmeli.”</p>

  <p>“Bu iş hemen bitmez,” dedi Hartnell. “Bana ne kadar zaman tanıyabilirsin?”</p>

  <p>Bir diğer sarsıntıyla birlikte ışıklar yanıp söndü. “On dakikan var,” dedi Abernathy. “Hepsini kullanmamaya çalış.” Bağlantıyı kesti.</p>

  <p>Hartnell diğerlerini gözden geçirdi. “Boku yedik.”</p>

  <p>Dahl bunu duyunca kendini çılgınca sırıtmaktan alıkoyamadı. <span style="font-style:italic;">Bunu ona Anlatım’ın söyletmediğinden eminim</span>, diye geçirdi aklından.</p>

  <p>“Andy,” dedi Hanson. “Kutu.”</p>

  <p>“Hay aksi,” dedi Dahl. “Kutu.”</p>

  <p>“Kutu da ne?” dedi Hartnell.</p>

  <p>“Bir numune alıp bana ver,” dedi Dahl ona.</p>

  <p>“Niye?” diye sordu Hartnell.</p>

  <p>“Zenobiyoloji’ye götürüp orada analiz edeceğim,” cevabını verdi Dahl.</p>

  <p>“Gerekli aygıtlar burada da-” diye başladı Hartnell.</p>

  <p>Dahl yardım istemek için Kerensky’ye baktı. “Söylediğini yap Hartnell,” dedi Kerensky. “Hepimizin ölümüne sebep olmadan.”</p>

  <p>Hartnell kaşlarını çattıysa da numune toplayıcıyı Hester’ın koluna batırdı, ardından numune tüpünü cihazdan çıkarıp Dahl’a verdi. “Al. Şimdi lütfen biri neler olduğunu bana söyleyebilir mi?”</p>

  <p>“Andy,” dedi Hanson. “Buradan Zenobiyoloji’ye gitmek için altıncı güverteden geçmen lazım.”</p>

  <p>“Doğru,” dedi Dahl ve Kerensky’ye döndü. “Benimle gel.”</p>

  <p>“Neler olduğunu bana kim söyleyecek?” dedi Hartnell. O zamana kadar Dahl ile Kerensky çoktan kapıdan geçip koridora çıkmışlardı.</p>

  <p>“Altıncı güvertenin nesi var?” diye sordu Kerensky, birlikte koşarlarken.</p>

  <p>“Saldırıya uğradığımız zamanlarda patlamaya meyilli,” dedi Dahl. “Tıpkı şimdi olduğu gibi.”</p>

  <p>“Beni yine talih kuşu olarak kullanıyorsun, değil mi?” dedi Kerensky.</p>

  <p>“Pek sayılmaz,” diye cevapladı Dahl.</p>

  <p>Altıncı güverte patlamalarla ve yangınlarla doluydu.</p>

  <p>“Koridorlar tıkanmış!” dedi Kerensky, gürültünün arasından.</p>

  <p>“Gel hadi,” diyen Dahl, kargo tünellerinin erişim kapılarından birini açtı. Altıncı güvertenin ısınmış havası açık kapıdan içeri dolarken bir rüzgâr esti. Kerensky de içeri girdi ve dışarıdaki koridorda bir şey patladığı sırada Dahl erişim kapısını kapattı.</p>

  <p>“Bu taraftan,” dedi Dahl. İkili tüneldeki kargo arabalarının etrafından dolaşıp güvertenin diğer tarafındaki bir erişim kapısına ulaştı ve sonra tekrar ana koridora çıktı.</p>

  <p>Teğmen Collins’in Dahl’ı gördüğüne memnun olmuş gibi bir hali yoktu.</p>

  <p>“Burada ne arıyorsun?” dedi kadın, onun üstüne yürüyerek.</p>

  <p>“Yanıma yaklaşırsa onu yere ser,” dedi Dahl, Kerensky’ye.</p>

  <p>“Tamamdır,” dedi Kerensky. Collins aniden durdu.</p>

  <p>“Tabletini al,” dedi Dahl. Kerensky söyleneni yaptı.</p>

  <p>“Ne kadar zamanımız kaldı?” diye sordu Dahl. Kutu’yu bir endüksiyon tablasına koydu.</p>

  <p>“Yedi dakika,” cevabını verdi Kerensky.</p>

  <p>“Bu bize yeter,” diyen Dahl numuneyi Kutu’ya yerleştirdi ve yeşil düğmeye bastı. Kerensky’nin yanına gitti, Collins’in tabletini ondan aldı ve kadının hesabını sonlandırıp kendi hesabına girdi.</p>

  <p>“Şimdi ne yapacağız?” dedi Kerensky.</p>

  <p>“Bekleyeceğiz,” dedi Dahl.</p>

  <p>“Ne kadar?” diye sordu Kerensky.</p>

  <p>“Dramatik olarak ne kadar gerekirse,” dedi Dahl.</p>

  <p>Kerensky Kutu’nun içine baktı. “Demek Merovia Vebası’na yakalandığımda lapaya dönüşmemi önleyen şey buydu, öyle mi?”</p>

  <p>“Öyle,” dedi Dahl.</p>

  <p>“Ne saçma,” dedi Kerensky.</p>

  <p>Collins ona ağzı açık bakakaldı. “Onu biliyor muydun?” dedi kadın. “Bilmemen gerekirdi.”</p>

  <p>“Bu noktada senden çok daha fazla şey biliyorum,” dedi Kerensky.</p>

  <p>Kutu öttü ve tabletin ekranı verilerle doldu. Dahl onlara bakmadı bile. “İşimiz tamam,” dedi. “Revire dönüyoruz.” Zenobiyoloji’den koşarak çıktılar ve altıncı güverteye dönmek için tekrar erişim tünellerine girdiler.</p>

  <p>“Neredeyse vardık,” dedi Kerensky, tünellerden ayrılarak altıncı güvertenin yangınlarına dalarlarken.</p>

  <p>Gemi şiddetle sarsıldı. Altıncı güvertenin ana koridoru Dahl’ın üstüne çöktü ve sivri bir metal parçası karaciğerini delip geçti. Dahl kısa bir süreliğine ona baktı, sonra gözlerini tekrar Kerensky’ye çevirdi.</p>

  <p>“‘Neredeyse vardık’ demesen olmazdı,” diye fısıldarken, kelimeler kan damlalarının arasından döküldü.</p>

  <p>“Ah, Tanrım, Dahl,” dedi Kerensky ve onun üstündeki molozların bir kısmını kaldırmaya yeltendi.</p>

  <p>“Dur,” dedi Dahl. Kerensky ona aldırış etmedi. “Dur,” diye tekrarladı Dahl, bu sefer daha sertçe. Kerensky durdu. Dahl hâlâ elinde tuttuğu tableti ona uzattı. “Vakit yok. Sonuçları al. Onları revir bilgisayarına yükle. Hartnell’in karşı çıkmasına izin verme. Revir bilgisayarı verileri işlediğinde Anlatım devreye girecek ve sorun çözülecek. Ama oraya ulaşmak zorundasın. Çabuk ol.”</p>

  <p>“Dahl-” dedi Kerensky.</p>

  <p>“Seni bu yüzden yanıma aldım,” dedi Dahl. “Çünkü bana ne olursa olsun <span style="font-style:italic;">senin</span> sağ salim geri döneceğini biliyordum. Git artık. Bizi kurtar Kerensky. Bizi kurtar.”</p>

  <p>Kerensky başını salladı, tableti aldı ve koşup gitti.</p>

  <p>Dahl karaciğerinden mıhlanmış olarak öylece yatarken bilinçli geçirdiği son anlarda Hester’ın hayatta kalacağı, geminin kurtulacağı ve dostlarının bundan böyle Anlatım tarafından perişan edilmeden yaşayacakları gerçeğine yoğunlaşmaya çalıştı. Üstelik bunun için gereken tek şey son bir dramatik ölümdü. Kendi dramatik ölümü.</p>

  <p><span style="font-style:italic;">Adil bir takas</span>, diye düşündü, her şeyin nasıl sonuçlandığıyla kendini avutmaya çalışarak. Adil bir takas. Dostlarını kurtarmıştı. Matthew Paulson’ı kurtarmıştı. <span style="font-style:italic;">Gözüpek</span>'i kurtarmıştı. Adil bir takas.</p>

  <p>Ama her şey griye çalıp karanlığa kaymaya başlarken, bilincinin geriye kalan kısmından son bir düşünce yükseldi.</p>

  <p><span style="font-style:italic;">Canı cehenneme. Ben yaşamak istiyorum.</span></p>

  <p>Yine de her şey karardı.</p>

  <p><br /></p>

  <p style="text-align:center">***</p>

  <p><br /></p>

  <p>“Dramatik davranmayı kes,” dedi bir ses. “Uyanık olduğunun farkındayız.”</p>

  <p>Dahl gözlerini açtı.</p>

  <p>Hester yanında Duvall ve Hanson’la beraber başında bekliyordu.</p>

  <p>Dahl ona gülümsedi. “İşe yaramış,” dedi. “Sensin. Sahiden işe yaramış.”</p>

  <p>“Tabii ki işe yaradı,” dedi Hester. “Niye yaramayacaktı ki?”</p>

  <p>Dahl bunun üzerine dermansızca güldü. Kalkmaya çalıştı ama yapamadı.</p>

  <p>“Durağanlık koltuğu,” dedi Duvall. “Karaciğerinin ve derindeki yanıkların yerine yeni dokular üretiyorsun. Ayrıca kırık göğüs kafesin iyileşiyor. Kıpırdayabilseydin hissedeceklerin hiç hoşuna gitmezdi.”</p>

  <p>“Ne zamandır bu şeydeyim?” diye sordu Dahl.</p>

  <p>“Dört gündür,” dedi Hanson. “Berbat haldeydin.”</p>

  <p>“Öleceğimi sanmıştım,” dedi Dahl.</p>

  <p>“Biri seni kurtarmasaydı ölürdün,” dedi Duvall.</p>

  <p>“Beni kim kurtardı?” diye sordu Dahl.</p>

  <p>Görüş alanına bir çehre daha girdi.</p>

  <p>“Jenkins,” dedi Dahl.</p>

  <p>“Bir kargo tünelinin hemen önündeydin,” dedi Jenkins. “Ayağıma kadar gelmişken seni kurtarıvereyim dedim.” “Teşekkürler,” dedi Dahl.</p>

  <p>“Teşekküre gerek yok,” diye karşılık verdi Jenkins. “Bunu sırf kendi çıkarım için yaptım. Ölseydin benim adıma o mesajı iletip iletmediğini asla öğrenemezdim.”</p>

  <p>“İlettim,” dedi Dahl.</p>

  <p>“Nasıl geçti?” diye sordu Jenkins.</p>

  <p>“İyiydi,” dedi Dahl. “Seni onun yerine öpmem gerekiyor.”</p>

  <p>“Şey, belki başka zaman,” dedi Jenkins.</p>

  <p>“Siz ikiniz neden bahsediyorsunuz böyle?” diye sordu Duvall.</p>

  <p>“Sonra anlatırım,” dedi Dahl, sonra tekrar Jenkins’e baktı. “Demek artık ininden çıktın.”</p>

  <p>“Evet,” dedi Jenkins. “Zamanı gelmişti.”</p>

  <p>“İyi,” dedi Dahl.</p>

  <p>“En güzel haber de hepimizin kahraman olması,” dedi Hester. “‘Mesaj’ vücudumdan çıkarıldı ve <span style="font-style:italic;">Gözüpek</span> tarafından yayınlanarak Forshan’daki din savaşını sona erdirdi. Ne büyük şans, değil mi?”</p>

  <p>“İnanılmaz,” dedi Dahl.</p>

  <p>“Tabii biraz düşününce bunların hiçbirinin en ufak bir mantığı yok,” dedi Hester.</p>

  <p>“Hiç olmadı ki,” dedi Dahl.</p>

  <p>Dostları gittikten sonra aynı günün ilerleyen saatlerinde Dahl’ın bir ziyaretçisi daha oldu.</p>

  <p>“Bilim Subayı Q’eeng,” dedi Dahl.</p>

  <p>“Asteğmen,” dedi Q’eeng. “İyileşiyor musun bari?”</p>

  <p>“Öyle diyorlar,” cevabını verdi Dahl.</p>

  <p>“Teğmen Kerensky bana kodu kıranın sen olduğunu, sağcı tarikat liderine ait vasiyetnamenin o sayede yayınlanabildiğim söyledi,” dedi Q’eeng.</p>

  <p>“Sanırım bendim,” dedi Dahl, “Ama övgüyü hak eden tek kişi ben değilim.”</p>

  <p>“Her halükarda cesaretin ve fedakârlığın sebebiyle seni bir takdire aday gösterdim,” dedi Q’eeng. “Eğer kabul edilirse, ki edilecek, rütbe de atlayacaksın. Bu sebeple seni herkesten önce tebrik etmeme izin ver Teğmen.”</p>

  <p>“Sagolun komutanım,” dedi Dahl.</p>

  <p>“Bir şey daha var,” dedi Q’eeng. “Daha birkaç dakika önce Evrensel Birlik Genelkurmayından son derece gizli bir mesaj aldım. Bunu yüksek sesle sadece ve sadece sana okumam emredildi.”</p>

  <p>“Pekâlâ komutanım,” dedi Dahl. “Hazırım.”</p>

  <p>Q’eeng telefonunu çıkarıp ekrana dokundu ve orada beliren yazıyı okudu. “Andy, bu sözcüklerin sana ulaşıp ulaşmayacağını bilmiyorum. Bu sahneyi Nick yazdı ve filme de çektik, fakat doğal olarak onu televizyonda göstermeyeceğiz. Sadece filme çekmek yeter mi bilmiyorum ve sanırım işe yarayıp yaramadığını anlamamızın bir yolu yok. Ama eğer işe yararsa iki şeyi bilmeni istiyorum. Birincisi, kısa zaman önce başından geçen her şey için özür dilerim - Nick bu bölümde aksiyona iyice yüklenmemiz gerektiğini, yoksa seyircinin olup bitenleri sorgulamaya başlayacağını hissetti. Nerede olduğun düşünülürse bu senin için geçerli bir sebep sayılmayabilir. Fakat o sırada bize makul geldi.</p>

  <p>“İkincisi; Jasper’ın, senin ve diğerlerinin hem ailem hem de benim için yaptıklarınıza teşekkür etmeye sözcükler yetmez. Bana oğlumu geri verdiniz ve öyle yaparak da aileme dünyaları vermiş oldunuz. Anlaşmamıza sadık kalacağız. Yapacağımızı söylediğimiz her şeyi yapacağız. Şunun dışında daha başka ne diyebilirim bilmiyorum: Bizi sonsuza kadar mutlu yaşattığınız için teşekkürler. Biz de aynısını sizin için yapacağız. Sevgi ve şükranlarımla, Charles Paulson.”</p>

  <p>Kısa bir süre sonra, “Teşekkürler,” dedi Dahl, Q’eeng’e.</p>

  <p>“Bir şey değil,” diyen Q’eeng telefonunu kaldırdı. “Çok ilginç bir mesaj.”</p>

  <p>“Sanırım şifreli olduğunu söyleyebiliriz komutanım,” dedi Dahl.</p>

  <p>“Mesajda ne kastedildiğini üstüne söyleme iznin var mı?” diye sordu Q’eeng.</p>

  <p>“O mesaj Tanrı’dan,” dedi Dahl. “Veya bizim bakış açımıza göre O’na çok yakın birinden.”</p>

  <p>Q’eeng hasta yatağındaki Dahl’ı alıcı gözle süzdü. “Bazen <span style="font-style:italic;">Gözüpek</span>'te bilmemin istenmediği şeyler olduğu gibi bir hisse kapılıyorum,” dedi. “Sanırım bu da onlardan biri.”</p>

  <p>“Komutanım,” dedi Dahl, “Ne kadar haklı olduğunuzu tahmin bile edemezsiniz.”</p>
</body>
</html>
