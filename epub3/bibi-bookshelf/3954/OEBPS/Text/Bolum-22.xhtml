<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a>ON DOKUZUNCU BÖLÜM</h1>

  <p>Charles Paulson’ın Burbank’teki özel ofisi, stüdyo alanından ayrı olarak başka üç yapımcılık şirketinin, iki ajansın, yeni kurulmuş bir teknoloji firmasının ve pamukçuk hastalığıyla mücadele eden bir yardımlaşma vakfının bulunduğu bir binadaydı. Üçüncü katın tamamı Paulson’ın ofisine ayrılmıştı. Grup asansöre bindi.</p>

  <p>“O son dürümü yememeliydim,” dedi Hester, yüzünde ızdıraplı bir ifadeyle.</p>

  <p>“Sana söylemiştim,” dedi Hanson.</p>

  <p>“Yirmi birinci yüzyılda gıda güvenliği yasaları olduğunu da söylemiştin,” diye karşılı verdi Hester.</p>

  <p>“O yasaların seni üç tane domuz etli dürümden koruyacağını sanmıyorum,” dedi Hanson. “Bunun gıda güvenliğiyle bir ilgisi yok. Aşırı domuz yağı tüketmekle ilgisi var.”</p>

  <p>“Tuvalete gitmem lazım,” dedi Hester.</p>

  <p>“Tutamaz mısın?” dedi Dahl ona. Asansör üçüncü kata ulaştı. “Bu önemli sayılabilecek bir görüşme.”</p>

  <p>“Eğer kendimi bir tuvalete atmazsam beni o görüşmede istemezsiniz,” dedi Hester. “Çünkü o zaman korkunç şeyler olur.”</p>

  <p>Asansör kapılarının açılmasıyla birlikte beşi birden dışarı çıktı. Sağdaki koridorun ilerisinde bir erkek tuvaleti işareti vardı. Hester süratle ama kendini kasarak oraya doğru gitti ve kapıdan girip gözden kayboldu.</p>

  <p>“Sence işi ne kadar sürer?” diye Dahl’a sordu Duvall. “Randevumuz bir dakika sonrasına.”</p>

  <p>“Hiç domuz etli dürüm kazası yaşadığın oldu mu?” diye ona sordu Dahl.</p>

  <p>“Hayır,” dedi Duvall. “Görünüşe bakılırsa yaşamadığım için sevinmeliyim de.”</p>

  <p>“Herhalde orada bir süre kalır,” dedi Dahl.</p>

  <p>“Onu bekleyemeyiz,” dedi Kerensky.</p>

  <p>“Doğru,” dedi Dahl.</p>

  <p>“Siz gidin,” dedi Hanson. “Ben burada kalıp Hester’a göz kulak olurum. İşinizi bitirdiğinizde sizi ofisin lobisinde bekleriz.”</p>

  <p>“Emin misin?” diye sordu Dahl.</p>

  <p>“Eminim,” dedi Hanson. “Zaten Hester ve ben görüşmeye izleyici olarak katılacaktık. Lobide oturup eski dergileri okusak da olur. Üç yüz elli yıl öncesinin dedikodularına yetişmek daima eğlencelidir.”</p>

  <p>Dahl bu söz üzerine gülümsedi. “Pekâlâ. Sağol Jimmy.”</p>

  <p>“Hester’ın bağırsakları patlarsa bize haber ver,” dedi Duvall.</p>

  <p>“Sen hiç merak etme,” dedi Hanson ve tuvalete yollandı.</p>

  <p>Paulson Yapımcılık’ın resepsiyonisti, Dahl ve Duvall’la beraber ofis lobisine giren Kerensky’ye gülümsedi. “Merhaba Marc,” dedi kadın. “Seni tekrar görmek güzel.”</p>

  <p>“Şey,” dedi Kerensky.</p>

  <p>“Bay Paulson’ı görmeye geldik,” dedi Dahl, Kerensky’nin şaşkınlık ânında araya girerek. “Marc randevu almıştı.”</p>

  <p>“Evet, elbette,” dedi resepsiyonist, bilgisayar ekranına bir göz atarak. “Siz Bay Dahl olmalısınız, değil mi?”</p>

  <p>“Benim,” dedi Dahl.</p>

  <p>“Siz şöyle oturun, ben de ona geldiğinizi haber vereyim,” dedi kadın. Paulson’ı aramak için ahizeyi eline almadan önce Kerensky’ye bir kez daha gülümsedi.</p>

  <p>“Sanırım seninle flört ediyordu,” dedi Duvall, Kerensky’ye.</p>

  <p>“Marc’la flört ettiğini sanıyordu,” diye belirtti Kerensky.</p>

  <p>“Belki aranızda bir şeyler geçmiştir,” dedi Duvall.</p>

  <p>“Kes şunu,” dedi Kerensky.</p>

  <p>“Ayrılmamızın ardından yeni bir kız bulman için yardım etmeye çalışıyorum, hepsi bu,” dedi Duvall.</p>

  <p>“Bay Dahl, Marc, hanımefendi,” dedi resepsiyonist. “Bay Paulson sizinle şimdi görüşecek. Lütfen beni takip edin.” Kadın onları bir koridordan geçirip büyük bir büroya getirdi. Odadaki kocaman bir masanın arkasında Paulson oturuyordu.</p>

  <p>Adam sert bir ifadeyle Kerensky’yi süzdü. “Göndereceğin kişilerle konuşmayı bekliyordum,” dedi. “Senin çalışıyor olman lazım.”</p>

  <p>“Çalışıyorum da.”</p>

  <p>“İşyerin burası değil,” dedi Paulson. “İşin stüdyoda. Sette. Orada değilsen çekim yapamayız. Çekim yapamazsak da yapım zamanını ve parasını heba ediyorsun demektir. Bu sene yapımda geri kaldık diye hem Stüdyo hem de Corwin zaten başımın etini yiyor. İşimi hiç kolaylaştırmıyorsun.”</p>

  <p>“Bay Paulson,” dedi Dahl, “belki de diziyi arayıp Marc Corey orada mı diye sormalısınız,” dedi Dahl.</p>

  <p>Bakışlarını Dahl’a çeviren Paulson onu ilk defa gördü. “Biraz tanıdık geliyorsun. Kimsin sen?”</p>

  <p>“Adım Andrew Dahl,” dedi Dahl, masanın önündeki İki koltuktan birine oturarak. Sonra da diğerine oturan Duvall’ı gösterdi. “Bu da Maia Duvall. <span style="font-style:italic;">Gözüpek</span>'te çalışıyoruz.”</p>

  <p>“Öyleyse sizin de sette olmanız gerek,” dedi Paulson.</p>

  <p>“Bay Paulson,” diye tekrarladı Dahl. “Cidden diziyi arayıp Marc Corey orada mı diye sormalısınız.”</p>

  <p>Paulson parmağıyla Kerensky’yi gösterdi. “Adam gözümün önünde ya.”</p>

  <p>“Hayır, değil,” dedi Dahl. “Zaten o yüzden sizinle konuşmaya geldik.”</p>

  <p>Paulson gözlerini kıstı. “Vaktimi boşa harcıyorsunuz,” dedi.</p>

  <p>“Tanrım,” dedi canına tak eden Kerensky. “Kahrolası seti arasana. Marc orada.”</p>

  <p>Paulson kısa bir süreliğine ona bakmak için duraksadı, sonra da masasındaki telefonu eline alıp bir düğmeye bastı. “Alo. Selam Judy,” dedi. “Sette misin? ... Peki, tamam. Marc Corey oralarda mı?” Duraksayıp Kerensky’yi tekrar süzdü. “Peki. Ne zamandır orada? ... Tamam. Bugün tuhaf davrandığı oldu mu? Karakterine aykırı şeyler yaptığı? ... Evet, peki. ... Hayır. Hayır, onunla konuşmama gerek yok. Sağol Judy.” Telefonu kapattı.</p>

  <p>“Dizi amirim Judy Melendez’le konuştum,” dedi Paulson. “Altı otuz makyajından beri Marc’ın sette olduğunu söyledi.”</p>

  <p>“Teşekkürler,” dedi Kerensky.</p>

  <p>“Pekâlâ, seni dinliyorum,” dedi Paulson, Kerensky’ye. “Kimsin sen? Marc’ın seni tanıdığı belli, yoksa bu görüşmeyi ayarlamazdı. Ona ikizi gibi benziyorsun ama bir kardeşi olmadığını biliyorum. Öyleyse nesin? Kuzeni misin? Dizide oynamak mı istiyorsun? O yüzden mi buradasın?”</p>

  <p>“Aile fertlerine rol verdiğiniz oluyor mu?” diye sordu Dahl.</p>

  <p>“Kalkıp reklamını yapmıyoruz ama elbette,” dedi Paulson. “Geçen sezon amcama bir rol vermiştim. Sağlık sigortasının süresi dolmak üzereydi. Ben de onu Abernathy’yi askeri mahkemede yargılatmaya çalışan bir amiral rolünde oynattım. Bir keresinde de oğluma-” Ansızın konuşmayı bıraktı.</p>

  <p>“Oğlunuzun başına geleni duyduk,” dedi Dahl. “Çok üzgünüz.”</p>

  <p>“Teşekkürler,” dedi Paulson ve tekrar durakladı. Tavırları artık asabi bir yapımcıdan ziyade yorgun ve ufak tefek birine uygundu. “Kusura bakmayın,” dedi az sonra. “Zor günler geçiriyorum.”</p>

  <p>“Hayal bile edemiyorum,” dedi Dahl.</p>

  <p>“Edemediğine şükret,” dedi Paulson ve masasındaki çerçeveli bir fotoğrafa uzandı. Ona uzun uzun baktı ve elinden bırakmadı. “Aptal çocuk. Ona yağmurda motosiklete binerken dikkatli olmasını söylemiştim.” Çerçeveyi bir anlığına çevirerek kendisinin ve motosikletçi ceketi içinde kameraya gülümseyen daha genç birinin resmini gösterdi. “Sözümü hiç dinlemezdi,” dedi.</p>

  <p>“O oğlunuz mu?” diye sordu Duvall, çerçeveye doğru uzanarak.</p>

  <p>“Evet,” diyen Paulson fotoğrafı ona verdi. “Matthew. Antropolojide yüksek lisansını daha yeni tamamlamışken bana oyunculuk yapmak istediğini söyledi. Ben de ona madem bir aktör olmak istiyordun, niye yüksek lisansın için onca para harcadım diye sordum. Yine de onu diziye ekledim. Birkaç bölümde figüranlık yaptıktan sonra... o kaza oldu.”</p>

  <p>“Andy,” dedi Duvall, fotoğrafı Dahl’a vererek. Dahl fotoğrafa bakakaldı.</p>

  <p>Kerensky de yanına gelip fotoğrafı inceledi. “Yok daha neler,” dedi.</p>

  <p>“Ne oldu?” dedi Paulson, üçüne bakarak. “Onu tanır mıydınız? Matthew’u tanır mıydınız?”</p>

  <p>Üçü birden Paulson’a baktı.</p>

  <p>Koridorun ilerisinden bir kadın sesi, “Matthew!” diye çığlık attı.</p>

  <p>“Hay aksi,” diyen Duvall, koltuğundan kalktığı gibi odadan dışarı fırladı. Dahl ile Kerensky de onu takip ettiler.</p>

  <p>Lobide o resepsiyonist sevinç gözyaşları dökerek Hester’a yapışıp kalmıştı. Üzerinde bir resepsiyonist taşıyan Hester derin bir şaşkınlık içinde öylece dikiliyordu.</p>

  <p>Hanson üç mürettebat arkadaşını görüp yanlarına geldi. “Lobiye girdik,” dedi. “Tek yaptığımız buydu. Lobiye girdik ve bu kadın bir isim haykırdı. Sonra da neredeyse masasının üstünden atlayıp Hester’a sarıldı. Burada neler oluyor?”</p>

  <p>“Galiba Hester’ı canlandıran oyuncuyu bulduk,” dedi Dahl.</p>

  <p>“Oldu o zaman,” dedi Hanson. “Kimmiş?”</p>

  <p>“Matthew?” dedi Paulson koridordan. Neler olduğunu öğrenmek için üç misafirinin peşinden lobiye gelmişti. “Matthew! Matthew!” Hester’ın yanına kadar koşup ona coşkuyla sarıldı ve yanağından öpmeye başladı.</p>

  <p>“Charles Paulson’ın oğlu,” dedi Duvall, Hanson’a.</p>

  <p>“Hani şu komaya giren mi?” diye sordu Hanson.</p>

  <p>“Ta kendisi,” dedi Dahl.</p>

  <p>“Vay canına,” dedi Hanson.</p>

  <p>“Yardım edin,” diye fısıldadı Hester, kendisine bakan dostlarına.</p>

  <p>“Biri onlara Hester’ın gerçekte kim olduğunu söylemeli,” dedi Kerensky. O, Hanson ve Duvall gözlerini bu sefer de Dahl’a çevirdiler.</p>

  <p>Dahl iç geçirdi ve Hester’a doğru yürüdü.</p>

  <p><br /></p>

  <p style="text-align:center">***</p>

  <p><br /></p>

  <p>“Sen iyi misin?” diye sordu Dahl, Hester’a. Matthew Paulson’ın bir yatakta yatarak tüplerle canlı tutulduğu özel bir hastane odasındaydılar. Hester gözünü komadaki ikizinden alamıyordu.</p>

  <p>“Ondan daha iyi olduğum kesin,” dedi Hester.</p>

  <p>Dahl, “Hester,” dedi ve Charles Paulson’ın bu yorumu duyup duymadığını görmek için onun az önce beklediği koridora baktı. Duymamıştı. Paulson o sırada Duvall, Hanson ve Kerensky’yle beraber bekleme salonundaydı. Matthew Paulson’ı aynı anda sadece iki kişi ziyaret edebilirdi.</p>

  <p>“Pardon,” dedi Hester. “Yavşaklık etmek istemedim. Sadece... eh, artık her şey anlam kazandı, değil mi?”</p>

  <p>“Ne demek istiyorsun?” diye sordu Dahl.</p>

  <p>“Kendimden bahsediyorum,” dedi Hester. “Sen, Duvall, Hanson ve Finn <span style="font-style:italic;">ilginç</span> insanlarsınız, çünkü dizinin konusuna yakışır biçimde öldürülmeniz için ilginç özgeçmişlerinizin olması gerek. Finn tanıdığı biri tarafından öldürüldü, değil mi? Sen Forshan’a geri döndüğünde öldürülecektin. Ama benim sıradışı bir tarafım yok. Ben lisede ortalama notu B eksi olan, eve dönüp yerleşmeden önce evreni biraz gezip görmek istediği için Birlik Filosu’na katılan Des Moines doğumlu sıradan biriyim. <span style="font-style:italic;">Gözüpek'i</span> gelmeden önce hiç arkadaşı olmayan alaycı herifin tekiydim.</p>

  <p>“Ve şimdi tüm bunlar bir anlam kazandı, çünkü özel bir şey yapmak kaderimde yokmuş. Ben sahiden de bir figüranmışım. Oğlu oyunculukla uğraşmaktan sıkılana ve doktorasını yapmak için okuluna dönene kadar Paulson’ın ona verebileceği geçici bir karaktermişim. Elimden gelen tek iş -mekik uçurmak- bile dizide öyle birine ihtiyaç duyduğu için uydurulmuş bir şeymiş. Niye o rolü yapımcının oğluna vermesinler ki? Bırakın çocukcağız kendini <span style="font-style:italic;">özel</span> hissetsin.”</p>

  <p>“Ben bunun öyle bir şey olduğunu düşünmüyorum,” dedi Dahl.</p>

  <p>“Tamı <span style="font-style:italic;">tamına</span> öyle bir şey,” dedi Hester. “Kaderimde bir boşluğu doldurmak varmış, hepsi bu.”</p>

  <p>“Kesinlikle yanılıyorsun,” dedi Dahl.</p>

  <p>“Öyle mi?” Hester başını Dahl’dan tarafa çevirdi. “Ön adım ne?”</p>

  <p>“Ne?” diye sordu Dahl.</p>

  <p>“Ön adım ne?” diye tekrarladı Hester. “Sen Andy Dahl’sın. Maia Duvall. Jimmy Hanson. Tanrı aşkına Anatoly Kerensky. <span style="font-style:italic;">Benim</span> ön adım ne Andy? Bilmiyorsun, değil mi?”</p>

  <p>“Bir ön adın var,” dedi Dahl. “Telefonuma bakıp onu öğrenebilirim.”</p>

  <p>“Ama ne olduğunu <span style="font-style:italic;">bilmiyorsun</span>,” dedi Hester. “Onu hiç kullanmadın. Bana hiç o isimle seslenmedin. Dost olmamıza rağmen adımın tamamını bilmiyorsun.”</p>

  <p>“Üzgünüm,” dedi Dahl. “Sana ‘Hester’ dışında bir isimle hitap etmeyi hiç düşünmedim, o kadar.”</p>

  <p>“Ben de onu diyorum,” dedi Hester. “Dostlarım bile ön adımın ne olabileceğini asla düşünmüyorsa bu durum evrendeki rolümü açıkça ortaya koyuyor, değil mi?” Gözünü tekrar komadaki Matthew Paulson’a çevirdi.</p>

  <p>“Peki ön adın ne?” diye nihayet sordu Dahl.</p>

  <p>“Jasper,” dedi Hester.</p>

  <p>“Jasper ha?” dedi Dahl.</p>

  <p>“Aile adım o,” dedi Hester. “Jasper Allen Hester.”</p>

  <p>“Artık sana Jasper dememi ister misin?” diye sordu Dahl.</p>

  <p>“Tabii ki hayır,” dedi Hester. “Kim kendisine Jasper denmesini ister ki? Ne kadar boktan bir isim.”</p>

  <p>Dahl kahkahasını bastırmaya çalıştıysa da başarılı olamadı. Hester bunu görünce gülümsedi.</p>

  <p>“Öyleyse sana Hester demeyi sürdüreceğim,” dedi Dahl. “Ama bil ki içten içe Jasper diyeceğim.”</p>

  <p>“Seni mutlu edecekse de bakalım,” diye karşılık verdi Hester.</p>

  <p>“Jasper Jasper Jasper,” dedi Dahl.</p>

  <p>“Pekâlâ,” dedi Hester. “Yeter bu kadar. Seni bir hastanede öldürmek istemem.”</p>

  <p>Dikkatlerini yeniden Matthew Paulson’a yönelttiler.</p>

  <p>“Zavallı çocuk,” dedi Hester.</p>

  <p>“Onunla yaşıtsın,” dedi Duvall.</p>

  <p>“Evet ama büyük ihtimalle ondan uzun yaşayacağım,” dedi Hester. “Artık en azından birimiz bunu söyleyebiliyoruz.”</p>

  <p>“Sanırım öyle,” dedi Dahl.</p>

  <p>“Yirmi birinci yüzyılda yaşamanın kötü tarafı da bu,” dedi Hester. “Aynı kazayı bizim dünyamızda geçirseydi onu iyileştirebilirdik. Senin başına gelip de sağ çıktığın tüm o korkunç şeyleri düşünsene Andy.”</p>

  <p>“Sağ çıktım, çünkü ölme vaktim gelmemişti,” dedi Dahl. “Kerensky ve inanılmaz iyileşme gücü gibi. Tabii hepsi de Anlatım sayesinde.”</p>

  <p>“Sebebi fark eder mi?” dedi Hester. “Cidden Andy; ölmek üzereyken tamamen kurgusal yollardan iyileşirsen bunu kafana takar mısın? Hayır, çünkü ölmemişsindir. Anlatım işine geldiği zaman bize nalları diktiriyor olabilir. Ama iyi tarafı da yok değil.”</p>

  <p>“Daha az önce bir hiç olmanın ne kadar anlamlı geldiğinden bahsediyordun,” dedi Dahl. “O zaman Anlatım’a âşık gibi gözükmüyordun.”</p>

  <p>“Âşık olduğumu söylemedim ki,” dedi Hester. “Ama sanırım başkaları eğlensin diye aramızda korkunç bir yoldan ölmesi gerekmeyen tek kişinin ben olduğum gerçeğini unutuyorsun.”</p>

  <p>“Bak o konuda haklısın,” dedi Dahl.</p>

  <p>“Oynadığımız bu dizi bok gibi bir şey,” dedi Hester. “Ama o bok bazen bize faydalı olmuyor değil.”</p>

  <p>“Tabii bizi öldürene kadar,” dedi Dahl.</p>

  <p>“Sizi öldürene kadar,” diye hatırlattı Hester. “Unutma, belki ben hayatta kalabilirim.” Eliyle Matthew Paulson’ı işaret etti. “Ve eğer bizim dünyamızda yaşasaydı o da kurtarılabilirdi.”</p>

  <p>Dahl bunu duyunca sessiz kaldı. Hester bir süre sonra başını kaldırdığında Dahl’ın kendisine merakla baktığını gördü. “Ne var?”</p>

  <p>“Düşünüyordum,” dedi Dahl.</p>

  <p>“Ne hakkında?” diye sordu Hester.</p>

  <p>“Anlatım’dan faydalanmak hakkında,” dedi Dahl.</p>

  <p>Hester gözlerini kıstı. “Bu beni de ilgilendiriyor, değil mi?” dedi.</p>

  <p>“Evet Jasper,” dedi Dahl. “Evet, ilgilendiriyor.”</p>
</body>
</html>
