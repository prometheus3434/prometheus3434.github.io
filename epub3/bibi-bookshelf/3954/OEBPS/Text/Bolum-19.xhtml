<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a>ON ALTINCI BÖLÜM</h1>

  <p>“Tamam, onu görebiliyorum,” dedi Duvall, Camarillo Sokağı’nın yukarısını işaret ederek. “Bisiklete biniyor.”</p>

  <p>“Emin misin?” diye sordu Dahl.</p>

  <p>“Bir bisiklet kaskı takarken bile senin neye benzediğini biliyorum,” dedi Duvall. “Güven bana.”</p>

  <p>“Onu ürkütmemeye dikkat et,” dedi Dahl. Başında önceden satın aldığı bir beyzbol şapkası ve elinde o günkü <span style="font-style:italic;">Los Angeles Times</span> gazetesinin bir nüshası vardı. İkisi Brian Abnett’in yaşadığı apartman binasının önünde duruyordu.</p>

  <p>“Bak şu konuşana,” dedi Duvall. “Onun klonu olan sensin.”</p>

  <p>“Beni görmeden <span style="font-style:italic;">önce</span> ürkmesini istemiyorum,” dedi Dahl.</p>

  <p>“Merak etme, erkeklerden iyi anlarım,” dedi Duvall. “Şimdi git orada dur ve bu kadar...” Durakladı.</p>

  <p>“Bu kadar ne?” diye sordu Dahl.</p>

  <p>“Bu kadar klonumsu gözükmemeye çalış,” dedi Duvall. “En azından bir-iki dakikalığına.”</p>

  <p>Dahl sırıtarak geri çekildi ve gazetesini kaldırdı.</p>

  <p>“Selam,” dediğini duydu Duvall’ın, bir dakika sonra. Gazetenin üstünden şöyle bir baktığında dostunun kaskını çıkararak bisikletinden inmekte olan Brian Abnett’in yanma gittiğini gördü.</p>

  <p>“Selam,” dedi Abnett, sonra Duvall’ı bir kez daha süzdü. “Dur, sakın söyleme,” dedi, gülümseyerek. “Birlikte çalıştık.”</p>

  <p>“Olabilir,” dedi Duvall, cilve yaparak.</p>

  <p>“Hem de yakın geçmişte,” dedi Abnett.</p>

  <p>“Olabilir,” dedi Duvall yeniden.</p>

  <p>“Hani o basur ilacı reklamında,” dedi Abnett.</p>

  <p>“Hayır,” diye tersledi Duvall.</p>

  <p>“Dur!” dedi Abnett, parmağını ona doğrultarak. “Şimdi hatırladım. <span style="font-style:italic;">Gözüpek’in Serüvenleri.</span> Daha birkaç ay önce. Katil robotlar tarafından kovalandığımız bir sahnede beraber oynadık. Haklıyım, değil mi?”</p>

  <p>“Ben de öyle hatırlıyorum,” dedi Duvall.</p>

  <p>“Oh be,” dedi Abnett. “Birlikte çalıştığım insanların adını unutmaktan nefret ederim. Hâlâ orada oynuyorsun, değil mi? Sanırım seni birkaç kez daha sette gördüm.”</p>

  <p>“Öyle de diyebilirsin,” diye karşılık verdi Duvall. “Peki ya sen?”</p>

  <p>“Dizide küçük çaplı bir karakterim var,” dedi Abnett. “Sezon boyunca sadece birkaç çekime katıldım ve tabii bir-iki bölüm sonra karakterimi öldürecekler. Ama o zamana kadar parası fena değil.” Apartman binasını işaret etti. “En azından yıl boyu burada kalabileceğim.”</p>

  <p>“Yani seni öldürüp diziden çıkaracaklar mı?” diye sordu Duvall. “Bundan emin misin?”</p>

  <p>“Menajerim bana öyle söyledi,” dedi Abnett. “O bölümü hâlâ yazıyorlarmış ama karar kesinmiş. Bence sorun yok, çünkü menajerim beni bir-iki filmde oynatmak istiyor ve <span style="font-style:italic;">Gözüpek</span>'te kalmak öyle bir şeye engel olur.”</p>

  <p>“Yine de karakterin için üzüldüm,” dedi Duvall.</p>

  <p>“Eh, bir bilimkurgu dizisinden başka ne beklenir ki?” dedi Abnett. “Birinin illaki kırmızı üniformayı giymesi gerek.” “Neyi giymesi gerek neyi?” dedi Duvall.</p>

  <p>“Kırmızı üniformayı,” dedi Abnett. “Bilirsin işte, orijinal <span style="font-style:italic;">Uzay</span> Yolu’nda hep Kirk, Bones<a href="../Text/DipNotlar.xhtml#bookmark16" id="footnote16"><sup>16</sup></a>, Spock ve bir de ilk reklamdan önce buharlaşan kırmızı üniformalı bir gariban olurdu. Buradan çıkarılması gereken ders asla bir kırmızı üniforma giymemekti. Veya adı giriş jeneriğinde olmayan tek kişiysen dış görevlere katılmamak.”</p>

  <p>“Ah,” dedi Duvall.</p>

  <p><span style="font-style:italic;">“Uzay</span> Yolu’nu hiç izlemedin mi?” diye gülümseyerek sordu Abnett.</p>

  <p>“O ben doğmadan biraz öncesine denk geliyordu,” dedi Duvall.</p>

  <p>“Peki seni buralara ne getirdi, şey...” dedi Abnett.</p>

  <p>“Maia,” dedi Duvall.</p>

  <p>“Maia,” diye tekrarladı Abnett. “Binadaki satılık daire için gelmedin, değil mi? Bunu herhalde söylememeliyim ama bence başka yerlere baksan daha iyi olur. O dairedeki son kiracının banyo küvetinde metamfetamin ürettiğinden emin sayılırım. Binanın komple havaya uçmaması bir mucize.”</p>

  <p>“Ah, burada o kadar uzun kalmayacağım,” dedi Duvall. “Aslında seni arıyordum.”</p>

  <p>“Sahi mi?” dedi Abnett, çekici bir kadın tarafından aranmanın gururuyla adresinin deli olabilecek bu kadın tarafından bilinmesinin endişesi arasında gidip gelen bir yüz ifadesiyle.</p>

  <p>Duvall o değişken ifadeyi mükemmel bir biçimde okudu. “Seni takip ettiğim yok,” diye temin etti Abnett’i.</p>

  <p>“Tamam. Bak bu içimi rahatlattı,” dedi Abnett.</p>

  <p>Duvall şapkanın ve gazetenin hâlâ kısmen gizlediği Dahl’ı başıyla işaret etti. “Aslına bakarsan şuradaki dostum büyük bir hayranındır ve seninle tanışmak istedi. Tabii mahzuru yoksa. Kabul edersen onu çok sevindirirsin.”</p>

  <p>“Peki, olur tabii,” dedi Abnett, gözünü Duvall’dan ayırmadan. “Dostunun adı ne?”</p>

  <p>“Andy Dahl,” dedi Duvall.</p>

  <p>“Sahi mi?” dedi Abnett. “Bak bu çok tuhaf. <span style="font-style:italic;">Gözüpek’in Serüvenleri'</span>ndeki karakterimin adı da o.”</p>

  <p>“Zaten bu yüzden seninle tanışmak istiyor,” dedi Duvall.</p>

  <p>“Üstelik tek ortak noktamız o değil,” dedi Dahl. Abnett’in yanma kadar gelip gazeteyi indirdi ve şapkasını çıkardı. “Merhaba Brian. Ben senim. Daha doğrusu senin kırmızı üniformalı halinim.”</p>

  <p><br /></p>

  <p style="text-align:center">***</p>

  <p><br /></p>

  <p>“Hâlâ aklım almıyor,” dedi Abnett. <span style="font-style:italic;">Gözüpek</span> mürettebatıyla beraber Best Western’daki süitte oturuyordu. “Yani cidden ama cidden aklım almıyor.”</p>

  <p>“Demek aklın almıyor, öyle mi?” dedi Hester. “Bir de bizi düşün. Sen en azından <span style="font-style:italic;">hayali</span> değilsin.”</p>

  <p>“Bunun ne kadar gerçekdışı olduğunu biliyor musunuz?” dedi Abnett.</p>

  <p>“Evet, bir süredir bu durumla iç içe yaşıyoruz,” dedi Dahl.</p>

  <p>“Öyleyse niçin yıldırım çarpmışa döndüğümü anlıyorsunuzdur,” dedi Abnett.</p>

  <p>“İstersen bir çil kontrolü daha yapabiliriz,” dedi Dahl, kendini tanıttıktan kısa süre sonra Abnett’in birebir eşleştiklerini teyit etmek için görünürdeki tüm çilleri, benleri ve doğum lekelerini kontrol edişine gönderme yaparak.</p>

  <p>“Hayır, sadece alışmam için biraz zaman lazım,” dedi Abnett.</p>

  <p>Hester Dahl’a baktı, çabucak Abnett’e göz attı ve sonra bakışlarını tekrar Dahl’a çevirdi. Böyle yaparken de yüz ifadesiyle <span style="font-style:italic;">Diğer sen biraz malmış</span> mesajını iletti.</p>

  <p>“Beni doğruyu söylüyor olabileceğinize ikna eden ne, biliyor musunuz?” dedi Abnett.</p>

  <p>“Kendinin birebir kopyasıyla aynı odada oturuyor olman mı?” dedi Hester.</p>

  <p>“Hayır,” dedi Abnett. “Şey, evet. O da var. Ama doğru söylediğinize aklımın yatmasına yardım eden şey o,” dedi Abnett, parmağıyla Kerensky’yi göstererek.</p>

  <p>“Ben mi?” dedi şaşıran Kerensky. “Neden ben?”</p>

  <p>“Çünkü gerçek Marc Corey, adını hatırlamaya bile zahmet etmediği bir figüranı işletmek için bir Best Western oteline adım atmaz,” dedi Abnett. “Kusura bakma ama diğer sen tam bir yavşak.”</p>

  <p>“Bu da öyle,” dedi Hester.</p>

  <p>“Hey,” diye çıkıştı Kerensky.</p>

  <p>“Benden bir tane daha olmasını kabullenmek zor,” dedi Abnett ve yeniden Kerensky’yi işaret etti. “Ama ondan bir tane daha? Bunu kabullenmek daha kolay.”</p>

  <p>“Öyleyse bize inanıyorsun,” dedi Duvall.</p>

  <p>“Size inanıp inanmadığımı bilmiyorum,” dedi Abnett. “Ama kesinkes bildiğim bir şey varsa o da bunun şimdiye kadar başıma gelen en garip şey olduğu ve bundan sonra neler olacağını öğrenmek istediğim.”</p>

  <p>“Bize yardım edecek misin yani?” diye sordu Dahl.</p>

  <p>“Size yardım etmek <span style="font-style:italic;">istiyorum</span> ama bunu <span style="font-style:italic;">yapabilir miyim</span> bilmiyorum,” dedi Abnett. “Bakın, ben altı üstü bir figüranım. Çekimler için sete girmeme izin verilir, fakat yanımda başkalarını getiremem. Kadrolu oyuncularla birkaç replik okuduğum olur ama bize bunun dışında onları rahatsız etmememiz söylenir. Ayrıca dizi amiriyle veya diğer yapımcılarla hiç konuşmam. İstesem bile sizi onlardan biriyle görüştüremem. Ki görüştürebilsem bile size inanacaklarını hiç sanmam. Burası Hollywood. Biz bir şeyler uydurarak geçimimizi sağlarız. Anlattığınız hikâyeyse düpedüz delilik. Başkalarına bundan bahsedersem beni setten kovarlar.”</p>

  <p>“Böylece birkaç bölüm sonra ölmekten kurtulabilirsin,” dedi Hanson, Dahl’a.</p>

  <p>Abnett başını İki yana salladı. “Hayır, o sahneyi bana yeterince benzeyen biriyle çekerler, olur biter,” dedi. “Yine ölür gidersin. Tabii burada kalmazsan.”</p>

  <p>Dahl başını iki yana salladı. “Beş gün sonra çözüneceğiz.”</p>

  <p>“Çözünecek misiniz?” diye sordu Abnett.</p>

  <p>“Mesele biraz karmaşık,” dedi Dahl. “Atomlarla ilgili bir şey.”</p>

  <p>“Beş gün pek de uzun bir zaman değil,” dedi Abnett. “Özellikle de bir diziyi sonlandırmak istiyorsanız.”</p>

  <p>“O kadarını biz de biliyoruz,” dedi Hester.</p>

  <p>“Belki bize doğrudan yardım edemezsin,” dedi Duvall. “Ama yardım edebilecek birini tanıyor musun? Bir figüran olarak bile besin zincirinin daha yükseklerinde çalışan kişiler tanıyorsundur.”</p>

  <p>“Ben de onu diyorum ya,” dedi Abnett. “Tanımıyorum. Sizi merdivenin daha üst basamaklarına çıkarabilecek kimseyi tanımıyorum.” Sonra bakışları Kerensky’de oyalandı ve ansızın başını yana eğdi.” “Ama <span style="font-style:italic;">dizi dışında</span> size yardımı dokunabilecek birini tanıyor olabilirim.”</p>

  <p>“Niye bana öyle bakıyorsun?” diye sordu Kerensky, Abnett’in bakışlarından huzursuzlanarak.</p>

  <p>“Üstündekilerden başka bir giysin var mı?” diye ona sordu Abnett.</p>

  <p>“Bavulumu hazırlamama fırsat verilmedi,” dedi Kerensky. “Niye sordun? Üniformamda bir sorun mu var?”</p>

  <p>“Eğer Comic-Con’daysan<a href="../Text/DipNotlar.xhtml#bookmark17" id="footnote17"><sup>17</sup></a> hiçbir sorun yok, ama aklımdaki gece kulübünde işe yaramaz,” dedi Abnett.</p>

  <p>“Hangi gece kulübünde?” dedi Dahl.</p>

  <p>“Comic-Con nedir?” diye sordu Kerensky.</p>

  <p>“Vine Gece Kulübü,” dedi Abnett. “Sıradan fanilerin giremeyecekleri o çok gizli gece kulüplerinden biri. Beni oraya almazlar. Ama Marc Corey ucu ucuna da olsa kabul edilir.”</p>

  <p>“Ucu ucuna mı?” dedi Dahl.</p>

  <p>“Yani zemin kata girebilir ama üst kata çıkamaz. Hele bodrum katma adımını bile atamaz,” dedi Abnett. “Üst kat için yardımcı oyunculardan biri değil, kendi dizinin yıldızı olmalısın. Bodrum katı içinse film başına yirmi milyon dolar kazanmalı ve hasılattan pay almalısın.”</p>

  <p>“Ben hâlâ Comic-Con’un ne olduğunu bilmek istiyorum,” dedi Kerensky.</p>

  <p>“Daha sonra Kerensky,” dedi Hester. “Tanrım.” Abnett’e döndü. “Ne yani? Kerensky’ye Marc Corey süsü verip gece kulübüne sokarsak bunun ne faydası olacak?”</p>

  <p>Abnett başını iki yana salladı. “Dostunuz Corey’yi taklit etmeyecek. Kulübe gidip Andy’nin bana yaptığını yapacak. Corey’yle konuşup ilgisini çekeceksiniz ve belki o da size yardım edecek. Yerinizde olsam ona diziyi sona erdirmek istediğinizi söylemezdim, çünkü o zaman işsiz kalacağı için buna yanaşmayabilir. Ama belki sizi Charles Paulson’la tanıştırmasını sağlayabilirsiniz. Paulson dizinin yaratıcısı ve baş yapımcısıdır. Konuşup ikna etmeniz gereken asıl kişi o.”</p>

  <p>“Yani bizi şu gece kulübüne sokabilirsin,” dedi Dahl. “Sokamam,” karşılığını verdi Abnett. “Dediğim gibi; ben yeterince ünlü değilim. Ama orada barmenlik yapan bir arkadaşım var ve geçen yaz ona bir reklam işi ayarlamıştım. Evinin kredi taksitlerini o sayede ödeyebildi. Yani bana borçlu. O sizi kulübe alabilir.” Hepsine teker teker baktı, ardından Kerensky’yi işaret etti. “Yani <span style="font-style:italic;">onu</span> alabilir.” Sonra da Duvall’ı gösterdi. “Belki onu da.”</p>

  <p>“Dostun senin sayende evini kaybetmekten kurtuldu ve şimdi iki kişiyi bir gece kulübüne sokacak. Bunlar birbirine denk kıyaklar mı?” dedi Hester.</p>

  <p>“Hollywood’a hoşgeldin,” dedi Abnett.</p>

  <p>“Kabul ediyoruz,” dedi Dahl. “Ve teşekkürler Brian.” “Yardım edebildiğim için memnunum,” dedi Brian. “Aslına bakarsan sana biraz bağlanmadım değil. Yani gerçek olduğunu gördükten sonra.”</p>

  <p>“Bunu duyduğuma sevindim,” dedi Dahl.</p>

  <p>“Bir soru sorabilir miyim?” dedi Abnett.</p>

  <p>“Tabii,” dedi Dahl.</p>

  <p>“Gelecek sahiden de dizideki gibi mi?” diye sordu Abnett. “Gelecek sahiden de dizideki gibi,” diye cevapladı Dahl. “Ama onun gerçekten gelecek olup olmadığını bilmiyorum.” “İyi de bu sizin geçmişiniz,” dedi Abnett. “Bizler geçmişinizin bir parçasıyız. Yani 2012 yılının.”</p>

  <p>“Geçmişimizde 2012 diye bir yıl var ama <span style="font-style:italic;">bu</span> 2012 değil,” dedi Dahl. “Bizim geçmişimizde <span style="font-style:italic;">Gözüpek’in Serüvenleri</span> diye bir televizyon dizisi yok. Zaman çizgimizde öyle bir şey mevcut değil.”</p>

  <p>“Yani bu <span style="font-style:italic;">benim de</span> zaman çizginizde olmayabileceğim anlamına geliyor,” dedi Abnett.</p>

  <p>“Belki yoksundur,” dedi Dahl.</p>

  <p>“Öyleyse benim oradaki tek parçam sensin,” dedi Abnett. “Orada varolmuş tek parçam.”</p>

  <p>“Sanınm bu mümkün,” dedi Dahl. “Tıpkı senin de benim burada varolmuş tek parçam olman gibi.”</p>

  <p>“Bu durum kafanı karıştırmıyor mu?” diye sordu Abnett. “Aynı anda hem varolup hem de varolmadığını, hem gerçek olup hem de olmadığını bilmek?”</p>

  <p>“Evet; üstelik derin ve varoluşsal sorular hakkında eğitim almama rağmen,” dedi Dahl. “Bu durumla şöyle başa çıkıyorum: Gerçekten varolup olmadığım, gerçek veya hayali mi olduğum umurumda değil. Şimdilik tek istediğim kendi kaderime kendim yön vermek. İşte bu idrak edebileceğim bir şey. Zaten şu an bunu başarmak için çalışıyorum.”</p>

  <p>“Sanırım benden daha akıllısın,” dedi Abnett.</p>

  <p>“Olsun,” dedi Dahl. “Sanınm sen de benden daha yakışıklısın.”</p>

  <p>Abnett gülümsedi. “Kabul,” dedi. “Görünümden bahsetmişken, size yeni giysiler almamız gerekiyor. Bu üniformalar gelecekte işe yarıyor olabilir, fakat burada ve bu zamanda evinden yeterince çıkmayan birer geek damgası yersiniz. Yanınızda para var mı?”</p>

  <p>“Doksan üç bin dolarımız var,” dedi Hanson. “Tabii öğle yemeği için harcadığımız yetmiş sekiz doları saymıyorum.”</p>

  <p>“Sanırım, bu kadar para işimizi görür,” dedi Abnett.</p>
</body>
</html>
