<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a>ON DÖRDÜNCÜ BÖLÜM</h1>

  <p>“Öncelikle bunun delice bir fikir olduğu konusunda sizi uyarayım,” dedi Jenkins.</p>

  <p>“Hâlâ böyle bir şey söyleme ihtiyacı hissetmen hayret verici,” dedi Hester.</p>

  <p>Jenkins <span style="font-style:italic;">doğru</span> dercesine kafa salladı, sonra da fikrini açıkladı. “Zamanda yolculuk.”</p>

  <p>“Zamanda yolculuk mu?” dedi Dahl.</p>

  <p>Jenkins başını tekrar salladı ve holografik masasını çalıştırarak <span style="font-style:italic;">Gözüpek</span>'in zaman çizgisini gösterdi. Önceden olduğu gibi, dizinin bölümlerini temsilen çizgi yer yer aşağıya doğru dallanıyordu. “İşte,” diyen Jenkins, o dal demetlerinden birini işaret etti. “Dizinin dördüncü sezonu olduğunu düşündüğüm dönemin orta yerinde Abernathy, Q’eeng ve Hartnell bir mekiğe atlayıp onu bir karadeliğe doğru uçurdular ve karadeliğin yerçekimini çarpıtma gücünü kullanarak zamanda geriye gittiler.”</p>

  <p>“Bu hiç mantıklı değil,” dedi Dahl.</p>

  <p>“Tabii ki değil,” dedi Jenkins. “Anlatım bir kez daha fizik kurallarını ihlal etti. Fakat burada önemli olan fizik kurallarının abuk subuk bir biçimde çiğnenmesi değil, zamanda geriye gitmeleri. Üstelik belirli bir seneye gittiler. 2010’a.”</p>

  <p>“Eee?” dedi Hester.</p>

  <p>“E’si şu: Bence 2010’a dönmelerinin sebebi, zamanda geriye gittikleri bölümün o yıl yayınlanmış olması,” dedi Jenkins.</p>

  <p>“Bilimkurgu dizilerinde insanlar sık sık geçmişe giderlermiş,” dedi Hanson. “Hep tarihteki ünlü kişilerle karşılaşırlar ve önemli olaylarda yer alırlarmış.”</p>

  <p>Jenkins parmağını heyecanla Hanson’a doğrulttu. “Ben de onu diyorum,” diye devam etti. “Eğer bir dizide gerçek geçmişteki belirli bir zamana dönülürse bu çoğunlukla tarihi açıdan önemli bir kişiye yahut olaya göre ayarlanır, çünkü seyirciye tarih hakkında bildiği bir şey sunulmalıdır. Yoksa seyirci gördüklerini umursamaz. Ama dizide <span style="font-style:italic;">şimdiki zamana</span> dönülürse buna gerek kalmaz; sadece o zaman dilimi ve karakterlerin ona olan tepkileri gösterilir, olur biter. Dramatik bakımdan ironik bir şey işte.”</p>

  <p>“Yani dizideki karakterler geçmişe gidip meşhur biriyle karşılaşırlarsa o tarih dizinin yayınlandığı tarihten öncesidir. Yok eğer karşılaşmazlarsa şimdiki zamandır,” dedi Duvall. “Onların şimdiki zamanı yani.”</p>

  <p>“Aşağı yukarı öyle,” dedi Jenkins.</p>

  <p>“Diziler hakkında yeni bir bilgi edinmiş olduk,” dedi Duvall. “iyi de bunun bizimle ne ilgisi var?”</p>

  <p>“Eğer dizinin şimdiki zamanına dönersek onu durdurmanın bir yolunu bulabiliriz,” dedi Dahl ansızın.</p>

  <p>Jenkins bilgiç bir edayla gülümsedi.</p>

  <p>Neyden bahsedildiğini tam olarak anlamayan Duvall’ın bakışları, ikisinin arasında gidip geldi. “Lütfen bunu bana güzelce açıkla Andy,” dedi, “çünkü şu an sen ve Jenkins hepten kafayı üşütmüş gibi konuşuyorsunuz.”</p>

  <p>“Hayır, fikri akla yatkın,” dedi Dahl. “Dizinin şimdiki zamanının hangi tarihe denk geldiğini biliyoruz. O zamana gitmek için nasıl zaman yolculuğunuu yapacağımızı da. Eğer şimdiki zamana gidersek diziyi hazırlayan insanları durdurabiliriz.” “İyi de diziyi durdurursak <span style="font-style:italic;">her şey</span> durur,” dedi Hester. “Hayır,” dedi Dahl. “Anlatım’ın bize ihtiyacı kalmadığında da varlığımızı sürdürürüz. Hem bu zaman çizgisi, Anlatım onu ihlal etmeye başlamadan önce de vardı.” Duraklayıp Jenkins’e doğru döndü. “Vardı, değil mi?”</p>

  <p>“Belki,” dedi Jenkins.</p>

  <p><span style="font-style:italic;">“Belki</span> mi?” dedi ansızın epeyce kaygılanan Hester.</p>

  <p>“Bu zaman çizgisinin bağımsız bir şekilde varolup Anlatım'ın ona dışarıdan mı eriştiği, yoksa Anlatım'ın yaratılmasının bu zaman çizgisini de yaratarak biz içindekilere zaman gerçekten geçmiş gibi gelse Dahl tarihimizin bir anda ortaya çıkmasına mı sebep olduğu hakkında ilginç bir felsefi argüman mevcut,” dedi Jenkins. “Bu tabii ki Güçlü Beşeri Prensip’ten<a href="../Text/DipNotlar.xhtml#bookmark15" id="footnote15"><sup>15</sup></a> doğan-”</p>

  <p>“Jenkins,” dedi Dahl.</p>

  <p>“-ama o konuyu daha sonraya bırakabiliriz,” dedi Jenkins, Dahl’ın imasını anlayarak. “Burada asıl önemli olan, ister Anlatım’dan önce de varolsun, ister onun tarafından yaratılsın, bu zaman çizgisinin artık varolması ve Anlatım ona dokunmadığında bile o varlığı sürdürmesi.”</p>

  <p>“Peki,” dedi Hester.</p>

  <p>“Tabii muhtemelen,” dedi Jenkins.</p>

  <p>“Ona sahiden de bir şeyler fırlatmak istiyorum,” dedi Hester, Dahl’a.</p>

  <p>“Ben varolduğumuz ve dizi sona erdiğinde bile varlığımızı sürdüreceğimiz yönünde oy kullanıyorum,” dedi Dahl. “Çünkü öteki türlü zaten sonumuz gelmiş demektir. İtirazı olan?”</p>

  <p>Kimse karşı çıkmadı.</p>

  <p>“Madem öyle, konumuza dönersek, zamanda geriye gitmemiz ve diziyi durdurmamız halinde <span style="font-style:italic;">Gözüpek</span> Anlatım'ın odak noktası olmaktan çıkar,” dedi Dahl. “Eskisi gibi alelade bir gemi haline gelir. Biz de kendi yaşamlarımızda abartılı figüranlar olmaktan kurtuluruz.”</p>

  <p>“Yani ölmeyiz,” dedi Duvall.</p>

  <p>“Herkes ölür,” dedi Jenkins.</p>

  <p>“Bu son dakika haberi için teşekkürler,” dedi Duvall, sinirlenerek. “Sırf seyirciye anlık bir heyecan yaşatmak için ölmeyeceğimizi kastediyordum.”</p>

  <p>“Öyleyse doğru söylüyorsun,” dedi Jenkins.</p>

  <p>Hanson, “Eğer gerçekten bir televizyon dizisindeysek onu durdurmak hiç de kolay olmayacak,” dedi ve Dahl’a baktı. “Andy, başarılı bir dizi çok büyük paralar kazandırabilir. Üstelik sadece dizinin kendisinden değil, çevresindeki her şeyden. Mesela ürün satışlarından.”</p>

  <p>“Sevgilinin bir maket bebeği var,” dedi Hester, Duvall’a.</p>

  <p>“Evet ama senin yok,” diye laf yetiştirdi Duvall. “Bu da bizim evrenimizde büyük bir sorun.”</p>

  <p>“Yani diyorum ki zamanda geriye gidip bu diziyi hazırlayanları bulsak bile onları durduramayabiliriz,” dedi Hanson. “Ortada çok fazla para dönüyor olabilir.”</p>

  <p>“Başka ne gibi bir seçeneğimiz var?” dedi Dahl. “Burada kalırsak Anlatım’ın bizi teker teker öldürmesini beklemekten başka bir şey yapamayız. Diziyi durdurmak için çok ufak bir şansımız olabilir, fakat oradaki ufak bir şans bile buradaki dramatik bir ölümden iyidir.”</p>

  <p>“Niye diziyi durdurmakla uğraşacağız ki?” diye sordu Hester. “Bakın, gerçekten de birer figüransak bize burada ihtiyaç yok demektir. Ben derim ki zamanda geriye gidip orada kalalım.”</p>

  <p>“Sahiden yirmi birinci yüzyılın başlarında kalmak istiyor musun?” diye sordu Duvall. “O günler yaşamak için pek de güzel zamanlar sayılmazdı. Daha kansere bile çare bulamamışlardı.”</p>

  <p>“Her neyse,” dedi Hester.</p>

  <p>“Veya kelliğe,” dedi Duvall.</p>

  <p>“Bu benim kendi saçım,” diye karşılık verdi Hester.</p>

  <p>“Geçmişte kalamazsınız,” diye araya girdi Jenkins. “Kalırsanız çözünürsünüz.”</p>

  <p>“Ne?” dedi Hester.</p>

  <p>“Kütlenin ve enerjinin korunumu yüzünden,” dedi Jenkins. “Bugün kullandığınız tüm atomlar geçmişte de kullanılıyor. Geçmişte kalırsanız atomların aynı anda İki farklı yerde birden bulunması gerekir. Bu da bir dengesizlik yaratır ve atomların nerede bulunacaklarına karar vermeleri gerekir. Sonunda o zamanki yapılandırmalarını seçerler, çünkü gelecekten geldiğiniz için teknik olarak henüz varolmamışsınızdır.”</p>

  <p>“‘Sonunda’ derken neyi kastediyorsun?” diye sordu Dahl.</p>

  <p>“Aşağı yukarı altı gün,” dedi Jenkins.</p>

  <p>“Bu çok aptalca!” dedi Hester.</p>

  <p>“Kuralları ben koymuyorum,” dedi Jenkins. “Geçen seferki zaman yolculuğunda öyleydi. Yine de Anlatım kapsamında bu mantıklı bir şey - Abernathy, Q’eeng ve Hartnell’e görevlerini belirli ve bir o kadar da dramatik bir zaman diliminde başarmaları için sebep verdi.”</p>

  <p>“Bu zaman çizgisi beş para etmez,” dedi Hester.</p>

  <p>“Atomları geçmişten geleceğe getirirseniz de aynı sorunla karşılaşırsınız,” dedi Jenkins. “O durumda da şimdiki zamanı seçerler ve geçmişten gelen şey çözünür. Aslında hoş bir sorun. Tabii bunun tek sorununuz olmadığını unutmayın.”</p>

  <p>“Başka ne var?” diye sordu Dahl.</p>

  <p>“Öncelikle bir mekik bulmanız gerekir ki bu hiç de ufak bir mesele değil,” dedi Jenkins. “Şöyle bir gezinti yapmak için bir tane ödünç almanıza izin verecek halleri yok. Ama işin zor kısmı bu değil.”</p>

  <p>“Zor kısmı ne?” diye sordu Duvall.</p>

  <p>“Dizinin beş yıldızından birini yanınıza almak zorundasınız,” dedi Jenkins. “İstediğinizi seçin: Abernathy, Q’eeng, West, Hartnell veya Kerensky.”</p>

  <p>“Onlara ne diye ihtiyacımız var ki?” diye sordu Hester.</p>

  <p>“Kendi ağzınla söyledin ya,” dedi Jenkins. “Siz figüransınız. Mekiğinizi bir karadeliğe yönlendirirseniz neler olur biliyor musunuz? Yerçekimsel güçler mekiği paramparça eder, tekilliğe doğru emilen upuzun bir atom dizisi haline gelirsiniz ve ölürsünüz. Tabii uzamaya başlamadan çok önce ölmüş olursunuz, o ayrı. Sizin için her şey orada biter. Demek istediğimi anlamışsınızdır herhalde.”</p>

  <p>“Dizideki ana karakterlerden birini yanımıza alırsak öyle bir şey olmaz,” dedi Dahl.</p>

  <p>“Evet, çünkü Anlatım’ın onlara daha sonraki bölümlerde ihtiyacı var,” dedi Jenkins. “Bu yüzden öyle bir durumda karadeliğe yaklaşırken Anlatım’ın fizik kuralları devreye girer.”</p>

  <p>“Ana karakterlerin asla ölmeyeceklerinden eminiz, değil mi?” dedi Hester.</p>

  <p>“Ah, elbette ölebilirler,” dedi Jenkins. Hester yine onun suratına yumruk atmak istiyormuş gibi baktı. “Ama bu şekilde değil. Ana karakterlerden biri öldüğünde bunu iyice süslemek isteyeceklerdir. Anlatım’ın kendi oynadıkları diziyi durdurmak amacıyla zamanda geriye gittikleri bir görevde ölmelerine göz yumması, dizinin genel kurgusu dahilinde pek mümkün gözükmüyor.”</p>

  <p>“Bu noktada bir şeyin hâlâ mümkün gözükmemesi sevindirici,” dedi Hester.</p>

  <p>“Yani özetlemek gerekirse,” dedi Dahl, “üst rütbeli bir subayı kaçıracağız, bir mekik çalacağız, bir karadeliğe tehlike yaratacak kadar yaklaşacağız, zamanda geriye gideceğiz, diziyi yapan insanları bulacağız, onu bir daha yapmamalarını sağlayacağız, sonra da atomlarımıza ayrışmadan önce kendi zamanımıza döneceğiz.”</p>

  <p>“Evet, sizin için bulabildiğim bu,” dedi Jenkins.</p>

  <p>“Kulağa biraz delice geliyor,” dedi Dahl.</p>

  <p>“Onu daha en başında söylemiştim,” diye hatırlattı Jenkins.</p>

  <p>“Ve dediğin çıktı,” karşılığını verdi Dahl.</p>

  <p>“Ee, şimdi ne yapıyoruz?” diye sordu Duvall.</p>

  <p>“Bence sorunu adım adım çözmeliyiz,” dedi Dahl. “Ve ilk adım şu: Bir mekiği nereden bulacağız?”</p>

  <p>Dahl’ın telefonu çaldı. Arayan Bilim Subayı Q’eeng’di ve onu subay brifing salonuna çağırıyordu.</p>

  <p><br /></p>

  <p style="text-align:center">***</p>

  <p><br /></p>

  <p>“Forshan’daki din savaşı kızışıyor,” dedi Q’eeng. Yanındaki Kaptan Abernathy başını salladı. “Evrensel Birlik ateşkes ilanı için temaslarda bulunuyor ama kanlı canlı tercüman eksikliği bizi sınırlıyor. Diplomatik heyetimiz bilgisayar tercümanlarına sahip elbette; fakat onlar sadece ilk lehçeyi doğruya yakın çevirebiliyorlar ve o şekilde bile deyimlerle başa çıkamıyorlar. Olabilecek en kötü zamanda Forshanlılara istemeyerek hakaret etme riskiyle karşı karşıyayız.”</p>

  <p>“Q’eeng bana senin dört lehçeyi birden konuşabildiğini söyledi,” dedi Abernathy.</p>

  <p>“Doğru komutanım,” dedi Dahl.</p>

  <p>“Öyleyse kaybedecek zamanımız yok,” dedi Abernathy. “Derhal Forshan’a gitmen ve diplomatlarımız için tercümanlık yapman gerekiyor.”</p>

  <p>“Emredersiniz komutanım,” dedi Dahl ve bir ürpertiye kapıldı. <span style="font-style:italic;">Sıra bana geldi</span>, diye düşündü. <span style="font-style:italic;">Anlatım nihayet beni hedef aldı. Tam da onu nasıl durduracağımızı çözmüşken. “Gözüpek</span> Forshan’a ne zaman ulaşacak?” diye sordu.</p>

  <p><span style="font-style:italic;">“Gözüpek</span> oraya ulaşmayacak,” dedi Q’eeng. “Ames sisteminde erteleyemeyeceğimiz bir görevimiz var. Yalnız başına gitmek zorundasın.”</p>

  <p>“Nasıl?” diye sordu Dahl.</p>

  <p>“Bir mekiğe bineceksin,” dedi Q’eeng.</p>

  <p>Dahl kahkahalara boğuldu.</p>

  <p>“Asteğmen Dahl, iyi misin?” diye sordu Q’eeng, kısa bir duraksamanın ardından.</p>

  <p>“Kusura bakmayın komutanım,” dedi Dahl. “Cevabı bu kadar bariz bir soru sorduğum için utandım da. Ne zaman yola çıkıyorum?”</p>

  <p>“Biz sana bir mekik pilotu tahsis eder etmez,” dedi Abernathy</p>

  <p>“Komutanım, affınıza sığınarak bir maruzatım olacak. Kendi pilotumu kendim seçmek istiyorum,” dedi Dahl. “Hattâ en iyisi bu görev için kendi ekibimi seçeyim.”</p>

  <p>Hem Abernathy hem de Q’eeng kaşlarını çattı. “Bu görevde bir dış ekibe ihtiyacın olduğunu sanmıyorum,” dedi Q’eeng.</p>

  <p>“Kusura bakmayın ama var komutanım,” dedi Dahl. “Sizin de belirttiğiniz gibi bu kritik bir görev. Ben Forshan lehçelerinin dördünü de konuşabilen az sayıdaki insandan biriyim; bu nedenle diplomatlarımız tarafından durmaksızın kullanılacağımı tahmin ediyorum. Ayak işleri ve diplomatik heyetler arasında bildiri getirip götürmek için kendi ekibime ihtiyaç duyacağım. Ayrıca gerek olması halinde o diplomatik heyetler arasında bizzat gidip gelebilmek ve gezegene inebilmek için hem pilotu hem de mekiği alıkoymalıyım.”</p>

  <p>“Sana kaç kişilik bir ekip lazım?” diye sordu Q’eeng.</p>

  <p>Dahl duraklayıp düşünürcesine yukarı baktı. “Bir pilot ve iki yaver işimi görür,” dedi.</p>

  <p>Q’eeng’in bir göz attığı Abernathy başını salladı. “Peki,” dedi Q’eeng. “Ama sadece asteğmen ve daha alt rütbelerden.”</p>

  <p>“Aklımda tam da bu göreve uygun kişiler var,” dedi Dahl. “Ama acaba ekipte bir de üst rütbeli subay bulunmalı mı diye merak ediyorum.”</p>

  <p>“Mesela kim?” diye sordu Abernathy.</p>

  <p>“Teğmen Kerensky,” dedi Dahl.</p>

  <p>“Bir astrogatörün bu görevde pek işe yarayacağından emin değilim Asteğmen,” dedi Q’eeng. “Dış ekiplerde amaca uygun becerilere sahip kişiler bulundurmaya çalışırız.”</p>

  <p>Dahl bu cevap üzerine azıcık duraksadıysa da kendini çabuk toparladı. “Öyleyse belki de siz gelmelisiniz komutanım,” dedi Q’eeng’e. “Ne de olsa Forshan diline yabancı değilsiniz.”</p>

  <p>“Neden böyle davrandığını biliyorum,” dedi Abernathy.</p>

  <p>Dahl şaşkınlıkla gözlerini kırpıştırdı. “Komutanım?”</p>

  <p>“Neden böyle davrandığını biliyorum,” diye tekrarladı Abernathy. <span style="font-style:italic;">“Nantes</span>'te yanımdaydm Dili.”</p>

  <p>“Dahl,” dedi Dahl.</p>

  <p>“Dahl,” diye düzeltti Abernathy. “Dostun bana suikast düzenlemeye çalışan o kaçık tarafından öldürüldüğünde oradaydın. Bir dış ekibin risklerini kendi gözlerinle gördün. Şimdi senden bir dış ekibe liderlik etmen isteniyor ve bu sorumluluk seni endişelendiriyor. Emrindeki birinin ölmesinden çekiniyorsun.”</p>

  <p>“Sebebin o olmadığından emin sayılırım,” dedi Dahl.</p>

  <p>“Bak, bu konuda endişelenmene gerek yok,” dedi Abernathy, Dahl’ı duymadan. “Sen bir subaysın Dili. Pardon, Dahl. Sen bir subaysın ve liderlik etmek için eğitildin. Zaten bildiğin şeyleri bir de benim, Q’eeng’in veya Kerensky’nin ağzından duymana gerek yok. İşini yap yeter. Sana güveniyorum be adam.”</p>

  <p>“Tam bir esin kaynağısınız komutanım,” dedi Dahl kısa süre sonra.</p>

  <p>“Sende parlak bir gelecek görüyorum Asteğmen,” dedi Abernathy. “Günün birinde üst rütbeli subaylarım arasında yer alırsan hiç şaşırmam.”</p>

  <p>“Tabii o kadar uzun yaşarsam,” dedi Dahl.</p>

  <p>“Eh,” dedi Abernathy. “Ekibini topla, onları bilgilendir ve dört saat sonra yola çıkmaları için hazırla. Bu işin altından kalkabilir misin?”</p>

  <p>“Kalkabilirim komutanım,” dedi Dahl. “Sağolun komutanım.” Ayağa kalkıp asker selamı verdi. Abernathy onu aynı şekilde selamladı. Dahl daha sonra Q’eeng’e de başıyla selam verdi ve oradan olabildiğince çabuk ayrıldı. Brifing salonundan on adım uzaklaştığı anda da hemen Hester’ı aradı.</p>

  <p>“Ee, neler oldu?” diye sordu Hester.</p>

  <p>“Zamanımız büyük ölçüde daraldı,” dedi Dahl. “Dinle, Finn’in eşyaları hâlâ sende mi?”</p>

  <p>“Bahsettiğini düşündüğüm eşyalardan mı bahsediyorsun?” diye dikkatle sordu Hester.</p>

  <p>“Evet,” dedi Dahl.</p>

  <p>“Öyleyse evet, bende,” dedi Hester. “Onları başkalarına teslim etmek tuhaf olurdu.”</p>

  <p>“Aralarında dikdörtgen biçimli küçük mavi bir eşya bul,” dedi Dahl. “Sonra da benimle Maia’nın kışlasında buluş. Elini çabuk tut.”</p>
</body>
</html>
