<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a>SEKİZİNCİ BÖLÜM</h1>

  <p>“Bunlar da ne?” diye yatağından sordu Dahl, Finn’in elinde tuttuğu düğme benzeri nesnelerden birini alarak.</p>

  <p>“Jenkins’e gizlice yaklaşmamızın yolu,” dedi Finn, nesnelerin geri kalanını dağıtırken. “Teslimat arabalarının kimlik aktarıcıları. Onları atık ambarındaki kullanım dışı arabalardan söktüm. Kargo tünel kapıları her açılıp kapandığında bunu kaydediyorlar ve kimlik taraması yapıyorlar. Bir tayfaysan telefonun seni tanımlıyor. Yok bir arabaysan aynı işi bunlar görüyor.”</p>

  <p>“Niye telefonlarımızı yanımıza almayarak bu işi kimliksiz halletmiyoruz?” diye sordu Hanson, düğmesini ışığa tutarak.</p>

  <p>“Çünkü o zaman açıklanmamış bir giriş gerçekleşir,” dedi Finn. “Şu Jenkins denen adam Andy’nin düşündüğü kadar paranoyak ve tedbirliyse bu durum dikkatinden kaçmaz.”</p>

  <p>“Yani telefonlarımızı geride bırakacağız, bunlardan birini yanımıza alacağız ve onun peşine düşeceğiz,” dedi Dahl.</p>

  <p>“Benim planım bu,” dedi Finn. “Siz daha iyisini bulduysanız bilemem.”</p>

  <p>“İki haftadır iyileşmekten başka bir şey yaptığım yok,” dedi Dahl. “Bana uyar.”</p>

  <p>“Öyleyse o adamı ne zaman bulacağız?” diye sordu Duvall.</p>

  <p>“Kaptanın ve üst rütbeli subayların izini sürüyorsa onlar faalken Jenkins de öyle olacaktır,” dedi Dahl. “Bu da ilk vardiya anlamına geliyor. Üçüncü vardiyanın başlamasından hemen sonra işe koyulursak onu uyurken yakalama şansımız doğar.” “Yani uyandığı zaman tepesinde dikilen beş kişiyle karşılaşacak,” dedi Hester. “Bunun paranoyasını azaltacağını hiç sanmam.”</p>

  <p>“Yanına gittiğimizde uyumuyor olabilir ve bizi görürse kaçmaya kalkışabilir,” dedi Dahl. “Sadece birimiz gidersek o kişiyi atlatabilir. Ama her birimiz farklı bir koridoru tutarsak beşimizi birden kolay kolay aşamaz.”</p>

  <p>“Öyleyse herkes bir kocaayak yakalamaya hazırlansın,” dedi Finn. “Herif hem iriyarı hem de kıllı.”</p>

  <p>“Zaten bu gemide her ne halt dönüyorsa sanırım hepimiz onu bir an önce öğrenmek isteriz,” dedi Dahl.</p>

  <p>“Öyleyse üçüncü vardiya başlar başlamaz,” dedi Duvall. “Bu gece mi?”</p>

  <p>“Bu gece olmaz,” dedi Dahl. “Tekrar yürümeye alışmam için bana bir-iki gün verin.” Gerinirken yüzünü ekşitti.</p>

  <p>“Hastalık iznin ne zaman bitiyor?” diye sordu Hanson, onun hareketlerini seyrederek.</p>

  <p>“Bugün son gün,” dedi Dahl. “Siz gittikten sonra son bir muayeneden geçeceğim. Aslında tamamen iyileştim; kıçımın üstünde otura otura biraz tutulmuş vaziyetteyim, hepsi bu. İki güne kalmaz turp gibi olurum. O zamana kadar yapmam gereken tek şey buradan taburcu edilmek ve Zenobiyoloji Laboratuvarına gidip revire yattığımdan beri her iki üstümün de niçin ziyaretime gelmediğini öğrenmek.”</p>

  <p>“İki meslektaşının canlı canlı yenmesiyle alakalı olabilir,” dedi Hester. “Tabii bu sadece bir tahmin.”</p>

  <p>“Ondan şüphem yok,” dedi Dahl. “Yine de başka ne var bilmeliyim.”</p>

  <p><br /></p>

  <p style="text-align:center">***</p>

  <p><br /></p>

  <p>“Hiç zahmet etme,” dedi Teğmen Collins, Dahl Zenobiyoloji Laboratuvarının kapısından girer girmez. “Artık burada çalışmıyorsun. Seni tayin ettirdim.”</p>

  <p>Dahl duraklayıp etrafına bakındı. Collins düşmanca bir tavırla önündeydi. Onun arkasındaki bir iş istasyonunda oturan Trin tüm dikkatini elindeki tablete yöneltmişti. Diğer iş istasyonlarındaysa iki yeni sima ona aval aval bakmaktaydı.</p>

  <p>“Bunlar yeni Cassaway ile Mbeke mi?” diye sordu Dahl, bakışlarını yeniden Collins’e çevirerek.</p>

  <p>“Jake ile Fiona’nın yeri doldurulamaz,” dedi Collins.</p>

  <p>“Ama paçavra gibi buruşturulup bir kenara atılabilirler,” dedi Dahl. “En azından bir dış görev ekibi kurmak gerektiğinde.” Başıyla yeni tayfaları işaret etti. “Onlara Q’eeng’den bahsettin mi? Veya kaptandan? O ikisinden biri çıkageldiğinde neden bir anda ortadan kaybolduğunuzu açıkladın mı? Peki ya Kutu’yu çıkarıp gösterdin mi Teğmen?”</p>

  <p>Collins’in kendine hakim olma çabasıyla titrediği görülebiliyordu. “Bunların hiçbiri seni ilgilendirmez Asteğmen,” dedi nihayet. “Artık bu laboratuvarın bir parçası değilsin. Asteğmen Dee, yani köprüdeki kıdemsiz bilim subayı geçen hafta bir dış görevde yüksekten düşüp öldü. Q’eeng’e onun yerine seni önerdim. O da kabul etti. Yeni görevine yarın başlıyorsun. Teknik olarak bu bir terfi. Tebrikler.”</p>

  <p>“Biri bir keresinde bana köprüden uzak durmamı söylemişti,” dedi Dahl, sonra da başıyla Trin’i işaret etti. “Aslında bunu iki kişi yapmıştı. Ama biri bu konuda daha ısrarcıydı.”</p>

  <p>“Yok daha neler,” dedi Collins. “Köprü senin gibi biri için mükemmel bir yer. Her gün üst rütbeli subaylarla temas halinde olacaksın. Seni çok yakından tanıma imkânı bulacaklar. Üstelik macera yaşamak için pek çok fırsat elde edeceksin. Her hafta dış göreve gideceksin. Hatta bazen daha bile sıklıkla.” Kadın neşeden yoksun bir tebessüm etti.</p>

  <p>“Eh,” dedi Dahl, “beni bu şekilde terfi ettirmen, hakkımdaki düşüncelerini açıkça ortaya koyuyor Teğmen.”</p>

  <p>“Teşekkür etmene gerek yok,” dedi Collins. “Bunu fazlasıyla hak ettin. Sanırım artık gitsen iyi olacak Asteğmen. Köprüdeki ilk günün için dinlenmen lazım.”</p>

  <p>Dahl dik durup sert bir asker selamı çaktı. Collins karşılık vermeden ona sırt çevirdi.</p>

  <p>Dahl dönüp kapıya yöneldi, ama sonra fikrini değiştirip yeni tayfaların yanma gitti. “Ne zamandır buradasınız?” diye sordu daha yakındakine.</p>

  <p>Kadın önce diğer tayfaya, sonra tekrar Dahl’a baktı. “Dört gündür,” dedi. “Buraya <span style="font-style:italic;">Honsu</span>'dan atandık.”</p>

  <p>“Yani henüz hiç dış göreve çıkmadınız,” dedi Dahl.</p>

  <p>“Hayır komutanım,” dedi kadın.</p>

  <p>Dahl başını salladı. “Size küçük bir tavsiye.” Collins ile Trin’i işaret etti. “Ansızın kahve almaya giderlerse bilin ki depoda envanter çıkarma vaktiniz gelmiştir. İkinizin de. O ikisinin size bunu söylemekle uğraşacaklarını sanmam. O yüzden ben söylüyorum. Arkanızı kollayın. Sizi satmalarına fırsat vermeyin.”</p>

  <p>Dahl geride şaşkına dönmüş iki tayfa ve öfkeden köpüren iki subay bırakarak dönüp gitti.</p>

  <p><br /></p>

  <p style="text-align:center">***</p>

  <p><br /></p>

  <p>“Yavaş ol Andy,” dedi Duvall, ona yetişmek için hızlanırken. “Revirden daha yeni çıktın.”</p>

  <p>Dahl homurdanarak sert adımlarla ilerlemeyi sürdürdü. Duvall ona ayak uydurdu.</p>

  <p>“Laboratuvar arkadaşlarının öcünü almak için seni köprüye tayin ettirdiğini düşünüyorsun,” dedi kadın.</p>

  <p>“Hayır,” dedi Dahl. “Jake ile Fiona’yı dış göreve yollamak zorunda kalması bir gerçeği yüzüne vurduğu için beni köprüye tayin etti.”</p>

  <p>“Bir gerçeği mi?” dedi Duvall. “Hangi gerçeği?”</p>

  <p>Dahl ona göz attı. “Korktuğu gerçeğini,” dedi. “Bu gemideki herkes korkuyor Maia. Saklanıyorlar, ortadan kayboluyorlar ve saklanmaya ne kadar zaman harcadıklarını <span style="font-style:italic;">düşünmemenin</span> yollarını buluyorlar. Sonra daha fazla saklanamadıkları, yaptıklarıyla yüzleşmelerinin gerektiği bir an gelip çatıyor, işte bundan nefret ediyorlar. Collins beni o yüzden köprüye tayin etti. Yoksa bana her baktığında korkağın teki olduğunu hatırlayacaktı.” Adımlarını yeniden hızlandırdı.</p>

  <p>“Nereye gidiyorsun?” diye sordu Duvall.</p>

  <p>“Beni yalnız bırak Maia,” dedi Dahl. Duvall olduğu yerde kaldı. Dahl onu arkasında bıraktı.</p>

  <p>Aslında Dahl’ın nereye gittiğine dair hiçbir fikri yoktu; hüsranıyla öfkesini dışarı atması gerekiyordu ve hıncahınç <span style="font-style:italic;">Gözüpek</span>'te durmak bilmeden yürümek, yalnız kalmaya en yakın şeydi.</p>

  <p>İşte bu yüzden etrafındaki mürettebat seyreldiğinde ve son günlerde fazla kullanılmamış kaslarının onu haberdar etmeye çalıştığı yorgunluğu hissettiğinde kendini Jenkins’in gizlenme yerine en yakın kargo tünelinin kapısında bulmak Dahl’ı şaşırttı.</p>

  <p>Dahl kapının önünde uzunca bir dakika dikilerek takım halinde Jenkins’e gizlice yaklaşma ve bildiklerini öğrenme planını düşündü.</p>

  <p>“Siktir et,” dedi en sonunda. Ardından tünel kapısını açan erişim paneline vurdu.</p>

  <p>Kapının hemen arkasında bir kocaayak duruyordu. Yaratık onu tuttuğu gibi tünelin içine çekti. Dahl o şaşkınlıkla bir çığlık atmasına rağmen direnemeyecek kadar takatsizdi. Artık Jenkins olarak tanıdığı kocaayak kapıyı arkalarından kapattı.</p>

  <p>“Bağırmayı kes,” dedi Jenkins ve bir parmağını Dahl’ın kulağına sokup döndürdü. “Tanrım, amma sinir bozucusun.”</p>

  <p>Dahl önce kapalı kapıya, sonra tekrar Jenkins’e baktı. “Bunu nasıl yaptın?” diye sordu. “Geldiğimi nereden bildin?”</p>

  <p>“Çünkü insan doğasını iyi tanırım,” dedi Jenkins. “Ve insanlar söz konusu olduğunda sen kestirilebilir birisin. Ayrıca telefonun vasıtasıyla seni sürekli gözetim altında tutuyorum dangalak.”</p>

  <p>“Yani planı biliyorsun.”</p>

  <p>“Gizlice yanıma yaklaşmaya yönelik aşırı karmaşık planı kastediyorsan evet,” dedi Jenkins. “Dostun Finn arabaların kimliğini kullanma fikriyle övgüyü hak ediyor. Ama bilmediği bir şey var: kullanım dışı bir arabanın kimliği tarandığında bana derhal bir uyarı gelir. Beni bulmaya çalışan ilk kişi sen değilsin.”</p>

  <p>“Demek değilim,” dedi Dahl.</p>

  <p>Jenkins ona dikkatini toplatmaya çalışırcasına parmaklarını şıklattı. “Az önce ne dedim? Lüzumsuz soruların ikimize de faydası dokunmaz.”</p>

  <p>“Pardon,” dedi Dahl. “İzninle tekrar deneyeyim. Seni bulmaya çalışan başkaları da oldu ama hiçbiri başaramadı, öyle mi?”</p>

  <p>“Doğru,” dedi Jenkins. “Bulunmak istemiyorum ve hizmetlerimden yararlananlar da bulunmamı istemiyorlar. Birlikte çalışarak görmek istemediğim kimseleri benden uzak tutmayı becerdik.”</p>

  <p>“Yani beni görmek istiyorsun,” dedi Dahl dikkatle.</p>

  <p>“Senin beni görmek istediğini ve benim de sana izin verdiğimi söylemek daha doğru olur,” dedi Jenkins.</p>

  <p>“Niye ben?” diye sordu Dahl.</p>

  <p>“Kısa süre önce köprüye tayin oldun da ondan,” cevabını verdi Jenkins.</p>

  <p>“Evet, oldum,” dedi Dahl. “Ve özel olarak köprüden uzak durmamı söylediğini çok iyi hatırlıyorum.”</p>

  <p>“Sen de o yüzden beni yalnız başına aramaya çıktın,” dedi Jenkins. “Hem de dostlarınla hazırladığın planı mahvetme pahasına.”</p>

  <p>“Evet,” dedi Dahl.</p>

  <p>“Neden?” diye sordu Jenkins.</p>

  <p>“Bilmiyorum,” dedi Dahl. “Düzgün düşünmüyordum.”</p>

  <p>“Yanlış,” dedi Jenkins. “Düzgün düşünmesine düşünüyordun ama bilinçli düşünmüyordun. Şimdi bunu bir de bilinçli düşün ve bana sebebini söyle. Ama acele et. Kendimi burada açıktaymış gibi hissediyorum.”</p>

  <p>“Gerçeği biliyorsun da ondan,” dedi Dahl. <span style="font-style:italic;">“Gözüpek</span>’teki herkes bu gemide bir terslik olduğunun farkında. Zamanla ondan kaçınmanın yollarını geliştirmişler ama gerçeği bilmiyorlar. Fakat sen biliyorsun.”</p>

  <p>“Belki biliyorumdur,” dedi Jenkins. “Ama bunun ne önemi var?”</p>

  <p>“Önemi şu: Bir şeyin niye varolduğunu bilmiyorsan o şey hakkında hiçbir şey bilmiyorsun demektir,” dedi Dahl. “Neden ortaya çıktıklarını bilmiyorsan bütün bu hileler ve batıl inançlar sana en ufak bir fayda sağlamaz. Şartlar her an değişebilir ve işte o zaman ayvayı yersin.”</p>

  <p>“Bakıyorum da pek güzel mantık yürütüyorsun,” dedi Jenkins. “Ama bu neden peşime düşmeye karar verdiğini açıklamıyor.”</p>

  <p>“Çünkü artık biri beni bilfiil öldürmeye çalışıyor,” dedi Dahl. “Collins ölmemi istediği için beni köprüye tayin ettirdi.”</p>

  <p>“Evet, dış görev zayiatı bu gemide çok yaygındır,” dedi Jenkins.</p>

  <p>“Yarın köprüye gidiyorum,” dedi Dahl. “Ondan sonra ölmem sadece an meselesi. Zamanım kalmadı. Gerçeği <span style="font-style:italic;">şimdi</span> bilmek zorundayım.”</p>

  <p>“Ölümden kurtulmak için,” dedi Jenkins.</p>

  <p>“Hiç fena olmazdı,” dedi Dahl.</p>

  <p>“Collins de ölümden kurtulmak istiyor ve bu yüzden az önce ona korkak dedin,” diye devam etti Jenkins</p>

  <p>“Korkak olmasının sebebi o değil,” karşılığını verdi Dahl.</p>

  <p>“Hayır, değil galiba,” dedi Jenkins.</p>

  <p>“Gerçeği öğrenebilirsem belki hem kendimi hem de başkalarını kurtarabilirim,” dedi Dahl. “Burada değer verdiğim insanlar var. Hayatta kaldıklarını görmek istiyorum.”</p>

  <p>“Eh, iyi öyleyse,” dedi Jenkins. “Gel sana bir soru daha sorayım Dahl. Ne düşündüğümü söylersem ve anlattıklarım sana delice gelirse ne olacak?”</p>

  <p>“Öyle mi oldu?” diye sordu Dahl. “Yani Collins’le ve Trin’le konuştuğunda. Onların yanında çalışıyordun. Onlara bir teorin olduğunu söyledin. Ama anlattıklarına inanmadılar.”</p>

  <p>Jenkins bu sözler üzerine gevrek gevrek güldü, “İnanılmaz değil, delice dedim. Hem galiba en azından Collins bana pekâlâ inanıyor.”</p>

  <p>“Nereden biliyorsun?” diye sordu Dahl.</p>

  <p>“Çünkü onu korkak yapan şey anlattıklarım oldu,” dedi Jenkins, ardından Dahl’ı bakışlarıyla tarttı. “Ama belki sen öyle olmazsın. Hayır, belki de hiç. Ve belki dostların da. Sen iyisi mi onları bir araya topla Asteğmen Dahl. Bu gece benimle fakirhanemde buluşun. Tam da istila etmeyi planladığınız vakitte. O zaman tekrar konuşuruz.” Gitmek üzere döndü.</p>

  <p>“Sana bir soru sorabilir miyim?” dedi Dahl.</p>

  <p>“Yani bundan başka bir tane daha mı?” diye sordu Jenkins. “Aslına bakarsan iki tane,” dedi Dahl. “Cassaway o dış göreve dahil edilme sebeplerinin onları Q’eeng’in gelişinden haberdar etmemen olduğunu söylemişti. Dediğine göre seni bulmaya kalkıştığım için misilleme yapmışsın. Bu doğru mu?” “Hayır,” dedi Jenkins. “Onları Q’eeng’in gelişinden haberdar etmedim, çünkü o sırada tuvaletteydim. Herkesi devamlı takip edemem. İkinci sorun ne?”</p>

  <p>“Köprüden uzak durmam için beni uyardın,” dedi Dahl. “Beni ve Finn’i. Niye öyle bir şey yaptın?”</p>

  <p>“Dostun Finn’i uyardım, çünkü tesadüfen oradaydı ve biraz yavşak biri olmasına rağmen bundan zarar gelmeyeceğini düşündüm,” dedi Jenkins. “Ama seni uyarma sebebim... Eh, Zenobiyoloji Laboratuvarına özel bir ilgi duyduğumu söyleyebilirim. İstersen buna duygusal bir bağ da diyebilirsin. Söyleyebileceğim bir diğer şey de, <span style="font-style:italic;">Gözüpek</span>'te yaşananlara vereceğin tepkinin diğerlerininki gibi korkuyla sınırlı kalmayacağını tahmin ettim. O yüzden sana bir uyarıda bulunmanın ve bir nasihat vermenin zararı olmayacağını düşündüm.”</p>

  <p>Jenkins <span style="font-style:italic;">Gördün mü?</span> dercesine elini oynattı. “İyi ki de uyarmışım. En azından hayattasın. Tabii şimdilik.” Dahl’ı tekrar koridora çıkarmak için uzanıp erişim paneline vurdu. Sonra da yürüyüp gitti.</p>
</body>
</html>
