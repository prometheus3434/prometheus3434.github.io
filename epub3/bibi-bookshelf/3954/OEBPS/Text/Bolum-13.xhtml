<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a>ONUNCU BÖLÜM</h1>

  <p>“Kırmızı alarm!” dedi Kaptan Abernathy, Calendria asi gemisi <span style="font-style:italic;">Gözüpek'e</span> torpil fırlatırken. “Sakınma manevraları! Hemen!” Gemi hızla yaklaşan kıvrak güdümlü füzelerden sakınmak amacıyla koskoca kütlesini hareket ettirerek yan yatarken Dahl düşmemek için köprüdeki bilim terminaline tutundu.</p>

  <p>Gözüpek’in <span style="font-style:italic;">eylemsizlik sönümleyicilerinin kriz anlarında pek iyi çalışmadığını göreceksiniz</span>, diyen Jenkins’in sözlerini hatırladı Dahl. <span style="font-style:italic;">Gemi diğer zamanlarda keskin dönüşler yapıp taklalar atsa bile farkına varmazsınız</span>. <span style="font-style:italic;">Ama ne zaman dramatik bir olay yaşansa dengenizi sağlayamaz olursunuz</span>.</p>

  <p>“Hâlâ dosdoğru üzerimize geliyorlar!” diye bağırdı silah terminalinde torpillerin izini süren Asteğmen Jacobs.</p>

  <p>Abernathy koltuğundaki bir düğmeye basarak bir genel yayın kanalı açtı. “Tüm mürettebat çarpmaya hazırlansın!”</p>

  <p>Dahl ve köprüdeki diğer herkes terminallerine sıkıca tutundular. <span style="font-style:italic;">İnsan böyle zamanlarda bir emniyet kemeri sistemi arıyor</span>, diye aklından geçirdi Dahl.</p>

  <p>Torpillerin <span style="font-style:italic;">Gözüpek'i</span> vurmasıyla birlikte uzak bir sarsıntı yaşandı. Köprü güvertesi çarpmanın etkisiyle sallandı.</p>

  <p>“Hasar raporu!” diye seslendi Abernathy.</p>

  <p><span style="font-style:italic;">Bir saldırı anında altıncıdan on ikinciye kadarki güverteler hep hasar görür</span>, demişti Jenkins. <span style="font-style:italic;">Çünkü dizinin setleri o güvertelerde. Köprü görüntülerinin arasına patlama ve etrafa savrulan mürettebat sahneleri sokabilirler.</span></p>

  <p>“Altıncı, yedinci ve dokuzuncu güverteler ağır hasarlı,” dedi Q’eeng. “Sekizinci ve onuncu orta hasarlı.”</p>

  <p>“Yine torpil fırlatıldı!” diye haykırdı Jacobs. “Dört tane birden!”</p>

  <p>“Savunma sistemi!” diye bağırdı Abernathy. “Ateş!”</p>

  <p><span style="font-style:italic;">Niye savunma sistemini ilk başta kullanmadın ki?</span> diye düşündü Dahl.</p>

  <p>Kafasının içinde Jenkins soruyu yanıtladı. <span style="font-style:italic;">Her çatışma maksimum dramaya yol açacak şekilde tasarlanır</span>, dedi. <span style="font-style:italic;">Anlatım kontrolü devraldığında hep öyle olur. Hiçbir şey mantıklı yürümez. Fizik kuralları kahve molası verir. İnsanlar akılcı düşünmeyi bırakıp dramatik davranmaya başlarlar.</span></p>

  <p>‘Anlatım’ televizyon dizisinin bir anda hayatlarına girip mantığı ve fizik kurallarını ortadan kaldırdığı; insanların normalde bilemeyecekleri şeyleri bildikleri, yapmayacakları şeyleri yaptıkları, söylemeyecekleri şeyleri söyledikleri anlar için Jenkins’in kullandığı terimdi. Aynı <span style="font-style:italic;">şey senin de başına gelmiştir</span>, demişti Jenkins. <span style="font-style:italic;">Daha önce bilmediğin bir gerçek kafanda beliriverir. Başka türlü asla vermeyeceğin bir karar verir veya bulunmayacağın bir davranışta bulunursun. Bu dayanılmaz bir dürtü gibidir, çünkü sahiden de dayanılmaz bir dürtüdür. İraden sana ait değildir; bir yazarın gönlünce kullanabileceği bir kukla olup çıkarsın.</span></p>

  <p><span style="font-style:italic;">Gözüpek</span>'in savunma sistemi torpilleri teker teker yok ederken görüntü ekranında turuncu renkli üç benek parladı.</p>

  <p><span style="font-style:italic;">Dört değil, üç,</span> diye düşündü Dahl. <span style="font-style:italic;">Çünkü torpillerden birinin düşürülememesi daha dramatik olur.</span></p>

  <p>“Biri hâlâ üstümüze geliyor!” dedi Jacobs. “Bizi vuracak!”</p>

  <p>Torpil köprünün birkaç güverte altından gövdeye vurunca şiddetli bir sarsıntı yaşandı. Silah terminali kıvılcımlar saçarak patladı ve bir çığlık atan Jacobs köprü güvertesinde geriye doğru uçtu.</p>

  <p><span style="font-style:italic;">Köprüde mutlaka bir şey patlar</span>, demişti Jenkins. <span style="font-style:italic;">Kamera vaktinin çoğunu orada geçirdiği için mantıklı olsa da olmasa da orası hasar görmek zorundadır.</span></p>

  <p>“Silah kontrollerini yeniden yönlendirin!” diye bağırdı Abernathy</p>

  <p>“Yönlendirildi!” dedi Kerensky. “Kontroller bende!”</p>

  <p>“Ateş!” dedi Abernathy. “Tam güç!”</p>

  <p>Kerensky terminalindeki düğmelere birbiri ardına bastı. Akım ışınları ve nötrino füzeleri Calendria asilerine doğru uçarken görüntü ekranı aydınlandı ve saniyeler sonra takımyıldızları andıran patlama ışıklarıyla bezendi.</p>

  <p>“Tam isabet!” dedi Kerensky, bilgi almak için terminaline bakarak. “Anlaşılan motor çekirdeklerini çatlattık Kaptan. Gemileri havaya uçmadan önce yaklaşık bir dakikamız var.”</p>

  <p>“Bizi buradan götür Kerensky,” dedi Abernathy, sonra da Q’eeng’e doğru döndü. “İlave bir hasar var mı?”</p>

  <p>“On ikinci güverte ağır hasar aldı,” dedi Q’eeng.</p>

  <p>Köprünün kapısı açıldı ve Başmühendis West içeri girdi. “Motorlarımız da epey hırpalandı,” dedi, aralarında bir kapı varken ve alarm sirenleri durmaksızın çalarken Abernathy’yle Q’eeng’in sözlerini duymuşçasına. “Kendi çekirdeğimiz çatlamadığı için şanslıyız Kaptan.”</p>

  <p>“Tamiratlar ne kadar sürer?” diye sordu Abernathy.</p>

  <p><span style="font-style:italic;">Senaryo gereği başka bir pürüz çıkana kadar</span>, diye akimdan geçirdi Dahl.</p>

  <p>“En az on saati bulur,” dedi West.</p>

  <p>“Kahretsin!” dedi Abernathy, yumruğunu yeniden koltuğuna indirerek. “O zamana dek barış görüşmelerine giden Calendria piskoposuna refakat etmemiz gerekiyordu.”</p>

  <p>“Asilerin arasında hâlâ görüşmelere karşı çıkanlar olduğu belli,” dedi Q’eeng, görüntü ekranına bakarak. Ekranda asilerin gemisi etkileyici bir biçimde infilak etti.</p>

  <p>“Evet, belli,” dedi Abernathy. “İyi de daha en başında görüşme talebinde bulunan taraf onlardı. Neden şimdi görüşmeleri tehlikeye atıyorlar? Neden bize saldırıyorlar?” Haşin bir yüz ifadesiyle uzaklara dalıp gitti.</p>

  <p><span style="font-style:italic;">Arada bir Abernathy ya da diğer subaylardan biri dramatik</span>, <span style="font-style:italic;">bilgilendirici veya yönlendirici bir şey söyler. Sonra o ve diğer herkes birkaç saniyeliğine sessiz kalır</span>, demişti Jenkins onlara. <span style="font-style:italic;">Bu reklamlara geçildiği anlamına gelir. Böyle bir şey yaşandığında Anlatım sona erer. Hemen ardından çevrenizdekilerin ne yaptıklarına dikkat edin.</span></p>

  <p>Abernathy birkaç saniye sonra gözlerini kırpıştırdı, duruşunu gevşetti ve West’e baktı. “Eh, öyleyse bir an evvel adamlarına motoru tamir ettir.” Sesi fark edilir ölçüde daha az gergin ve dramatikti.</p>

  <p>“Tabii,” dedi West ve geldiği gibi kapıdan çıkıp gitti. Bunu yaparken de telefon üzerinden rahatlıkla aktarabileceği bir bilgiyi niçin köprüye kadar gelip yüz yüze verme ihtiyacı hissettiğini merak edercesine etrafına bakındı.</p>

  <p>Abernathy, Q’eeng’e doğru döndü. “Onarım ekiplerini hasarlı güvertelere sevk edelim.”</p>

  <p>“Anlaşıldı,” dedi Q’eeng.</p>

  <p>“O işle meşgul olurken silah terminalini onarması için buraya da adam yolla,” dedi Abernathy. “Ayrıca bak bakalım voltaj düzenleyici gibi bir şey bulabilecek misin. Ne zaman bir çatışmaya girsek köprüde bir şeyler havaya uçuyor.”</p>

  <p>Dahl bunu duyunca boğulur gibi bir ses çıkardı.</p>

  <p>“Bir sorun mu var Asteğmen?” dedi Abernathy, tüm bu olaylar başladığından beri Dahl’ı ilk defa görürcesine.</p>

  <p>“Hayır komutanım,” dedi Dahl. “Affedersiniz. Biraz çatışma sonrası stresi.”</p>

  <p>“Sen Dilisin,” dedi Abernathy. “Zenobiyoloji’den.”</p>

  <p>“Dahl, komutanım,” dedi Dahl. “Evet, önceki görev yerim orasıydı.”</p>

  <p>“Demek bu, köprüdeki ilk günün,” dedi Abernathy.</p>

  <p>“Öyle,” dedi Dahl.</p>

  <p>“Eh, endişe etme. Burası hep böyle değildir,” dedi Abernathy. “Bazen daha beterdir.”</p>

  <p>“Anlaşıldı komutanım,” diye karşılık verdi Dahl.</p>

  <p>“Pekâlâ,” dedi Abernathy, sonra da yattığı yerde hafif hafif inlemeye başlayan Jacobs’ı başıyla işaret etti. “Niye bir işe yarayıp Jackson’ı revire götürmüyorsun? Tedaviye ihtiyacı var gibi gözüküyor.”</p>

  <p>“Derhal komutanım,” dedi Dahl ve Jacobs’a yardıma gitti.</p>

  <p>“Durumu ne?” diye sordu Abernathy, Dahl onu yerden kaldırırken.</p>

  <p>“Epey hırpalanmış,” dedi Dahl. “Ama sanırım yaşayacak.”</p>

  <p>“İyi bari,” dedi Abernathy. “Aynı şeyi son silah uzmanı için söyleyemeyiz. Veya ondan önceki için. Bazen, Dili, bu gemide ne haltlar döndüğünü merak ediyorum. Sanki kahrolası bir lanetin etkisindeyiz.”</p>

  <p><br /></p>

  <p style="text-align:center">***</p>

  <p><br /></p>

  <p>“Bu hiçbir şeyi ispatlamaz,” dedi Finn, Dahl ona saldırıda yaşananları anlattıktan sonra. Beş kafadar içkileriyle beraber mürettebat gazinosundaki bir masanın etrafına dizilmişti.</p>

  <p>“Daha ne gibi bir kanıt istiyorsun?” diye sordu Dahl. “Her şey bir listeden okunurcasına birbiri ardına geldi. Keyfekeder eylemsizlik sönümleyicileri? Tamam. Patlayan köprü terminalleri? Tamam. Altıncıdan on ikinciye kadarki güvertelerde hasar? Tamam. Reklama girmeden hemen önce anlamlı bir duraklama? Tamam.”</p>

  <p>“Ama hiç kimse ölmedi,” diye belirtti Hanson.</p>

  <p>“Hiç kimsenin ölmesi <span style="font-style:italic;">gerekmedi</span>,” dedi Dahl. “Sanırım bu çatışma sadece bir girişti. İlk reklam arasından önce seyredeceğin bir şey. Bundan sonra her ne olacaksa onun hazırlığı.” “Ne olacak ki?” diye sordu Duvall.</p>

  <p>“Bilmiyorum,” dedi Dahl. “Bu şeyi ben yazmıyorum.” “Jenkins’e sorsak bilir,” dedi Hester. “Adam hiç üşenmeden oturup ‘bölümleri’ derlemiş.”</p>

  <p>Dahl başını salladı. Jenkins onlara ışıltılı imleçlerin neredeyse düzenli aralıklarla böldüğü <span style="font-style:italic;">Gözüpek'e</span> ait bir zaman cetveli göstermişti. <span style="font-style:italic;">Bunlar Anlatım’ın araya girdiği kısımlar</span>, demişti, imleçlerden birini yakınlaştırarak. Yakından bakıldığında imleç bir kök benzeri dallanıp budaklanıyordu. <span style="font-style:italic;">Gördüğünüz gibi gidip geliyorlar. Bu küçük olayların her biri bir sahne. Birbirlerine bağlanarak bir anlatım bütünü oluşturuyorlar.</span> Jenkins görüntüyü uzaklaştırdı. <span style="font-style:italic;">Altı sene. Her sene ortalama yirmi dört büyük çaplı olay. Birkaç tane de ufaklardan. Sanırım onlar diziyle bağlantılı birer roman.</span></p>

  <p>“Bir de sen başlama,” diye Hester’a yakındı Finn, Dahl’ı daldığı düşüncelerden çıkararak. “Andy’nin kendini bu işe kaptırması yeterince kötü. Şimdi bir de sen keçileri kaçırıyorsun.”</p>

  <p>“Finn, ayakkabı ayağa uyarsa ona ayakkabı derim, tamam mı?” karşılığını verdi Hester. “Jenkins’in <span style="font-style:italic;">çıkarımlarına</span> inanmıyorum ama <span style="font-style:italic;">ayrıntılar</span> hakkındaki bilgisi oldukça etkileyici. Bu son çatışma tıpkı onun dediği gibi gerçekleşmiş. Herif patlayan köprü terminaline kadar her şeyi harfi harfine bilmiş. Belki başımızdan geçenler <span style="font-style:italic;">yazılmıyordur</span> ve belki Jenkins’in doktora gitme vakti gelmiştir. Yine de bahse varım asilerin gemisiyle yaşadığımız bu tecrübenin bizi nereye götüreceğini tahmin edebilir.”</p>

  <p>“Yani ne zaman bir şey olsa şimdi ne yapacağımızı öğrenmek için ona mı koşacaksın?” diye sordu Finn. “Sahiden de bir tarikat liderinin peşine takılacaksan son dört yıldır tayından başka bir şey yemeyen ve portatif bir tuvalete sıçan birinden daha iyileri mutlaka vardır.”</p>

  <p>“Peki <span style="font-style:italic;">sen</span> bu durumu nasıl açıklıyorsun?” diye ona sordu Hester.</p>

  <p>“Açıklamıyorum,” dedi Finn. “Bakın, bu çok acayip bir gemi. Hepimiz o konuda hemfikiriz. Ama buradaki herkes gibi siz de rastgele olaylar arasında bir nedensellik bağı kurmaya çalışıyorsunuz.”</p>

  <p>“Fizik kurallarının askıya alınması rastgele bir olay değildir Finn,” dedi Hester.</p>

  <p>“Şimdi de başımıza fizikçi mi kesildin?” diye karşı çıktı Finn ve etrafına bakındı. “Millet, kahrolası bir <span style="font-style:italic;">uzay gemisindeyiz</span>. Aramızda bu şeyin nasıl çalıştığını gerçekten açıklayabilecek biri var mı? Daha yeni keşfettiğimiz gezegenlerde her türden uzaylı yaşam biçimiyle karşılaşıyoruz. Onları anlamamak bizi şaşırtmak mı? Pek çok ışık yılına yayılmış bir uygarlığın parçasıyız. Birazcık düşünecek olursanız bu bile özünde tuhaf bir durum. Karşılaştığımız her şey özünde tuhaf.”</p>

  <p>“Jenkins’le buluştuğumuzda bunların hiçbirini söylemedin,” dedi Dahl.</p>

  <p>“Söyleyecektim,” dedi Finn. “Ama sonra hep beraber onu dinlemeye karar verdiniz ve söylememin bir anlamı kalmadı.”</p>

  <p>Dahl asabice kaşlarını çattı.</p>

  <p>“Bakın, burada bir şeyler olduğunu reddetmiyorum,” dedi Finn. “Çünkü oluyor. Hepimiz bunun farkındayız. Ama belki de sebep tüm geminin bir tür çılgınlık döngüsüne takılıp kalmasıdır. Bu döngü yıllardır kendinden besleniyor. Böyle bir durumda düşük ihtimalli olayları birbirine bağlayan bir düzen ararsanız onu mutlaka bulursunuz. Tabii Jenkins gibi düpedüz kaçık, fakat başımızdan geçenlere saçma da olsa bir açıklama uydurabilecek kadar aklı başında birinin varlığı durumu kolaylaştırmıyor. Herifin başına buyruk hareket ederek mürettebatın geri kalanı adına bazı subayları takip etmesi bu çılgınlığı körüklüyor. Tüm bunlar yetmezmiş gibi bir de böyle zırvalara inanmak için eğitilmiş Andy çıkageliyor.”</p>

  <p>“O da ne demek?” diye soran Dahl kızmaya başlıyordu.</p>

  <p>“Boynuna kadar mistisizme batmış olarak bir ilahiyat okulunda yıllarca kaldın demek,” dedi Finn. “Üstelik alelade insan mistisizmine değil; hakiki <span style="font-style:italic;">uzaylı</span> mistisizmine. Oradayken zihnin Jenkins’in ipe sapa gelmez teorisini içine alabilecek kadar açıldı dostum.” Dahl’ın öfkesini sezerek ellerini kaldırdı. “Seni severim Andy; beni yanlış anlama. İyi birisin. Ama bence geçmişin seni burada yanlış yönlendiriyor. Dahası farkında olsan da olmasan da dostlarımızı akıl mantık dışı yerlere sürüklüyorsun.”</p>

  <p>“Geçmişten bahsetmişken, Jenkins’in beni en çok ürküten tarafı o oldu,” dedi Duvall.</p>

  <p>“Hakkımızda bilgi sahibi olmasını mı kastediyorsun?” diye sordu Hanson.</p>

  <p>“Her birimiz hakkında bu kadar <span style="font-style:italic;">çok</span> şey bilmesini kastediyorum,” diye sözlerini sürdürdü Duvall. “Ve de bunun ne anlama geldiğine yönelik fikrini.”</p>

  <p><span style="font-style:italic;">Hepiniz de figüran olmasına figüransınız ama abartılı figüranlarsınız,</span> demişti Jenkins onlara. <span style="font-style:italic;">Sıradan figüranlar sadece geberip gitmek için vardır; o yüzden de bir özgeçmişleri bulunmaz. Ama sizin var.</span> Her birini teker teker işaret etmişti. <span style="font-style:italic;">Sen bir uzaylı dininin müridiydin. Sen filo genelinde pek çok düşman edinmiş bir serserisin. Sen evrendeki en zengin adamlardan birinin oğlusun. Sen komutanınla tartıştığın için bundan önceki geminden ayrıldın ve şimdi Kerensky’yle yatıyorsun.</span></p>

  <p>“Kerensky’yle düşüp kalktığını bize söylediği için ona kızgınsın, hepsi bu,” dedi Hester, Duvall’a. “Özellikle de yanımızdayken onu geri çevirdikten sonra.”</p>

  <p>Duvall gözlerini yuvarladı. “Ne yapayım, benim de ihtiyaçlarım var,” dedi.</p>

  <p>“Herif yakın geçmişte üç farklı zührevi hastalığa yakalanmış,” diye hatırlattı Finn.</p>

  <p>“Güven bana; onu yeniden aşı yaptırmaya zorladım,” dedi Duvall, sonra da dönüp Dahl’a baktı. “Zaten hevesimi aldım diye üstüme gelmeyin. <span style="font-style:italic;">Sizin</span> bir halt yiyeceğiniz yoktu.”</p>

  <p>“Hey, sen Kerensky’yle ilişkiye başladığında ben revirdeydim,” dedi Dahl. “Beni suçlama.”</p>

  <p>Duvall bu söz karşısında alaycı bir tebessüm etti. “Zaten beni rahatsız eden o kısım değildi. Diğeriydi.”</p>

  <p><span style="font-style:italic;">Siz öylesine geberip gitmeyeceksiniz</span>, demişti Kerensky onlara. <span style="font-style:italic;">Bir televizyon izleyicisi için her bölümde rastgele bir zavallının ölmesi yetmez</span>. <span style="font-style:italic;">Ara sıra gerçek bir insan ölmüş gibi bir izlenim verilmelidir. O nedenle küçük bir karakteri alırlar, seyircinin gözünde değer kazanana dek geliştirirler ve sonra fırlatıp atarlar. Siz işte öylesiniz</span>. <span style="font-style:italic;">Çünkü buraya bir özgeçmişle geldiniz</span>. <span style="font-style:italic;">Muhtemelen ölümünüze bütün bir bölüm ayrılacak.</span></p>

  <p>“Saçmalığın daniskası,” dedi Finn.</p>

  <p>“Senin için söylemesi kolay,” dedi Hester. “Aramızda ilginç bir özgeçmişi olmayan bir tek ben varım. Bir dahaki dış görevde boku yedim.”</p>

  <p>Finn parmağıyla Hester’ı göstererek Dahl'a baktı. “Gördün mü, işte bunu kastediyordum. Zayıf ve hevesli bir beyni aşırı yükledin.”</p>

  <p>Dahl bu söz üzerine gülümsedi. “Tabii canım; zaten aklı başında bir tek sen varsın.”</p>

  <p>“İşte!” dedi Finn. “Bir grupta gerçekleri savunan kişi bensem bunun ne demek olduğunu bir düşünün. Ben tanıdığım en az sorumluluk sahibi insanım. Mantıklı konuşmaktan nefret ederim. Hem de çok.”</p>

  <p>“Demek ‘zayıf ve hevesli’ ha,” diye homurdandı Hester.</p>

  <p>“Ayakkabıya ayakkabı diyen sendin,” dedi Finn.</p>

  <p>Telefonu çalan Duvall kısa bir süreliğine oradan uzaklaştı. Geri geldiğinde beti benzi atmıştı. “Pekâlâ,” dedi. “Böyle tesadüf olmaz.”</p>

  <p>Dahl kaşlarını çattı. “Ne var?”</p>

  <p>“Arayan Kerensky’ydi,” dedi kadın. “Bir üst düzey subay brifingine çağrılıyorum.”</p>

  <p>“Niye ki?” diye sordu Hanson.</p>

  <p><span style="font-style:italic;">“Gözüpek o</span> asi gemisinin saldırısına uğradığında motorlarımız bozulmuş. Bu nedenle barış görüşmelerine giden Calendria piskoposunun gemisine refakat etmesi için başka bir gemi yollamışlar,” dedi Duvall. “O da az önce piskoposun gemisine saldırıp ağır hasar vermiş.”</p>

  <p>“Bunu yapan hangi gemiymiş?” diye sordu Dahl.</p>

  <p><span style="font-style:italic;">“Nantes”</span> dedi Duvall. “Yani bundan önce görev yaptığım gemi.”</p>
</body>
</html>
