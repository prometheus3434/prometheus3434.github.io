<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a>ON ÜÇÜNCÜ BÖLÜM</h1>

  <p>“Bana bunu nasıl durdurabileceğimi söyle,” dedi Dahl, Jenkins’e.</p>

  <p>Dahl’ın gizli inine geldiğini elbette önceden bilen Jenkins onu süzdü. “İyileşmişe benziyorsun,” dedi. “Güzel. Dostun Finn için üzgünüm.”</p>

  <p>“Ona neler olacağını biliyor muydun?” diye sordu Dahl.</p>

  <p>“Hayır,” dedi Jenkins. “Bu boku yazan her kimse bana senaryonun bir kopyasını yollamıyor. Üstelik bu bölüm her zamankinden kötü yazılmış. Jer Weston babasının yirmi sene önceki bir dış görevde öldürülmesinden sorumlu tuttuğu Kaptan Abernathy’yle karşılaşmayı bekleyerek yıllarca kafasında biyolojik bir bombayla yaşıyor ve alakasız bir diplomatik hadiseden istifade ediyor. Hiç de yaratıcı bir kurgu değil.”</p>

  <p>“Öyleyse bana bunu nasıl durdurabileceğimi söyle,” dedi Dahl.</p>

  <p>“Durduramazsın,” dedi Jenkins. “Hiç kimse durduramaz. Yalnızca ondan saklanabilirsin.”</p>

  <p>“Saklanmak diye bir seçenek yok,” dedi Dahl.</p>

  <p>“Elbette var,” dedi Jenkins ve <span style="font-style:italic;">Gördün mü?</span> dercesine kollarını iki yana açtı.</p>

  <p>“Bu senden başka hiç kimsenin tercih edebileceği bir seçenek değil,” dedi Dahl. “Hepimiz bir uzay gemisinin kuytu köşelerinde sürtemeyiz.”</p>

  <p>“Saklanmanın başka yolları da var,” dedi Jenkins. “Git eski komutanın Collins’e sor.”</p>

  <p>“Collins sadece sen yardım ettiğin sürece güvende,” dedi Dahl. “Ve tabii tuvalete gitmediğin.”</p>

  <p>“Madem öyle, bu gemiden ayrılmanın bir yolunu bul,” dedi Jenkins. “Hem kendin hem de dostların için.”</p>

  <p>“O da bir işe yaramaz,” dedi Dahl. “Jer Weston silahlı kargo arabalarıyla <span style="font-style:italic;">Nantes</span> mürettebatından on sekiz kişiyi öldürdü. Onlar <span style="font-style:italic;">Gözüpek</span>'te yaşananlardan kaçamadılar, değil mi? Kerensky için bir son dakika aşısı üretebilelim diye bütün bir gezegen vebaya yakalandı. Onlar da güvende değillerdi. Sen bile güvende değilsin Jenkins.”</p>

  <p>“Epey güvende sayılırım,” dedi Jenkins.</p>

  <p>“Epey güvende sayılırsın, çünkü ölen karındı ve sen onun özgeçmişinin bir parçasıydın,” dedi Dahl. “Peki bu televizyon dizisi her neyse onun yazarlarından birinin aklına geldiğin zaman ne olacak?”</p>

  <p>“Kimsenin akima gelmeyeceğim,” dedi Jenkins.</p>

  <p>“Emin misin?” dedi Dahl. “Jer Weston <span style="font-style:italic;">Nantes'</span> te senin şu kargo tünellerine saklanma hileni kullanıyordu. Onu orada bulup yakaladık. Geçen bölümü hangi hıyar uydurduysa artık kargo tünellerinin bir saklanma yeri olarak kullanılabileceğini düşünüyor. Herifin aklına gelmen sence ne kadar sürer?” Jenkins yanıt vermediyse de Dahl onun bir yazara hedef olma fikrine kafa yorduğu için mi, yoksa karısından bahsedildiği için mi sessiz kaldığını bilemedi.</p>

  <p>“Bu şey karşısında hiçbirimiz güvende değiliz,” dedi Dahl. “Sen onun yüzünden karını yitirdin. Ben bir dostumu daha yeni kaybettim. Benim ve tüm dostlarımın dramatik amaçlarla geberip gideceğimizi söylüyorsun. Ben de başımıza her ne gelecekse aynısının senin de başına geleceğini söylüyorum. Saklanmak bunu değiştirmez Jenkins. Sadece geciktirir. Hem bu arada hayatını duvarların içindeki bir fare gibi sürdürüyorsun.”</p>

  <p>Jenkins etrafına bakındı. “Fare demek biraz aşırıya kaçar.”</p>

  <p>“Böyle yaşamaktan mutlu musun?” diye sordu Dahl.</p>

  <p>“Karım öldüğünden beri mutlu değilim,” dedi Jenkins. “Zaten onun ölümünden sonra tüm bunlarla uğraşmaya başladım. Gemideki ölümlerin istatistiğine bakıp olayların nasıl geliştiğini inceleyerek. En mantıklı açıklamanın bir televizyon dizisinde oynamamız olduğunu fark ederek. Karımın sırf reklamlardan önce <span style="font-style:italic;">dramatik bir an</span> yaratmak için öldüğünü; onun bu dizide önemsiz bir oyuncu, altı üstü bir figüran olduğunu anlayarak. Herhalde ekranda olsa olsa on saniye gözükmüştür. O bölümü seyreden hiç kimse artık onu hatırlamıyordun Ön adının Margaret olduğunu bilmiyordun Veya beyaz şarabı kırmızıdan daha çok sevdiğini. Ya da ona bir aile buluşması sırasında ebeveynlerinin ön bahçesinde evlenme teklif ettiğimi. Ya da hıyarın teki onu öldürmeye karar vermeden önce yedi yıl evli kaldığımızı. Ama ben onu çok iyi hatırlıyorum.”</p>

  <p>“Sence bu şekilde yaşadığını görse mutlu olur muydu?” diye sordu Dahl.</p>

  <p>“Bence niye böyle yaptığımı anlardı,” dedi Jenkins. “Yaptıklarım gemideki insanları hayatta tutuyor.”</p>

  <p><span style="font-style:italic;">“Bazı</span> insanları hayatta tutuyor,” dedi Dahl. “Bu kazananı olmayan bir oyun. Daima birileri ölmek zorunda. Alarm sistemin eski tayfaları canlı tutuyor ama yeni mürettebatın ölme ihtimalini arttırıyor.”</p>

  <p>“Evet, bir risk var,” dedi Jenkins.</p>

  <p>“Jenkins, karın ölmeden önce <span style="font-style:italic;">Gözüpek</span>'te ne kadar süre görev yapmıştınız?”</p>

  <p>Jenkins cevap vermek üzere ağzını açtı, sonra onu bir kapan gibi hızla kapattı.</p>

  <p>“Fazla uzun değildi, öyle değil mi?” diye sordu Dahl.</p>

  <p>Jenkins hayır demek için başını iki yana salladı ve bakışlarını kaçırdı.</p>

  <p>“Bu gemideki insanlar neler döndüğünü siz gelmeden önce çözmüşlerdi,” dedi Dahl. “Belki seninle aynı sonuca varmamışlardı ama neler olduğunu görüp hayatta kalma ihtimallerini hesaplamışlardı. Şimdi sen karına yaptıklarını yeni tayfalara da yapsınlar diye onlara daha gelişmiş bir teknoloji sunuyorsun.”</p>

  <p>“Artık gitsen iyi olacak,” dedi Jenkins, hâlâ Dahl’a bakmaktan kaçınarak.</p>

  <p>“Jenkins, beni dinle,” diyen Dahl ona iyice sokuldu. “Bundan saklanmanın hiçbir yolu yok. Kaçmanın da. Kaderi atlatamazsın. Anlatım diye bir şey varsa -ki sen ve ben olduğunu biliyoruz- neticede özgür irademiz yok demektir. Anlatım eninde sonunda hepimizi ağına düşürecek. Bizi istediği gibi kullanacak. Ve sonra da bizi öldürecek. Tıpkı Finn gibi. Tıpkı Margaret gibi. Tabii onu durdurmazsak.”</p>

  <p>Jenkins yaşlı gözlerle Dahl’a baktı. “Sen dindar birisin, değil mi Dahl?” dedi.</p>

  <p>“Geçmişimi biliyorsun,” dedi Dahl. “Kim olduğumu da.”</p>

  <p>“Nasıl hâlâ öyle olabiliyorsun?” dedi Jenkins.</p>

  <p>“Ne demek istiyorsun?” diye sordu Dahl.</p>

  <p>“Demek istiyorum ki sen ve ben bu evrende Tanrı’nın bir hıyar olduğunu biliyoruz,” dedi. “O berbat bir bilimkurgu dizisinde bir yazar ve kurduğu senaryolardan çizgi film bile olmaz. Bunu biliyorken inancını nasıl koruyabiliyorsun?”</p>

  <p>“Çünkü bunu yapanın Tanrı olduğunu sanmıyorum,” dedi Dahl.</p>

  <p>“Öyleyse O’nun dizinin yapımcısı olduğunu düşünüyorsun,” dedi Jenkins. “Veya dizinin yayınlandığı kanalın genel müdürü.”</p>

  <p>“Bence senin Tanrı anlayışınla benimki arasında fark var,” dedi Dahl. “Ama ben bunlardan hiçbirinin herhangi bir tanrının eseri olduğuna inanmıyorum. Eğer bu sahiden bir televizyon dizisiyse insanlar tarafından hazırlanıyor demektir. Bize neyi nasıl yaparlarsa yapsınlar onlar da bizim gibi. Bu da onları durdurabileceğimiz anlamına gelir. Sadece bunu nasıl başaracağımızı çözmeliyiz. <span style="font-style:italic;">Sen</span> bunu nasıl başaracağımızı çözmelisin Jenkins.”</p>

  <p>“Niye ben?” diye sordu Jenkins.</p>

  <p>“Çünkü sen içinde mahsur kaldığımız bu televizyon dizisini diğer herkesten daha iyi biliyorsun,” dedi Dahl. “Ortada bir çözüm veya eksiklik varsa onu bir tek sen bulabilirsin. Ve bunu kısa zamanda yapmalısın. Çünkü yeteneksiz bir yazar yüzünden başka dostlarımın da ölmesini istemiyorum. Buna sen de dahilsin.”</p>

  <p><span style="font-style:italic;">***</span></p>

  <p><span style="font-style:italic;">“Gözüpek’</span>i havaya uçurabiliriz,” dedi Hester.</p>

  <p>“İşe yaramaz,” dedi Hanson.</p>

  <p>“Tabii ki yarar,” dedi Hester. “Booom. <span style="font-style:italic;">Gözüpek</span> diye bir şey kalmazsa dizi de kalmaz.”</p>

  <p>“Dizi <span style="font-style:italic;">Gözüpek’</span>le ilgili değil,” dedi Hanson. “İçindeki karakterlerle ilgili. Kaptan Abernathy ve mürettebatıyla.”</p>

  <p>“En azından bazılarıyla,” dedi Duvall.</p>

  <p>“Beş ana karakterle,” diye düzeltti Hanson. “Gemiyi havaya uçurursanız başka bir gemi bulurlar, olur biter. Daha iyi bir gemi. Adını da <span style="font-style:italic;">Gözüpek 2</span> veya onun gibi bir şey koyarlar. Böyle şeyler daha önce diğer bilimkurgu dizilerinde yaşandı.”</p>

  <p>“Yoksa ders mi çalıştın?” diye alay edercesine sordu Hester.</p>

  <p>“Evet, çalıştım,” dedi Hanson ciddi ciddi. “Finn’in başına gelenlerden sonra bulabildiğim tüm bilimkurgu dizileri hakkında bilgi edindim.”</p>

  <p>“Ne öğrendin?” diye sordu Dahl. Jenkins’le yaptığı son görüşmeyi önceden dostlarına anlatmıştı.</p>

  <p>“Jenkins’in haklı olduğunu,” dedi Hanson.</p>

  <p>“Yani bir televizyon dizisinde oynadığımızı mı?” diye sordu Duvall.</p>

  <p>“Hayır, <span style="font-style:italic;">kötü</span> bir televizyon dizisinde oynadığımızı,” dedi Hanson. “Anladığım kadarıyla oynadığımız dizi Jenkins’in bahsettiği o diğer dizinin apaçık taklidi.”</p>

  <p><span style="font-style:italic;">“Uzay Savaşları</span>,” dedi Hester.</p>

  <p><span style="font-style:italic;">“Uzay Yolu,”</span> dedi Hanson. “Aslında <span style="font-style:italic;">Yıldız Savaşları</span> diye de bir şey varmış. Ama o farklı.”</p>

  <p>“Her neyse,” dedi Hester. “Yani bu dizi yalnızca kötü değil, aynı zamanda çalıntı. Artık yaşamım eskisinden de anlamsız.”</p>

  <p>“Niye bir diziyi taklit ederek bir başka dizi yapasın ki?” diye sordu Duvall.</p>

  <p><span style="font-style:italic;">“Uzay Yolu</span> kendi zamanında çok başarılıymış,” dedi Hanson. “O yüzden başka biri çıkageliyor ve temel fikirleri yeniden kullanıyor. Bu da işe yarıyor, çünkü önceden de yaramış oluyor. İnsanlar üç aşağı beş yukarı aynı şeyleri seyrederek yine eğleniyorlar.”</p>

  <p>“Araştırmaların sırasında bizim diziye rastladın mı?” diye sordu Dahl.</p>

  <p>“Hayır,” dedi Hanson. “Ama zaten rastlayacağımı düşünmemiştim. Bir bilimkurgu dizisi yarattığında o dizinin prodüksiyon tarihinden hemen önce başlayan yeni ve kurgusal bir zaman çizgisi de yaratırsın. O dizinin ‘geçmişi’ dizinin kendisini içermez.”</p>

  <p>“Çünkü öyle bir durumda dizi kendi kendini esas almış olur,” dedi Duvall.</p>

  <p>“Evet ama ben o kadar derin düşündüklerini zannetmiyorum,” dedi Hanson. “Yarattığın bir dizinin kendi bağlamı dahilinde gerçekçi olmasını istersin ve senaryodaki geçmişte senin dizinin bir versiyonu varsa gerçekçi olamazsın.”</p>

  <p>“Şu aralar hep bu tür sohbetler etmemize gıcık oluyorum,” dedi Hester.</p>

  <p>“Hiçbirimizin bundan hoşlandığını sanmam,” dedi Dahl.</p>

  <p>“Bilmem, bana ilginç geliyor,” dedi Duvall.</p>

  <p>“Asıl yatakhanede oturup kafayı bulmamız ilginç olurdu,” dedi Hester. “Dostumuz öldükten sonra bu kadar ciddi konularda konuşmak insanın tüm keyfini kaçırıyor.”</p>

  <p>“Finn’e olanlar yüzünden hâlâ öfkelisin,” dedi Hanson.</p>

  <p>“Tabii ki öyleyim,” diye çıkıştı Hester. “Sen değil misin?”</p>

  <p><span style="font-style:italic;">“Gözüpek'e</span> ilk geldiğinizde pek anlaşamadığınızı hatırlar gibiyim,” dedi Dahl.</p>

  <p>“Onu eskiden beri sevdiğimi söylemedim,” dedi Hester.</p>

  <p>“Ama buradayken birbirimizle daha iyi geçinir olduk. Üstelik Finn bizden biriydi. Başına gelenlere öfkeleniyorum.”</p>

  <p>“Beni hapla uyuttuğu için ben de ona kızgınım,” dedi Duvall. “Bir yandan da suçluluk duyuyorum. Öyle yapmasaydı hâlâ hayatta olabilirdi.”</p>

  <p>“Ama bu sefer de sen ölürdün,” diye belirtti Dahl.</p>

  <p>“O bölümde öleceğim yazılmamışsa ölmezdim,” dedi Duvall.</p>

  <p>“Ama Finn’in ölümü o bölümde yazılmıştı,” dedi Hanson. “Finn her halükarda orada olacaktı. Bomba patladığı zaman o da aynı odada bulunacaktı.”</p>

  <p>“Şu aralar böyle sohbetler etmemize gıcık olduğumu söylemiştim ya,” dedi Hester. “Hani daha az önce. İşte bu <span style="font-style:italic;">tam da</span> bahsettiğim türden bir sohbet.”</p>

  <p>“Kusura bakma,” dedi Duvall.</p>

  <p>“Jimmy, dizi başladığında yeni bir zaman çizgisi yarattığını söylemiştin ya,” dedi Dahl, Hester’ın çaresizce of çekmesine aldırış etmeden. “Öyle bir şeyin ne zaman gerçekleştiğini biliyor muyuz?”</p>

  <p>“Bunun bize yararı olacağını mı düşünüyorsun?” diye sordu Hanson.</p>

  <p>“Sadece merak ediyorum,” dedi Dahl. “‘Gerçeklik’ her neyse şu an ona alternatif bir zaman çizgisindeyiz. Sapmanın ne zaman yaşandığını bilmek istiyorum.”</p>

  <p>“Cevabı öğrenebileceğimizi hiç sanmıyorum,” dedi Hanson. “Asıl zaman çizgisinin nerede kırıldığını işaret edecek bir şey olamaz, çünkü bizim bakış açımıza göre asla bir kırılma gerçekleşmedi. Elimizde kıyaslama yapabileceğimiz alternatif zaman çizgileri yok. Biz sadece kendi zaman çizgimizi görebiliriz.”</p>

  <p>“Evrenimizde ne zaman saçma sapan şeyler olmaya başladığını araştırabiliriz,” dedi Hester.</p>

  <p>“Peki ‘saçma sapan şeyler’ kavramını nasıl tanımlayacaksın?” dedi Duvall. “Mesela uzay yolculuğu sayılır mı? Ya yabancı ırklarla temas kurmak? Kuantum fiziğini de dahil edecek misin? Çünkü ben o halttan hiçbir şey anlamam. Bana kalırsa kuantum fiziği yeteneksiz bir yazarın kaleminden çıkmıştır.”</p>

  <p>“Hakkında bilgiye rastladığım ilk bilimkurgu dizisi <span style="font-style:italic;">Kaptan Video</span> diye 1949 yapımı bir şeydi,” dedi Hanson. “İlk <span style="font-style:italic;">Uzay Yolu</span> ise onun yirmi yıl sonrasına denk geliyor. Yani bu dizi büyük ihtimalle 1960’ların sonları ile televizyon yayınlarının durduğu 2105 arası bir tarihte hazırlandı.”</p>

  <p>“Bu, hakkında araştırma yapmak için çok uzun bir zaman,” dedi Dahl.</p>

  <p>“Üstelik <span style="font-style:italic;">Uzay Yolu</span> diye bir dizi gerçekten çekildiyse,” dedi Hester. “Bugün yalnızca bizim zaman çizgimizde varolan türlü türlü eğlence programı mevcut. Belki de içinde bulunduğumuz zaman çizgisi şu <span style="font-style:italic;">Uzay Yolu</span> denen diziden öncesine dayanıyordun. O dizi bu zaman çizgisine sırf bizimle alay etmek için eklenmiş olabilir.”</p>

  <p>“Kendi kendini esas almak diye ben asıl buna derim,” diye yorumda bulundu Duvall.</p>

  <p>“Bence tahminin doğru,” dedi Hester. “Bizi yazan her kimse götverenin teki olduğunu zaten tespit ettik. Dediğin tam da yavşak bir yazarın uyduracağı bir şeye benziyor.”</p>

  <p>“Bak buna karşı çıkamam,” dedi Duvall.</p>

  <p>“Bu zaman çizgisi beş para etmez,” dedi Hester.</p>

  <p>“Andy,” dedi Hanson ve ileriyi işaret etti. Bir kargo arabası oturdukları masaya geliyordu. Arabanın içinde bir not vardı. Dahl notu aldı. Kargo arabası geldiği gibi gitti.</p>

  <p>“Jenkins’ten mi gelmiş?” diye sordu Duvall.</p>

  <p>“Evet,” dedi Dahl.</p>

  <p>“Ne diyor?” diye sordu Duvall.</p>

  <p>“Jenkins işe yarayabilecek bir şey bulduğunu düşünüyormuş,” dedi Dahl. “Bizimle onu konuşmak istiyor. Hepimizle.”</p>
</body>
</html>
