<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>53</h1>

  <p>Ertesi günün kapalı, kararsız havası Gurney’in ruh haliyle örtüşüyordu. Zaman zaman sertleşen rüzgar farklı yönlerden esiyor, kuşkonmazların arasında boy atmış eğrelti otlarını bir o yana bir bu yana savuruyordu. Madeleine bile havadan etkilenmiş gibiydi. Bulutlar güneşin yüzünü göstermesine izin vermiyordu. Gurney mutfak duvarındaki eski sarkaçlı saatin şimdiden dokuzu geçtiğini görünce hayret etti. Yulaf ezmelerini bitirmelerinin hemen ardından kaşlarını çatarak ayağa kalkan Madeleine cam kapılara doğru yöneldi.</p>

  <p>“Ne oldu?” diye sordu Gurney. O da iyi duyardı ama karısının duyma kabiliyeti olağanüstüydü. Her zaman yaklaşan sesleri kendisinden önce algılardı.</p>

  <p>“Biri geliyor.”</p>

  <p>Gurney kapıları açınca, bir aracın kasaba yolundan yukarı doğru çıktığını duydu. Kısa bir süre sonra da yolda bir SUV belirdi. Araç yavaşlayıp ahırla gölet arasında durdu. Gurney sundurmadan bahçeye doğru inerken bu güneşsiz günde bile parıldayan aracın koyu yeşil bir Range Rover olduğunu gördü.</p>

  <p>Sürücü araçtan indi. Mavi ceketi, gri spor pantolonuyla gayet şık biriydi. Açtığı arka kapıdan bir kadın indi. Kadın kot ceket, binici pantolonu ve dizlerine kadar uzanan çizme giyiyordu. İndikten sonra önce etrafına sonra ormana doğru şöyle bir bakıp nihayetinde Gurney’in evinin de bulunduğu araziye doğru döndü. Sigarasını yaktıktan sonra şoförüyle birlikte yeniden büyük yeşil araca bindiler.</p>

  <p>Gurney yanında küçücük kalan Outback’inin biraz ilerisine park eden aracı izledi. Yine önce şoför indi. Sonra da Gurney’in artık kırklı yaşlarının sonunda olduğunu tahmin edebildiği kadının inmesi için arka kapıyı açtı. Açık sarı saçları pahalı ve agresif görünecek şekilde kısa kesilip dağınık bırakılmıştı. Son bir nefesin ardından yere attığı sigarasını en az saç kesimi kadar pahalı görünen çizmesinin burnuyla ezdi.</p>

  <p>Haşin bakışlarla etrafı incelerken şoförü sundurmanın önündeki Gurney’i fark etti. Ona bir şeyler söyledi. Kadın döndü ve Gurney’i başıyla selamladı. Ardından bir sigara daha yaktı.</p>

  <p>Şoför eve yöneldi. Adamın sert, ifadesiz, eski askerlere has bir görünüşü vardı. Onun gibi iriyarı bir adama göre bir hayli çevikti.</p>

  <p>“David Gurney?”</p>

  <p>“Evet?”</p>

  <p>“Bayan Haley Beckert sizinle konuşmak istiyor.”</p>

  <p>“Dell Beckert’ın eşi mi?”</p>

  <p>“Evet.”</p>

  <p>“İçeri gelmek ister mi?”</p>

  <p>“Bayan Beckert dışarıda kalmayı tercih ediyor.”</p>

  <p>“Tamam. Burada da konuşabiliriz.” Sundurmadaki sandalyeleri gösterdi.</p>

  <p>Şoför Range Rover’a dönüp kadınla kısa bir konuşma yaptı. Kadın başıyla onaylayıp ikinci sigarasını da ilkini söndürdüğü gibi söndürdükten sonra kuşkonmaz ve çiçek tarhlarının yanından sundurmaya doğru yürümeye başladı. Yüz yüze geldiklerinde kadın yüzüne etraftaki doğal ortama baktığı gibi hoşnutsuz bir ifadeyle baksa da bu kez bakışlarına merak ifadesi de yerleşmişti.</p>

  <p>İkisi de tokalaşmaya yeltenmedi. “Oturmak ister misiniz?” diye sordu.</p>

  <p>Kadın yanıt vermedi.</p>

  <p>Gurney bekledi.</p>

  <p>“Sizin paranızı kim veriyor, Bay Gurney?” Kadının aşırı duygusal bir sesi ve birçok Güneyli siyasetçiye has sert bakışları vardı.</p>

  <p>Gurney gayet ılımlı bir tonlamayla, “Bölge savcısı adına çalışıyorum,” dedi.</p>

  <p>“Başka?”</p>

  <p>“Başka kimse yok.”</p>

  <p>“Yani Amerika’nın en saygın polis şefinin bir seri katil olduğu, insanlara kurşun yağdırdığı, onları dövdüğü, Tanrı bilir daha neler yaptığı gibi saçmalıkların dürüst bir soruşturmanın ürünleri gibi gösterildiği masalı Kline’a siz sattınız.” Sesine bariz bir alaycı tonlama hakimdi.</p>

  <p>“Bu yargıya eldeki kanıtlar sayesinde ulaşıldı.”</p>

  <p>İtici bir kahkaha patlattı. “Tabii bu kanıtların şüphesiz sizin tarafınızdan bulundu. Bana en başından beri şu küçük sürüngen Cory Payne aleyhindeki suçlamaları zayıflatıp kocamın altını oymaya çalıştığınız söylendi.”</p>

  <p>“Payne aleyhindeki kanıtlar kuşku uyandırıcıydı. Kanıtların kurmaca olduğu iddiası kanıtların kendilerinden daha inandırıcıydı açıkçası.”</p>

  <p>“Tehlikeli bir oyun oynuyorsunuz, Bay Gurney. Eğer hakkında kumpas tertiplenmiş biri varsa o da Dell Beckert’tır. Bu işin peşini bırakmayacağım. Sizi temin ederim. Ve siz de bu işin içinde olduğunuza pişman olacaksınız. Bu pişmanlığınızı asla unutmayacaksınız.”</p>

  <p>Gurney yanıt vermeyip yalnızca ona bakmakla yetindi. Sonra, “Kocanız nerede biliyor musunuz?” diye sordu.</p>

  <p>“Bilseydim bile herhalde söyleyeceğim en son kişi siz olurdunuz.”</p>

  <p>“Onun ortadan kaybolması size de garip gelmiyor mu?”</p>

  <p>Kadının çene kasları gerildi. Uzun bir süre Gurney’i müthiş bir nefretle süzdükten sonra, “Televizyonda bir muhabirin geçen gece başsavcılık seçimlerinden bahsederken adınızı andığını duydum. Kocama saldırmanızın arkasında bu unvana olan ilginiz yoktur diye umuyorum.”</p>

  <p>“Hiç öyle bir ilgim yok.”</p>

  <p>“Çünkü bu işin arkasından öyle bir şey çıkarsa sizi mahvederim. Sizin şu sözde süper polis imajınızdan geriye hiçbir şey kalmaz. Hiçbir şey!”</p>

  <p>Gurney ona niyetini izah etmeye çalışmanın gereksizliğini görmüştü.</p>

  <p>Kadın dönüp hızlı adımlarla aracına yöneldi. Arka koltuğa geçti. Şoför kapıyı kapattı. Birkaç saniye sonra Range Rover ahır yönündeki engebeli patikadan sessizce geçerek ilerideki kasaba yoluna saptı.</p>

  <p>Gurney sundurmada bir süre daha durup, az önceki konuşmayı zihninde bir kez daha tekrarladı. Kadının yapmacık tavırlarını, kaba vücut dilini, suçlayıcı tonlamasını düşündü. Uzun yıllardır kaçakların ya da kayıp şahısların aileleriyle belki de binlerce görüşme gerçekleştirmişti. Bu tür durumlara aşinaydı. Haley Beckert’ın öfke gösterisini korkusunun doğurduğuna büyük oranda emindi. Bu korkuyu doğuran şeyse anlam veremediği olaylara hazırlıksız yakalanmış olmasıydı.</p>

  <p>Serin, rutubetli rüzgarın yönü hâlâ sürekli değişiyordu. Üstelik giderek süratleniyor, birazdan fırtına çıkacağı hissi uyandırıyordu. İçeri girip cam kapıları kapattı.</p>

  <p>Madeleine şöminenin yanındaki koltukta kitap okuyordu. Yaktığı küçük ateşin cılız alevi titreşiyordu. Kütüklerin yeniden dizme isteği hissetse de bu girişiminin takdir görmeyeceğinin farkındaydı. O da karşısındaki koltuğa oturdu.</p>

  <p>“Konuşulanların hepsini duydun sanırım,” dedi.</p>

  <p>Madeleine gözlerini kitaptan ayırmadan, “Duymamak imkansızdı,” dedi.</p>

  <p>“Tepkin ne?”</p>

  <p>“Kadın bu şekilde davranmaya alışmış.”</p>

  <p>Canlandırma isteğini bastırmaya çalışarak bir süre ateşi seyretti. “Pekala. Sence bundan sonra ne yapmalıyım?”</p>

  <p>Madeleine başını okuduğu kitaptan kaldırdı. “Sanırım bu senin olayın kapandığını ya da devam ettiğini düşünmene göre değişir.”</p>

  <p>“Teknik olarak olay Beckert yakalanıp mahkemeye çıkarıldıktan ve hüküm giydikten sonra ancak…”</p>

  <p>Madeleine sözünü kesti. “Ben işin tekniğinden bahsetmiyorum. Kastettiğim şey olayın senin kafanda bitip bitmesi.”</p>

  <p>“Eğer sonuca ulaşıldığı hissine sahip olmaktan bahsediyorsan, henüz o noktada değiliz.”</p>

  <p>“Beckert’ın ortada olmayışından başka nasıl bir eksik kaldı ki?”</p>

  <p>“Net bir şey söyleyemem. Bu sanki bir türlü kesilmeyen bir kaşıntı gibi.”</p>

  <p>Madeleine kitabını kapattı. “Beckert’ın suçluluğuyla ilgili şüphelerin var?”</p>

  <p>Gurney kaşlarını çattı. “Aleyhindeki deliller çok sağlam.”</p>

  <p>“Oğlu aleyhindeki deliller de öyle görünüyordu.”</p>

  <p>“Benim açımdan değil. Hep şüphe ettim. En başından beri.”</p>

  <p>“Babası aleyhindeki kanıtlarla ilgili de aynı kaygıyı mı hissediyorsun?”</p>

  <p>“Pek sayılmaz. Hayır.”</p>

  <p>Madeleine merakla başını kaldırdı.</p>

  <p>“Ne oldu?” diye sordu Gurney.</p>

  <p>“Bunun senin meşhur ‘evreka’ teorinle bir alakası olabilir mi?”</p>

  <p>Yanıt vermedi. Tedirgin edici bir soruya muhatap olduğunda çok hızlı yanıt vermemek gerektiğini biliyordu.</p>
</body>
</html>