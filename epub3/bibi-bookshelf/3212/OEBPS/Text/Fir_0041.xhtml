<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>41</h1>

  <p>Gurney, evine gitmek üzere Walnut Crossing’e doğru ilerlerken White River’da birbirleriyle iç içe geçmiş tuhaflıkların bir türlü sonu gelmeyecekmiş gibi hissediyordu. Ama bu tuhaflıkların hepsi de Cory Payne’in, bu yaşananların çok fazla kurbanı olan tek bir olay olduğuna ilişkin şüphesini doğrular nitelikteydi.</p>

  <p>Torres’in tespit ettiği video görüntülerde Turlock’un SUV’unun Bridge Caddesi civarında görünmesi kumpas teorisini destekliyorsa da, asıl suikastçının Turlock olduğunu kanıtlamaktan uzaktı. Sürücünün Turlock olduğuna dair bir görüntü olmayışı işi zora sokuyordu. Aracı Beckert da kullanmış olabilirdi. Ama Gurney soruşturmayı fiilen yürüten kişilerden olay anında nerede olduklarına dair şahit göstermelerini isteyecek konumda değildi.</p>

  <p>Yine de atılabilecek adımlar vardı. Turlock’la Beckert’ın aralarındaki ilişki, paylaştıkları av kulübesini ziyarete değer kılıyordu.</p>

  <p>Bu kulübenin sadece hangi bölgede olduğunu biliyordu. Torres’le iletişime geçip tam yerini öğrenmeye karar verdi. Arabasını her zamanki yerine, evin yanına park etti. Torres’in telefonu kapalıydı. O da ne istediğini açıklayan bir sesli mesaj bıraktı.</p>

  <p>Arabadan indi. Bahar havasının ihtişamıyla bir an için durdu. Derin derin nefes alıp gerinerek, karşı tepelere dek uzanan yeşilliği seyretti. Manzara kaslarının gerginliğini almış, aynı zamanda da arabanın arkasındaki çiçekleri hatırlatmıştı. Arka koltuktan aldığı çiçekleri plastik saksılarından çıkarmadan, Madeleine’in çiçek tarhının yanına bıraktı.</p>

  <p>İçeri girip hızlı bir duş aldı. Pastırmalı yumurta hazırlayıp büyük bir bardak da portakal suyu doldurdu.</p>

  <p>Yemeğini bitirdiğinde saat yediye çeyrek vardı. Güneş karşı yamaçlarda yavaş yavaş gözden kaybolurken açık cam kapıdan içeri dolan hava da hissedilir derecede serinlemişti.</p>

  <p>Çalışma odasından dizüstü bilgisayarını ve içinde Mercy Hastanesi’nin personel kaydının bulunduğu USB diski alıp şöminenin karşısındaki koltuğa oturdu.</p>

  <p>Listeyi incelemeye başlamadan önce e-postalarını kontrol etti. Servis sunucusunda bir sıkıntı vardı. Sayfa can sıkacak kadar yavaş yükleniyordu. Arkasına yaslanıp gözlerini kapatarak bekledi.</p>

  <p>İrkilerek gözlerini açtığında aradan neredeyse bir saat geçmişti. Telefonu çalıyordu. Saat 20:03’tü ve arayan Cory Payne’di.</p>

  <p>“Maynard Biggs şu an RAM TV’de. Şerefsiz Flynn onunla röportaj yapıyor. İzlemen gerek.”</p>

  <p>“Nereden arıyorsun?”</p>

  <p>“White River’da güvenli bir yerden. Bak, bunu izlemen gerek. Şu an ekranda. Sonra konuşuruz.”</p>

  <p>Gurney RAM internet sitesindeki canlı yayın sekmesini tıklayıp <i>Carlton Flynn ‘la Gündem</i> seçeneğini işaretledi.</p>

  <p>Hemen ardından internet sitesinin köşesinde video penceresi belirdi. Flynn üzerinde simgesi olmuş kolları sıvalı beyaz gömleğiyle, atletik görünen, koyu tenli, gri gözlü, bisiklet yaka kahverengi tişört giymiş bir adamın karşısındaydı. Flynn’in agresif enerjisine tezat oluşturacak biçimde, bu adam bir hayli sakin görünüyordu.</p>

  <p>Flynn cümlesinin ortasındaydı. “… kaos ortamında kanun ve düzenin sembolü haline gelmiş, anketlerde sizi geçen ve oyu giderek artan bir adamla zorlu bir yarışa gireceksiniz gibi geliyor.”</p>

  <p>“Sizin tabirinizle, bu zorlu yarışa, girmenin yapılması gereken en doğru şey olduğu kanaatindeyim.” Adamın sesi de en az görünüşü kadar sakindi.</p>

  <p>“En doğru şey mi? Düzeni sağlamakta bu derece başarılı olmuş birini yenmek mi? Hem de yasaları geri kalan her şeyin üzerinde tutan bir adama karşı?”</p>

  <p>“Kanunların uygulanması ve düzenin sağlanması uygar bir toplumun en temel dinamiklerindendir. Aynı zamanda bu toplumun sağlıklı olduğunun da göstergesidir. Ama düzenin sağlanması kısmını öncelikli kılarsanız kanunların uygulanması kısmında başarıya ulaşma ihtimaliniz azalır. Oysa hayattaki güzel birçok şey gibi iyi bir düzen de başka bir şeyin yan ürünüdür.”</p>

  <p>Flynn şüpheci bir tavırla bir kaşını kaldırdı. “Siz profesörsünüz, değil mi?” Bunu sanki karşısındakini suçluyormuş gibi sormuştu.</p>

  <p>“Doğrudur.”</p>

  <p>“Psikoloji profesörü?”</p>

  <p>“Evet.”</p>

  <p>“Nevrozlar. Kompleksler. Teoriler. Bunların hepsinin değerli olduklarına eminim. Ama şu an bir krizin ortasındayız. Size bir şey okumama izin verin. Bu, içinde olduğumuz krizi basit ifadelerle tanımlayan Dell Beckert’ın yaptığı açıklama.” Flynn gömlek cebinden okuma gözlüğünü çıkartıp taktı. Masanın üzerinden bir kağıt alıp, okumaya başladı.</p>

  <p>“Ülkemiz bir kanserle yüz yüze. Bu kanser yıllardan beri toplumun her kademesine sızdı. Bayrak yakmalar. Okullarda kıyafet zorunluluğunun kalkması. Ordumuzu, hükümetimizi, kurumlarımızı küçümseyen Hollywood yapımları. Müstehcenliğin yaygınlaşması. Dini liderlerin aşağılanması. Rap müzikle suç unsurlarının övülmesi. Noel’e savaş açılması. Otoritenin korkunç çöküşü. Saçma sapan fikirlerin yüceltilmesi. İşte tüm bunlar, Amerika’nın varlığını içten içe kemiren şeyler. Uygarlığımız artık tam bir eşikte. Bu ölümcül, korkunç şiddet ortamına sürüklenen toplumlunuzu bu yönde teşvik etmeye devam mı edeceğiz yoksa düzeni, sağduyuyu ve devletin bekasını temin etmeye mi uğraşacağız?”</p>

  <p>Flynn kağıdı Biggs’e doğru salladı. “Başsavcılık seçimlerindeki olası rakibinizin ülkemizin durumuyla ilgili söyledikleri bunlar. Yanıtınız nedir?”</p>

  <p>Biggs iç çekti. “Düzensizlik bir sorun değil yan etkidir. Yan etkiyi tedavi etmeye uğraşmak hastalığı iyileştirmez. Bir enfeksiyonu sadece ateşi düşürerek tedavi edemezsiniz.”</p>

  <p>Flynn alaycı bir gülümsemeyle hiç katılmadığını ortaya koyup, “Basın açıklamanızda adeta bir mesih gibi konuştunuz. Bir kurtarıcı gibi. Kendinizi gerçekten böyle mi görüyorsunuz?” diye sordu.</p>

  <p>“Kendimi çok şanslı insanlardan biri olarak görüyorum. Tüm yaşamım boyunca ırkçılığın, nefretin, kötü alışkanlıkların, öfkenin, umutsuzlukların alevleriyle boğuştum. Ama Tanrı’nın inayetiyle dimdik ayakta kalmayı başardım. Bu alevlerin dehşetini bilen ama henüz zararını görmemiş insanların bunun acısını tatmış olanlara yardım ellerini uzatmaya mecbur oldukları kanaatindeyim.”</p>

  <p>Flynn itici bir gülümseyişle, “Yani başsavcı olarak amacınız, eyaletimizin, ülkemizin geniş çoğunluğuna değil de sorunlu siyahi gettoya hizmet etmek, öyle mi?” dedi.</p>

  <p>“Hayır. Öyle bir amacım yok. Acıyı tatmış insanlar dediğimde ırkçılığa maruz kalmış olanları kastediyorum. Oysa siyahla beyaz birbirine benzer. Irkçılık, her iki tarafı keskin bir bıçaktır. Onu kullanana da en az kurbana verdiği kadar zarar verir. Her iki taraftaki ırkçılığı bitirmeliyiz. Yoksa sonsuza dek şiddetin pençesinde kıvranır dururuz.”</p>

  <p>“Şiddetten mi bahsetmek istiyorsunuz? O zaman destekçilerinizden Siyahileri Savunma Birliği’nden bahsedelim. Onların körüklediği şiddetten, yağmalama olaylarından, şu Blaze Lovely Jackson denen kadının her konuştuğunda polise nefret kusuşundan da konuşalım. Bu tür insanların sizi desteklemesine nasıl rıza gösterebiliyorsunuz?”</p>

  <p>Biggs acı dolu bir gülümseyişle, “Adaletsizliğe öfke duydukları için onları ötekileştirmeli miyiz?” diye sordu. “Yüreklerine bunca acı salındığı, korkuyla dolu oldukları, dışlandıkları, bu yüzden de öfkelendikleri için onları yanımızda istememeli miyiz? Öfkeleri bizi korkuttuğu için onları geri mi çevirmeliyiz? Öfkeli beyaz izleyicilerinize beni izlemeyin mi diyorsunuz? Siyahilere lanet okuyan her beyaz izleyicinize defolun, bir daha da bu programı açmayın mı diyorsunuz? Elbette ki hayır.”</p>

  <p>“Peki yanıtınız ne? Öfke kusan Blaze Lovely Jacksonlar’la dolu bir dünyayı kucaklamak mı? Onun, polis öldürmenin o kadar da büyütülecek bir şey olmadığı fikrini görmezden gelmek mi?”</p>

  <p>Bigg hüzünlü bakışlarım Flynn’e çevirdi. “Rodney King, ‘Neden hepimiz kardeş olamıyoruz?’ diye sormuştu. Belki naif bir soru gibi gelebilir. Ama bu soruyu baz alıp…”</p>

  <p>Flynn gözlerini devirerek sözünü kesti. “Şimdi de Aziz Rodney hikayeleri!”</p>

  <p>“Eğer King’in sözlerini sadece kelime anlamıyla alırsanız, doğrudan beyaz Amerikalılarla siyah Amerikalıların neden iyi geçinemediğine ve bunun neden hoşumuza gittiğine dair tarihin bataklığına ulaşırsınız. Ama ben onun sözlerini farklı şekilde yorumluyorum. Onun bu sözleri çözüm için kederli bir çığlıktır bana göre. Ben onun sorusunu şöyle anlıyorum: Bizi bir araya gelmekten alıkoyan nedir? Ve yanıt da aslında tek bir sözcüğe indirgenebilir. Saygı!”</p>

  <p>“Harika! Sorun bitti işte!” diye bağırdı Flynn. “Ben de ülkeme, değerlerime, polisime saygı gösteren herkese seve seve saygı göstermeye hazırım!”</p>

  <p>Biggs başını iki yana salladı. “Ben şartsız saygıdan bahsediyorum. Saygı duyabilme kabiliyetinden. Her birimiz sonsuz bir sarmalın içinde olduğumuzu içselleştirebilirsek, bu saygıya sımsıkı sarılabiliriz. Unutulmasın ki bugün geldiğimiz yere bu sarmalda kenetlenerek geldik. Saygı dediğimiz şey, adına pazarlık yapılacak bir şey değildir. Saygı her insanın diğerine sunduğu bir hediyedir. Eğer belirli şartlar altında saygı göstermeyi kabul ederseniz hiçbir yere ulaşamazsınız. Saygıyı taktik icabı kullanamazsınız. İyiliğin, güzelliğin bir başka ifadesidir saygı. Tanrı iyiliğe sadece iyilik olduğu için sarılma tevazusunu bizlere bahşetsin. Tanrı hepimize saygının ne büyük bir ödül olduğunu idrak kabiliyeti versin. Bu saygı…”</p>

  <p>Biggs konuşurken başını küçümser tavırlarla sallayıp duran Flynn sonunda sözünü kesti. “Çok güzel bir konuşmaydı, Maynard. Nefisti gerçekten. Ama yaşadığımız gerçekler…”</p>

  <p>Gurney’in dikkati küçük hacimli bir motosiklet sesiyle bölündü. Ses aklına kaçan kırmızı motosikleti getirerek yaklaşıyordu.</p>

  <p>Bilgisayarını önündeki sandalyenin üzerine koyup hızla pencereye gitti ve sesin geldiği yöne, arazinin yukarısına doğru baktı. O, pencereye ulaşana dek ses kesilmişti. Akşamın loş ışığında sıra dışı herhangi bir şey göremedi. Pencereyi usulca açıp dinledi.</p>

  <p>Uzaklardan karga gaklamaları geliyor, başka ses işitilmiyordu.</p>

  <p>Her ne kadar abartılı davrandığını düşünse de bilek kılıfında bıraktığı Beretta’sını almak üzere yatak odasına yöneldi. Kılıfı açmak için yatağın ucuna oturunca da daha önce gözünden kaçan bir şeyi gördü. Çalar saatin altına bir not kağıdı yerleştirilmişti. Not Madeleine’dendi.</p>

  <p>“Selam tatlım. Geceyi hastane otelinde geçirmeye karar verdim. Bu yüzden de eve gelip birkaç parça eşya aldım. Yarın sabah işe White River’dan geçeceğim. Seni seviyorum.”</p>

  <p>Bu gece onu aramayı unutmayayım diye kendine hatırlattı. Sonra yatak odasından çıkıp zemin kattaki pencerelerden dışarıya bakıp araziyle fundalığı kolaçan etti. Tüm pencerelerden baktıktan sonra aynı şeyi bir kez daha tekrarladı. Anormal bir şey görmeyince de şöminenin karşısındaki yerine dönüp bilgisayarına uzandı.</p>

  <p>Carlton Flynn doğrudan kameraya ve milyonları bulan hayran kitlesine bakarak yaptığı kapanış konuşmasının ortasındaydı.</p>

  <p>“… Tabii ki bu gece Dr. Maynard Biggs’in bu gece ifade ettiği duyarlılıkla Dell Beckert’ın ortaya koyduğu durumu karşılaştırmak size kalmış. Ama bana kalırsa tüm bu fikirleri içine alan tek bir soru var. Biggs’in tüm problemlerimizi çözeceğini ileri sürdüğü saygının sınırlarını genişlettikçe genişletecek miyiz yoksa ortadan kırmızı bir çizgi çekip, artık yeter mi diyeceğiz? Bunun bir işe yaramadığını kabul edinceye dek daha kaç defa tokadı yedikten sonra diğer yanağımızı çevirmeye devam edeceğiz? Benim kişisel fikrim, bakın bu sadece benim fikrim, dostlar, bence barış çift yönlü bir caddeye benzer. Ben Carlton Flynn. Benim penceremden görünenler bunlar. Birkaç önemli duyurunun ardından geri döneceğim.”</p>

  <p>Gurney, RAM TV’nin sitesini kapatırken telefonu çaldı. Arayan Torres’ti.</p>

  <p>“Ben Gurney.”</p>

  <p>“Silah kulübüne nasıl gideceğini sormuşsun. Bir de Beckert’ın kulübesini nasıl bulacağını?”</p>

  <p>“Doğru.”</p>

  <p>“En kestirme şekilde Yirmi Numaralı eyalet yolu da denilen Tillis Yolu’ndan Clapp Hollow istikametine giderek ulaşabilirsin. Clapp Hollow yolunun yaklaşık beşinci kilometresinde dere üzerindeki bir köprüye ulaşacaksın. Köprüyü geçer geçmez yol ikiye ayrılır. Sağdaki yoldan eski taşocaklarına gidilir. Soldakinden de av kulübelerinin olduğu yere. Sana az önce rotayı işaretlediğim bir uydu haritasıyla kulübenin GPS koordinatlarını içeren bir eposta yolladım.”</p>

  <p>“Sence benim arabam o yoldan geçebilir mi?”</p>

  <p>“Yoldaki çamur durumuna bağlı. Tabii devrilmiş ağaç da olmaması lazım.”</p>

  <p>“Yollardan birinin eski taşocaklarına gittiğini söyledin. Orası Gort Kardeşlerin saklandığı bölge değil mi?”</p>

  <p>“Evet. Ama orada sadece eski taşocakları yok. Birbirleriyle bağlantılı mağaralar, hiçbir haritada görünmeyen terk edilmiş maden tünelleri de var. Issız bir bölge. Ağaçlar, dikenler çok sık. Hiç yol da yok. Gort Kardeşler bu tepelerde doğup büyüdüler. Orada sonsuza dek gizlenebilirler.”</p>

  <p>“İlginç bir durum.”</p>

  <p>Telefonu kapatırken bilgisayarına eposta geldiğini gösteren bing sesini duydu. Bu Torres’in sözünü ettiği uydu haritasıydı. Daha yakından bakabilmek için haritayı büyütmekle uğraştığı sırada telefonu bir kez daha çaldı.</p>

  <p>Arayan, heyecandan titreyen sesiyle Cory Payne’di.</p>

  <p>“İzledin mi?”</p>

  <p>“İzledim.”</p>

  <p>“Ne düşünüyorsun?”</p>

  <p>“Biggs dürüst birine benziyor. Çoğu politikacıdan daha dürüst.”</p>

  <p>“Sorunu anlıyor o. Aslında anlayan tek kişi.”</p>

  <p>“Sorun saygısızlık mı yani?”</p>

  <p>“Saygısızlık aşağılamanın diğer bir ifadesi. Siyahilerin beyazlar tarafından aşağılanması. Güçsüzlerin güçlüler tarafından aşağılanması. Zayıfların her şeyin kendi istedikleri gibi olmasını isteyen kontrol manyakları tarafından aşağılanması. Kurbanlarını yerlerde sürükleyip döverler. Öyle çok döverler ki sonunda bu bitip tükenmek bilmeyen dayaklar öfkeyi yaratır. Sonra da kontrol manyakları bu öfkeyi uygarlığın çöküşü olarak yorumlarlar. Oysa gerçek ne biliyor musun?”</p>

  <p>“Söyle.”</p>

  <p>“Katlanılması imkansız saygısızlığa karşı gösterilen doğal, insani tepki. Yüreğimize, ruhumuza saldırı var. Saygısızlık beni senin karşında küçülten bir şey. Naziler Yahudileri öldürmeden önce onları daha az eşit, daha az vatandaş, daha az insan haline getirdiler. Bu kelimelerdeki dehşeti görüyor musun? Bir insanın diğerlerinden daha değersiz kılınmasının korkunçluğunu görüyor musun?”</p>

  <p>“Babanın istediği bu mu?”</p>

  <p>Payne’in sesine sadece acı hakimdi. “Sen onunla aynı ortamda bulundun. Onu izledin. Dinledin. Pislik Flynn’le televizyonda nasıl cilveleştiklerini gördün. Öz oğlunu katil olarak ilan ettiğini duydun. Sence o nasıl biri?”</p>

  <p>“Bu benim yanıt veremeyeceğim kadar zor bir soru.”</p>

  <p>“Ben basitleştireyim. Sence o iyi bir adam mı yoksa kötü biri mi?”</p>

  <p>“Bu o kadar basit bir soru değil. Ama benim sana daha kolay bir sorum var. Babana mermileri doldurmasında yardım ettiğin kulübeyle ilgili.”</p>

  <p>“Ne olmuş o kulübeye?”</p>

  <p>“Kilitli midir?”</p>

  <p>“Evet. Ama yedek anahtarın nerede olduğunu biliyorsan rahatça girebilirsin.” Merakı acısını yeniyor gibiydi. “Orada işine yarayacak bir şeyler bulabileceğini mi düşünüyorsun?”</p>

  <p>“Belki. Anahtar nerede?”</p>

  <p>“Telefonundaki pusula uygulamasını kullanman gerek. Kulübenin kuzey doğusunda dur. Doğuya otuz, kırk adım kadar yürü. Çimenlerin arasında küçük, kare şeklinde mavi renkli bir taş göreceksin. Anahtar onun altında. Ya da beni oraya götürdüğü gün oradaydı.”</p>

  <p>“Orayı yılın bu mevsiminde başka kullanan atıcılık kulübü üyesi var mıdır, biliyor musun?”</p>

  <p>“Sadece av mevsiminde kullanılır. Ne aradığını biliyor musun?”</p>

  <p>“Ancak görünce anlayacağım.”</p>

  <p>“Dikkatli ol. Eğer senin kendisi için tehlike oluşturduğunu düşünürse Turlock’a seni öldürtür. Sonra da suçu başkasının üzerine yıkar. Büyük bir ihtimalle de benim üzerime.”</p>
</body>
</html>