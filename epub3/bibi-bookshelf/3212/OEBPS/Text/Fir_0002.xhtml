<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>2</h1>

  <p>Madeleine holde yürüyüş botlarını bağlarken Gurney de fincanına biraz kahve alıp, kuşkonmazların boy attığı küçük bahçeye bakan mavi sundurmadaki Adirondack tarzı sandalyelerden birine oturdu.</p>

  <p>Sundurma meyilli araziyi, ahırı, göleti, nadiren kullanılan ve fundalıkla tarlalardan oluşan iki yüz dönümlük arazilerinde son bulan kasaba yolunu tam tepeden görürdü. Burasının işlek bir çiftlik olduğu günlerin üzerinden çok zaman geçmişti, artık kendi de Madeleine de gerçekte her yanı aşırı büyümüş otlarla araziyi çayırlık olarak adlandırmaktan hoşlanıyordu. Kullanılmadığı için şu anki görünümüne bürünmüş arazi, özellikle de mayıs başı açmaya yüz tutan yılın ilk kır çiçekleriyle çok daha doğal bir güzelliğe kavuşurdu.</p>

  <p>Madeleine açık yeşil tişörtü ve önünü kapatmadığı mor naylon yağmurluğuyla cam kapıları açarak sundurmaya çıktı. Bahar havasının verdiği yaşam sevinciyle ya da az sonra yapacağı gezintinin beklentisiyle bir hayli neşeli görünüyordu. Eğilip Gurney’i başından öptü. “Buradan telefonu duyacağına emin misin?”</p>

  <p>“Pencereyi açık bıraktım.”</p>

  <p>“Tamam. Birkaç saat sonra görüşürüz.”</p>

  <p>Gurney başını kaldırdığında yirmi beş yıl önce evlendiği kadının yüzündeki o yumuşacık gülümsemeyi gördü. İlişkilerinin geldiği bu nokta, onu hayrete düşürüyordu. Küçücük bir söz, bir mimik ne kadar farklı hislere yol açıyordu.</p>

  <p>Güneşte parıldayan yağmurluğuyla uzaklaşan karısının ardından baktı. Madeleine kısa sürede, kuzey yamaca doğru uzanan, terk edilmiş birkaç taş ocağını bir zamanlar birbirine bağlayan eski toprak yol tarafındaki çam ormanına doğru gözden kayboldu. Birden, keşke beni de çağırsaydı, keşke Kline’ın aramasını ev telefonundan değil de cep telefonundan bekliyor olsaydım, diye içinden geçirdi.</p>

  <p>Saatini kontrol etti. Toprak altındaki eski binada bulduklarına ilişkin düşünceleri, bölge savcısının aklından ne geçtiğini tahmin etme çabasına yoğunlaştığından sekteye uğramıştı. Dahası savcı gerçek niyetinin ne kadarını ortaya koyacaktı.</p>

  <p>Saat on bir buçukta Gurney, ahırın arka tarafındaki dar kasaba yolu istikametinde uzaktan bir ses işitti. Bir dakika sonraysa parlak siyah bir Lincoln Navigator ahırı ve göleti geçti. Çakıl döşeli kısmın bittiği noktada, otların arasındaki traktör tekerleklerinin izini görene dek kısa bir kararsızlık yaşadı. Ardından ilerleyip evin yan tarafındaki açıklığa ulaştı. Gelip Gurney’in toz içindeki Outback’inin yanında durdu.</p>

  <p>İlk sürpriz büyük cipten inenin Sheridan Kline’ın ta kendisi oluşuydu. İkinci sürprizse adamın sürücü koltuğundan inmesiydi. Resmi aracıyla gelmişti ama şoförü yoktu. Gurney, büronun bu tür imkanlarından sonuna dek yararlanmaya bayılan biri için dikkate değer bir taviz diye düşündü.</p>

  <p>Gayet şık bir takımla araçtan inen Kline, pantolonunun kırışıklarını düzeltmek için eliyle hafifçe çekiştirdi. İlk bakışta adam sanki on ay önce berbat bir biçimde neticelenmiş Peter Pan vakası sırasında gördüğüne nazaran küçülmüş gibi geldi.</p>

  <p>Böyle düşünmek de, olayı hatırlamak da çok tuhaf bir hisse kapılmasına yol açtı. Zira Pan soruşturması dehşet verici biçimde, çok sayıda insanın ölümüyle sonuçlanmıştı. Sonrasında da Kline, Gurney’i tedbirsizlik sonucu ölüme neden olmakla suçlamak için bir hayli uğraşmıştı. Ama medyanın Gurney’i olayın kahramanı olarak gördüğü ortaya çıkınca Kline da hemen bu tezi Madeleine’in midesini bulandıracak kadar şiddetle desteklemeye başlamıştı.</p>

  <p>Yüzünde sabit bir gülümsemeyle, arada çevreyi ciddi bakışlarla süzerek eve doğru yürüdü.</p>

  <p>Gurney onu karşılamak için ayağa kalktı. “Arayacağınızı sanmıştım.”</p>

  <p>Yüzündeki gülümsemeyi muhafaza ederek, “Plan değişikliği,” dedi. “Şef Beckert ile White River’da görüşmem gerekti. Buraya sadece altmış kilometre mesafede. Trafik yoksa en fazla kırk beş dakikalık yol. O zaman neden yüz yüze görüşmüyoruz ki diye düşündüm. Böylesi her zaman daha iyidir.”</p>

  <p>Gurney başıyla arabayı işaret etti. “Bugün şoförünüz yok mu?”</p>

  <p>“Sürücü, David, şoför değil. Tanrı aşkına, ben devlet memuruyum.” Bir anlığına etrafa huzursuz bir enerji yayarak duraksadı. “Araba kullanmayı genelde rahatlatıcı bulurum.” Kararlılıkla gülümsemeyi sürdürdüğü dudaklarının köşesinde küçük bir seğirme belirmişti.</p>

  <p>“Doğrudan White River’dan buraya mı geldiniz?”</p>

  <p>“Dediğim gibi. Beckert ile buluştum. Seninle zaten bununla ilgili konuşmak istiyorum.” Başıyla Adirondack tarzı sandalyeleri işaret etti. “Neden oturmuyoruz?”</p>

  <p>“İçeri girmeyi tercih etmez misiniz?”</p>

  <p>Dudak büküp başını iki yana sallayarak, “Aslında istemem,” dedi. “Hava çok güzel. Zaten kapalı alanda çok fazla vakit geçiriyorum.”</p>

  <p>Gurney, acaba içeride söyleyeceklerinin kaydedilmesinden korktuğu için sundurmayı daha güvenli buluyor olabilir mi, diye içinden geçirdi. Belki de aramaktan vazgeçmesinin nedeni de buydu.</p>

  <p>“Kahve?”</p>

  <p>“Şu an için hayır.”</p>

  <p>Gurney sandalyelerden birini gösterdi ve tam karşısına oturup beklemeye koyuldu.</p>

  <p>Kline bir hayli pahalı olduğu anlaşılan gri takım elbisesinin ceketini çıkartıp düzgünce katlayarak sandalyenin arkasına astı. Sandalyenin ucuna ilişmeden önce de kravatını gevşetti.</p>

  <p>“Hemen konuya gireyim. Senin de tahmin edeceğin gibi bu aralar işimiz bir hayli zor. Aslına bakarsan SSB<a id="footnote1"></a><sup><a href="../Text/Fir_0002.xhtml#bookmark1">1</a></sup> biriminden gelen bir hayli kışkırtıcı yorumlar düşünüldüğünde bu çok da beklenmedik bir şey değil elbette. Ama bu derece bir şey yine de her zaman için şok yaratır. Teşkilatta yirmi beş yılını geçirdin. Bu yüzden neler hissettiğini ancak tahmin edebilirim.”</p>

  <p>“Neler hissettiğimi mi? Hangi konuda?”</p>

  <p>“Vurulanlarla ilgili.”</p>

  <p>“Hangi vurulanlar?”</p>

  <p>“Tanrım! Nasıl oluyor da dünyadan bu kadar kopuk yaşayabiliyorsun? Bütün hafta boyunca White River’da yapılan gösterilerden de mi haberin yok?”</p>

  <p>“Şu trafik çevirmesi sırasında meydana gelen katliamın birinci yıldönümünden mi bahsediyoruz? Laxton Jones’tan yani? O olayı bilmemek zor elbette. Ama bu sabah henüz haberlere bakamadım.”</p>

  <p>“White River polislerinden biri bu gece vurularak öldürüldü. Irkçılık meselesinin kontrolden çıkacak seviyeye gelmemesi için çırpınıyoruz.”</p>

  <p>“Tanrım.”</p>

  <p>“Tanrım. Kesinlikle.”</p>

  <p>“Olay, Siyahileri Savunma Birliği’nin yürüyüşü sırasında mı meydana geldi?”</p>

  <p>“Doğal olarak.”</p>

  <p>“Onlar şiddet yanlısı değiller diye biliyordum.”</p>

  <p>“Hah!”</p>

  <p>“Vurulan polis, beyaz mıydı?”</p>

  <p>“Elbette.”</p>

  <p>“Nasıl-?”</p>

  <p>“Bir tetikçi vurdu. Katil kesinlikle ne yaptığını bilen biri. Cumartesi gecesi kokaini çekip adam öldürmeye çıkan bir salağın işine benzemiyor. Tamamen planlanmış bir şey.” Kline parmaklarıyla siyah, kısacık saçlarını gergin bir tavırla düzeltti.</p>

  <p>Gurney, bölge savcısının tepkisinin duygusal yoğunluğu karşısında şaşkınlığa kapılmıştı. Aslında bu çoğu insan için gayet normal bir tepkiydi ama Gurney’in her olayı en kolay çözüme kavuşacak şekilde veya kendi hırsını gizleyerek değerlendirdiğine inandığı, onun gibi duygusuz, hep politik hesaplar peşinde koşan bir adam için bu altı çizilecek bir davranıştı.</p>

  <p>Ortada sorulması gereken apaçık bir soru vardı. Gurney bu soruyu sormak için tam ağzını açıyordu ki Kline atıldı. “Bu problemi neden önüne getirdiğimi merak ediyor olmalısın.” Sandalyesinde kıpırdanarak Gurney’e tam karşıdan bakar pozisyona geldi. Sözde dürüst iletişim kurmanın temelinin doğrudan göz teması kurmak olduğuna inanıyor gibiydi. “David, buraya geldim. Çünkü yardımını istiyorum. Daha doğrusu yardımına ihtiyacım var.”</p>

  <hr class="line"/>

  <p><a id="bookmark1"></a><a href="../Text/Fir_0002.xhtml#footnote1">1</a></p>

  <p>Siyahileri Savunma Birliği - Black Defense Alliance (Çev. N.)</p>
</body>
</html>