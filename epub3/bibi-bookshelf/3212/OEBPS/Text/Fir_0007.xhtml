<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>7</h1>

  <p>Eve dönüş yolunda çok az konuştular. Zaten Madeleine gece yolculuklarında fazla konuşmaya meyilli değildi. Kendi de katıldıkları partiyle ilgili eleştirel şeyler söylemek istemiyor ama Gelterlar’ın evindeki izlenimleri hususunda aklına pek de olumlu şeyler gelmiyordu. Arabadan inip eve girdikleri esnada sessizliği bozan Madeleine oldu.</p>

  <p>“Niye bütün gece televizyon açıkmış?”</p>

  <p>“Belki postmodern alaycılık olsun diyedir,” diye fikrini söyledi Gurney.</p>

  <p>“Ciddi ol.”</p>

  <p>“Cidden, Trish’in yaptığı hiçbir şeyle ilgili en ufak bir fikrim bile yok. Onun nasıl biri olduğunu bile anlamış değilim. Gerçek kişiliklerinin ambalajlarına yansıttıkları kadar şeffaf olduğunu sanmıyorum. Marv öfkesini canlı tutmak ve bu konuda ne derece haklı olduğunu göstermek için o televizyonu oraya koymuş olabilir. Tam manasıyla antipatik ırkçının teki.”</p>

  <p>“Trish onun finans dâhisi olduğunu söyler.”</p>

  <p>Gurney omuz silkti. “Bu benim söylediğimle tezat oluşturmaz ki.”</p>

  <p>Gurney mutfağa yönelip kendine bir fincan kahve hazırlayıncaya kadar Madeleine başka bir şey söylemedi. Sonra kocasını endişeli bakışlarla süzerek, “O an… Polis memurunun…” diye başladı.</p>

  <p>“Vurulma anı mı?”</p>

  <p>“Sen… kendini nasıl hissettin? Kötü olmadın değil mi?”</p>

  <p>“Pek değil. Zaten olacakları anlamıştım. Bu yüzden görüntüler büyük şok yaratmadı. Sadece… sinir bozucuydu.”</p>

  <p>Madeleine’in bakışları gölgelenmişti. “Bunun adına <i>haber</i> diyorlar. <i>Bilgi</i> veriyorlarmış. Resmen ekranda cinayet yayınladılar. İzleyiciyi ekran başına çekmek için ne harika bir yöntem! Daha fazla reklam almak için!” Başını iki yana salladı.</p>

  <p>Gurney karısının öfkesinin kısmen kârdan başka bir şey düşünmeyen medyanın ikiyüzlülüğüne yönelik olduğunu tahmin ediyordu. Ama ona kalırsa öfkesinin asıl nedeninin, bir polisin, kendi kocası gibi birinin vurulduğunu görmenin dehşeti olduğu kanaatindeydi. Empati gösterebilme kabiliyetinin enginliği yüzünden bir başkasının trajedisini adeta kendisininki gibi benimsiyordu.</p>

  <p>Karısına çay isteyip istemediğini sordu.</p>

  <p>Madeleine başını iki yana salladı. “Karışmak istiyor musun?.. Şu olup bitenlere yani?”</p>

  <p>Madeleine’in yüzünde sabitlenen bakışlarının verdiği rahatsızlıkla, “Daha önce söyledim ya,” diye başladı. “Daha fazla şey bilmedikçe karar veremem.”</p>

  <p>“Karar vermen için ne türden bilgilere…” Gurney’in çalmaya başlayan cep telefonu Madeleine’in sorusunu yanda kesti.</p>

  <p>“Ben Gurney.” NYPD cinayet masasından ayrılalı dört sene geçmiş olmasına rağmen telefon açma biçimi değişmemişti.</p>

  <p>Karşı taraftan gelen itici, alaycı sesin sahibinin kim olduğunu anlamak için ismini söylemesine gerek yoktu. Zaten karşı taraf da böyle bir şeye kalkışmamıştı. “White River’daki pisliğin iç yüzünü bilen birini aradığınla ilgili mesajını aldım. Ama ne gibi bir şeye ihtiyacın var? Bana biraz ipucu ver ki ben de sana tam aradığın tarzda bir pislik bulabileyim.”</p>

  <p>Gurney, Jack Hardwick’in telefonu açar açmaz ağzına geleni saydırma tarzına çok alışıktı. Aldırmamayı da öğrenmişti. “Sheridan Kline ziyaretime geldi.”</p>

  <p>“O aşağılık savcı kendi mi geldi? Ne karın ağrısı varmış?”</p>

  <p>“Benim geçici dedektif olarak çalışmamı istedi.”</p>

  <p>“Ne amaçla?”</p>

  <p>“Polis suikastını araştırmam için. En azından o öyle dedi.”</p>

  <p>“White River Emniyeti’nin işin altından kalkamıyor oluşunun bir sebebi var mıymış?”</p>

  <p>“Benim bildiğim kadarıyla yok.”</p>

  <p>“O zaman kendi ne diye soruşturmaya girişiyor ki? Bir defa orası onun arka bahçesi değil. Ayrıca neden seni istiyor?”</p>

  <p>“Asıl soru da bu ya.”</p>

  <p>“Onun cevabı ne?”</p>

  <p>“Kasaba kaosun eşiğindeymiş. Sağlam kanıtlara dayalı tutuklamaların derhal yapılması gerekiyormuş. Engel olabilecek her şeyi bertaraf etmek lazımmış ve görev sahalarına saygı gibi nezaket kurallarıyla uğraşacak zaman yokmuş. Derhal tüm güçler sahaya sürülmeliymiş. En iyileri ve de en zekileri. Vesaire.” Hardwick bir süre sessiz kaldı. Sonra mide bulandırıcı bir sesle boğazını temizledi. “Garip, çok garip. Ama işin içinde hissedilir derecede bir pislik kokusu var. Yerinde olsam bastığım yere dikkat ederdim.”</p>

  <p>“Zaten herhangi bir yere basmadan önce bilgi edinmek istiyorum.”</p>

  <p>“En güzeli. Peki, benden ne istiyorsun?”</p>

  <p>“En kısa sürede ne bulabilirsen. Gerçekler, söylentiler. Hepsi. Siyasetle, polisin vurulmasıyla, emniyetle, kentle, şu eski Laxton Jones olayıyla, Siyahileri Savunma Birliği’yle, ne olursa. Bulabileceğin her şeyi.”</p>

  <p>“Tüm bunlara dün mü ihtiyacın vardı?”</p>

  <p>“Yarın da olur.”</p>

  <p>“Çok fazla şey istediğini düşünmüyorsun gerçekten, değil mi?”</p>

  <p>“İstememeye çalışıyorum.”</p>

  <p>“Çok naziksin!” Hardwick ahizeden en fazla bir santim ötede sümkürdü. Gurney onun bunu sinüslerinde gerçekten hiçbir zaman iyileşmeyen bir sorunu olduğu için mi yoksa sırf itici sesler çıkartmaktan hoşlandığı için mi yapıyor olduğuna karar vermekte zorlanıyordu.</p>

  <p>“Tamam, birkaç görüşme yaparım. Tamamen angarya gerçi. Ama huyum kurusun, cömert adamın tekiyim. Yarın sabah boş musun?”</p>

  <p>“Değilsem de ayarlarım.”</p>

  <p>“Dilhveed’te buluşalım. Abelard’s’ta. Dokuz buçukta.”</p>

  <p>Telefonu kapatan Gurney dikkatini yeniden Madeleine’e yöneltirken karısının sorusunun yarım kaldığını hatırladı.</p>

  <p>“Telefon çalmadan önce bir şey söylüyordun?”</p>

  <p>“Yarına kadar bekleyebilir. Çok uzun bir gün oldu. Ben yatıyorum.”</p>

  <p>İçinden ona eşlik etmek gelse de White River’la ilgili zihninde dönüp duran düşünceler yüzünden çok huzursuzdu. Kahvesini bitirdikten sonra çalışma odasından dizüstü bilgisayarını alıp mutfaktaki kahvaltı masasına geçti. Bir sandalye çekip oturdu. Arama çubuğuna “White River NY” yazdı. Çıkan sonuçlara göz gezdirip, günün erken saatinde gözünden kaçırdığı bir makale var mı diye bakmaya koyuldu. Birkaç yazı dikkatini çekti.</p>

  <p><i>Times’taki</i> bir haber devam eden soruna atıfta bulunmuştu: “Polis Memurunun Ölümü Küçük Kasabadaki Irk Ayrılığını Körükledi.”</p>

  <p>Posf’taki bir yazının başlığıysa daha kısa ama aynı oranda da vurucuydu. “SSB Gösterisinde Polis Vuruldu.”</p>

  <p><i>White River Observer</i> ise daha yumuşak bir yaklaşımı tercih etmişti. “Belediye Başkanı Shucker’dan Sağduyu Daveti.”</p>

  <p>Ve de RAM TV’nin tanıtım bülteninde yazılanlar vardı:</p>

  <hr class="gecis"/>

  <div class="yasla-orta">
    <p>DÖKÜLEN KAN IRK SAVAŞININ İLK ADIMI MI?</p>

    <p>PROVOKATÖRLER HALKI KIŞKIRTMAYI SÜRDÜRÜRKEN BİR</p>

    <p>POLİS VURULARAK ÖLDÜRÜLDÜ. SAVAŞ ALANINDA BU</p>

    <p>GECE. İNTERNET CANLI YAYINIYLA RAM TV.ORG’DA.</p>
  </div>

  <hr class="gecis"/>

  <p>Bu haberlerle ilgili manşetlere göz gezdirse de bilmediği hiçbir şey öğrenemeyince, White River belediyesinin resmi internet sitesinin linkine gelinceye dek sayfayı aşağı doğru kaydırmayı sürdürdü. Sayfada beklenileceği gibi belediyenin bölümleriyle, bütçe verileriyle, gerçekleştirilecek etkinliklerle, bölgenin ilgi çekici yerleri ve tarihçesiyle ilgili bilgiler yer alıyordu. “İş İmkanları” bölümünde ilki Happy Cow Ice Cream Shoppe’ta yarı zamanlı çalışacak kadın garson arandığına ilişkin olmak üzere bir dizi ilan yer alıyordu. “Bölge Yenileme Çalışmaları” adlı bölümse kapanmış Willard Yünlü Çorap Fabrikasının Winter Goose Artisanal Bira Üretim Tesisi’ne dönüştürülmesiyle ilgili gelişmelere ayrılmıştı.</p>

  <p>Bu fotoğraflarda temiz ama boş sokaklar, kırmızı tuğla binalar ve çorap üreticisi bir aile tarafından yaptırılarak Albay Ezra Willard’ın adının verildiği, sık ağaçların yer aldığı bir park yer alıyordu. Willard Parkı’nın iki fotoğrafından ilkinde parka adını veren albayın İç Savaş üniformasıyla, öfkeli bakışlı bir atın üzerinde, yer aldığı heykel görünüyordu. Bu fotoğrafların altında da albayı, “birliği korumak için o büyük savaşta yaşamını feda eden White River kahramanı” olarak tanımlayan özgeçmiş bilgisi yer almıştı.</p>

  <p>İkinci park fotoğrafındaysa salıncakta yan yana salladıkları kahkahalara boğulmuş çocuklarıyla birlikte gülen biri beyaz diğeri esmer iki anne vardı. Sitenin hiçbir yerinde vurulma olayıyla ya da kenti hızla saran şiddet dalgasıyla ilgili bir bilgi yer almıyordu. Tıpkı bölgenin asıl iş kaynağı olan ıslaheviyle ilgili en ufak bir bilginin de olmaması gibi.</p>

  <p>White River’la ilgili bilgilere ayrılan kısımda Gurney’in ilgisini çeken bir sonraki bölümeyse “Vatandaşlarımızın, Üzerinde Düzeltilme Yapılmadan Yayınlanan Yorumları,” adı verilmişti. Bu bölüm görüldüğü kadarıyla kendilerine, Gerçeği Söyleyen, Beyaz Hakları, Amerika Savunucusu ve Siyah Yalanlara Son, gibi adlar veren şahısların gönderdiği ırkçı mesajların merkezi haline gelmişti. Birkaç yıl öncesine dek uzanan bu mesajlar kentte yaşanan ırk tartışmasının yeni olmadığını net biçimde ortaya koyuyordu. Bu da akla, zeki bir adamın bir zamanlar söylediği, dünyada cehaletle silahlanıp savaşa hazır hale gelmiş kalabalıklardan daha kötü çok az şey olduğuna dair sözünü getiriyordu.</p>

  <p>Belediyenin sitesinde parkı ve Albay Willard’ın heykelini gösteren fotoğrafa geri döndü. Madeleine’in son günlerdeki protestoların hedefinde diye bahsettiği heykel bu olabilir mi diye düşünüyordu. Bu sorusuna herhangi bir yanıt bulamayınca internette araştırma yapmaya karar verdi. Ezra Willard, İç Savaş, heykel, New York Eyaleti, White River, ırk tartışmaları, Islahevi, Willard Parkı, Birlik ve Konfederasyon sözcüklerinin değişik versiyonlarını ardı ardına denemeye koyuldu. Son olarak, ‘kölelik’ sözcüğünü de bunlara ekledi. Nihayetinde İç Savaş’ın tarihiyle ilgili araştırma yapan bir kurumun yayınladığı bir makalede aradığı yanıta ulaştı.</p>

  <p>Bu makale Güney’deki sahiplerinden kaçan kölelerin Kuzey’de yakalanmaları üzerine yürürlüğe konan firari köleler federal kanunundan bahsediyordu. Kanunun uygulanma örnekleri arasında 1830 yılında tüccar Willard ailesi tarafından New York Eyaletinin kırsalında, kaçak kölelerin Güneyli sahiplerine teslim edilmeleri için yapılması gereken ödemelerin pazarlıklarının yürütüldüğü sırada tutulmaları için inşa edilmiş bir bina da yer alıyordu.</p>

  <p>Metne eklenmiş dipnottaysa bu kârlı işin savaşın patlak vermesiyle birlikte sona erdiği, bu aile üyelerinden en az birinin - yani Ezra’nın - Birlik adına savaşırken öldüğü, savaş sonrasındaysa eski tutukevinin bulunduğu yerde aşama aşama bir cezaevi inşaatı başladığı, sonrasında binanın eyalet hapishanesi yapıldığı, günümüzdeyse White River Islahevi olarak işlevini sürdürdüğü ifade edilmişti.</p>

  <p>Bu kurumun köklerinin geldiği rahatsız edici geçmiş öğrenilince Willard ailesinin üyelerinden birinin anıtlaştırılma çabasının neden protestoların merkezi haline geldiğini anlamak zor değildi. Gurney, Ezra hakkında başka bilgilere de ulaşmak için internette araştırma yaptıysa da SSB’nin heykelinin kaldırılması için yaptığı açıklamalar ve gösterilere dayanılarak yazılmış haberler dışında başka bir bilgiye erişemedi.</p>

  <p>İşin tarihi arka planını bir yana bırakıp dikkatini bu kez günümüze, sürmekte olan kargaşaya yöneltmeye karar verdi. Haber ve analiz adını vererek pazarlamaya çalıştıkları önyargılı yorumlar arasından işe yarayacak bir şeyler çıkartabilme umuduyla, RAM’ın sitesine yeniden girdi.</p>

  <p>Sayfanın yüklenmesi iyice yavaşlamıştı. Bu sırada Gurney’in aklına internetle ilgili söylenen, dünyanın en büyük bilgi havuzunun hızla salakların kullandığı bir megafona dönüşmekte olduğu biçimindeki alaycı ifade geldi. Site açılınca çeşitli seçenekler arasında birkaç tıklama yapıp sonunda, “Savaş Alanında Bu Gece - İnternet Canlı Yayını” sekmesine ulaştı.</p>

  <p>Siren çalarak olanca süratiyle giden bir polis aracının havadan yakın çekim görüntüsüyle karşılaştığı an önce şaşırdı. Kamera yukarıdan, aracın hemen arkasından çekim yapıyordu. Polis aracı virajı dönüp hızlanınca kamera da hızlanıyor, daha dar bir sokakta, diğer üç polis aracının arkasında yavaşlayınca kamera da yavaşlıyordu. Görüntü tıpkı filmlerdeki takip sahneleri gibiydi. Bu görüntülerin, üzerine kamera ve mikrofon yerleştirilmiş, bir hayli gelişmiş bir drone aracılığıyla çekiliyor olması gerektiğini fark etmişti. Drone konumunu korurken kamera yakın çekime geçti. Kasklı polisler ellerini iki yana açarak duvara yaslanmış siyahi bir adamın karşısında yarım daire şeklinde sıralanmıştı. Az önceki kovalamacada görünen ekip otosundaki polisler de diğerlerine katılınca adamı dizleri üzerine çöktürtüp kelepçelediler. Yakalanan adamın ekip otolarından birine bindirilişinin hemen ardından ekranın altında bir yazı belirdi:</p>

  <hr class="gecis"/>

  <div class="yasla-orta">
    <p>22:07… GRINTON BÖLGESİ, DUNSTER CADDESİ, WHITE RIVER… SOKAĞA ÇIKMA YASAĞINI İHLAL EDEN ŞAHIS GÖZALTINDA… AYRINTILAR RAM’IN BİR SONRAKİ HABER ÖZETLERİNDE.</p>
  </div>

  <hr class="gecis"/>

  <p>Ekip otosu olay yerinden ayrılırken ekrana başka bir sahne geldi. Bu kez bir itfaiye aracı için için yanmaya devam eden betonarme bir binanın önündeydi. Koruyucu giysileriyle iki itfaiye eri vitrin camları kırık bir dükkana dışarıdan tazyikli su sıkmayı sürdürüyordu. Ekranın alt kısmında beliren küçük pencereye bakılırsa yanan yerin Betty Bee’nin barbekü lokantası olduğu anlaşılıyordu.</p>

  <p>Kamera ilk görüntülerdeki açıyla yayındaydı. Bu da ikinci bir yüksek teknoloji ürünü drone’nun kullanıldığının göstergesiydi. RAM’ın White River’da olup bitenleri yayınlamak için bir hayli kaynak ayırdığının ifadesi olan bu durum Gurney’in oldukça ilgisini çekmişti.</p>

  <p>Bir sonraki görüntülerde kadın bir muhabir, siyah kaskının üzerinde altın sarısı harflerle KAPTAN yazan iri yarı bir itfaiyeciye mikrofon uzatmıştı. Zayıf, siyah saçlı muhabir yüz ifadesi ve sesiyle büyük bir endişe içinde olduğu izlenimi uyandırıyordu. “Ben Marilyn Maze. Yanımda Bardle Bulvarı’ndaki yangına müdahale eden itfaiye ekibinin kaptanı James Pelt var.” İri yan adama dönünce kamera da kocaman çeneli, kırmızı yüzlü adama yaklaştı. “Kaptan, daha önce böylesi bir şey görmüş müydünüz?” Adam başını iki yana salladı. “Marilyn, çok daha kötü yangınlar gördük. Kötü derken, sıcaklığın yüksek olduğu ve zehirli atıkların patladıkları yangınlardan bahsediyorum. Ama böylesi bir durumu, bu derece korkunç bir tahribatı görmedim. Buradaki fark tahribatın büyüklüğünde.”</p>

  <p>Muhabir profesyonel bir endişeli ifadeyle başını salladı. “Bu da yangının kundakçıların işi olduğu kanaatinde olduğunuz anlamına mı geliyor?”</p>

  <p>“İlk izlenimim bu yönde, Marilyn. Tabii kundakçılık uzmanımız önce soruşturmasını tamamlayacak. Ama onun da benzer bir sonuca ulaşacağını düşünüyorum.”</p>

  <p>Kadın tam da gerektiği kadar dehşet içinde kalmış gibi bakıyordu. “Yani Kaptan, şimdi siz, bu insanların, yani bu insanlardan bazılarının, bu ifadeyi biraz daha netleştirmem gerek sanırım, çünkü kastettiğim bu insanların küçük bir yüzdesi, halkın yasalara karşı gelen küçük bir yüzdesinin, kendi mahallelerini, kendi dükkanlarını, kendi evlerini ateşe verdiklerini mi söylüyorsunuz?”</p>

  <p>“Hiç mantıklı gelmiyor, değil mi? Belki de asıl konu bu. Burada işin içinde mantık yok. Sadece trajedi. White River için hüzünlü bir gün.”</p>

  <p>“Peki, Kaptan. Bize vakit ayırdığınız için teşekkürler.” Kadın kameraya döndü. “Bu şehrin sokaklarında yaşanan çılgınlıkla, trajediyle ilgili Kaptan James Pelt’ten ilginç yorumlar aldık. Ben Marilyn Maze, <i>Savaş Alanında Bu Gece Programı,</i> White River.”</p>

  <p>Ekran yeniden tartışmacıların yer aldığı stüdyo formatına döndü. Daha önceki gibi ekran üçe bölünmüştü. Ortada tartışmayı yönetecek bir kadın sunucu yer alıyordu. Gurney kadının sapsarı saçlarını, düzgün burnunu, geniş ağzını, işini bildiğini ortaya koyan kurnaz bakışlarını amigo kızlarınkilere benzetmişti. Kadının her bir cümlesinin, her bir hareketinin planlı olduğu açıktı.</p>

  <p>Kendinden emin bir tavırla gülümseyerek, “Hepimizi düşünmeye zorlayan Kaptan Pelt röportajı için teşekkürler, Marilyn. Burası RAM Haber Analiz Merkezi. Ben Stacey Kilbrick. Yanımda farklı görüşlerden son derece önemli iki konuğum var. Ama önce kısa bir ara.”</p>

  <p>Ekran karardı. Arka plan bu şekilde simsiyah tutulurken önemli sözcükler kalın kırmızı harflerle ekrana yansıtılmaya başlandı. Şimdi arkada belli belirsiz işitilen patlama sesleri eşliğinde, hayra alamet şeyler söylemeyeceğini düşündürten bir ses yükseliyordu. “Tehlikeli bir dönemden geçiyoruz… Hem ülkemiz hem de diğer ülkeler acımasız düşmanlarla dolu. Biz burada konuşurken düşmanlarımız yaşam tarzımıza müdahale edip, yaşamı çekilmez hale getirecek durumlar karşısında Tanrı tarafından bizlere verilen kendimizi savunma hakkımıza engel olmak, bu uğurda elimizi ayağımızı bağlamak için durmadan çalışıyorlar.” Sonra ses Amerikan hayat tarzına yönelen tehlikelerin, ortak değerlerin ve silah taşıma hakkı veren anayasanın ikinci maddesinin ayrıntılı açıklamalarını içeren, ücretsiz bir broşürün tanıtımını yaptı.</p>

  <p>Bir sonraki reklamda günümüzün boğazına kadar batmış, çökme eşiğindeki finansal sistemi karşısında en güvenli değişim aracı olarak kullanılan külçe altının ne derece eşsiz bir yatırım aracı olduğundan bahsedildi. Sonra adı belirtilmeyen bir uzmanın çok eski bir sözü aktarıldı: “İnsanların en zekisi hâzinesi altın olandır.” İlgilenenlere bu konuyla ilgili her şeyi açıklayan ücretsiz bir kitapçık verilecekti.</p>

  <p>Reklamların sona ermesiyle birlikte Stacey Kilbrick’in ekranın ortasındaki yüzü geri döndü. Bir yanında otuzlu yaşlarda, kısa kıvırcık saçlı, sert yüz hatlı, siyahi bir kadın vardı. Diğer taraftaysa hafif şehla bakışlı, orta yaşlı, kısa seyrek saçlı beyaz bir adam oturuyordu. Kilbrick kendine güvenle kaygının karışımını ustalıkla yansıttığı ses tonuyla söze girdi. “Bugün New York kırsalındaki küçük White River kasabasında giderek büyüyen krizi konu alacağız. Bu konuyla ilgili karşıt görüşler var.” Ekranın altında kalın harflerle bir yazı belirdi.</p>

  <hr class="gecis"/>

  <p class="yasla-orta">WHITE RİVER KRİZİYLE İLGİLİ FARKLI BAKIŞ AÇILARI</p>

  <hr class="gecis"/>

  <p>“Sağımda bir sene önce White River’da polis memuruyla yaşadığı tartışma sonucu öldürülen Laxton Jones’la olay anında aynı araçta bulunan Blaze Lovely Jackson bulunuyor. Kendisi aynı zamanda Siyahileri Savunma Birliği’nin kurucu üyelerinden. Ayrıca birliğin görüşlerini kamuoyuyla paylaşan en etkili sözcülerinden de biri. Solumdaysa ÖAS’nin, Özel Ayrıcalıklara Son adlı derneğin kurucusu Garson Pike var. ÖAS azınlık gruplarının özel yasalarla korunmasına son verilmesi adına kampanya yürüten siyasi bir yapılanma. İlk sorumu Bayan Jackson’a yöneltmek istiyorum. Siz Siyahileri Savunma Birliği’nin kurucu üyesi ve White River’da bir polis memurunun ölümüne yol açan gösterilerin tertipçisisiniz. Sorum şu: Pişman mısınız?”</p>

  <p>İki farklı stüdyoda oldukları ve birbirlerini monitörden gördükleri için tam karşıya bakıyorlardı. Gurney, Blaze Lovely Jackson’ın yüzünü inceledi. Korkutucu derecede güçlü bir kararlılık ve acımasızlık ifadesi vardı.</p>

  <p>Düşmanca bir gülümseme ile sözlerine başladı. “İşe buradan başlamanıza hiç şaşırmadım. Zira öldürülen kişi siyahi ırktan ise bu gayet normal. Sokaklar siyahilerin kanıyla dolu. Hem de çok ama çok eskiden beri. Sulara zehir karışıyor, fareler bebekleri ısırıyor, perişan haldeki evlerinde hastalıktan kırılıyorlar. Ve tam burada, bizim küçük kasabamızda, içi siyahilerin kanıyla dolu, temelleri kölelerin kanıyla atılmış, kocaman, iğrenç bir hapishane yükseliyor. Sonra beyaz bir polis vuruluyor. Bu durum karşısında sizin ilk sorunuz ne oluyor? Ne kadar pişmanım? Olayın başını sonunu göremiyorsunuz. Önce kim başlattı umurunuzda bile değil. Önce siyahiler mi beyaz polislere ateş açtı yoksa tam tersi mi oldu? Bana kalırsa olayın meydana geliş sırasıyla ilgili bir bilgi eksikliğiniz var. Yani asıl, Laxton Jones için duyulan bir pişmanlık var mı diye benim sormam gerek. Ya da başından, sırtından vurulan, öldüresiye dövülen, hem de yıllarca, yüz yıllarca, bitip tükenmeden, Tanrı’nın topraklarında sebepsiz yere zulme maruz kalan siyahiler için pişmanlık duyuluyor mu? Yüzlerce yıl süren ve biteceğine dair de en ufak bir belirti görülmeyen acılar için pişmanlık duyuluyor mu?”</p>

  <p>“Bu daha geniş bir tartışmanın konusu olabilir,” dedi Kilbrick üstünlük taslayan bir yüz ifadesiyle. “Bayan Jackson, ben size tertip ettiğiniz gösteride yalnızca halkın güvenliğini sağlamaya çalışan bir memurun yok yere katledilmesi karşısında sorulması gereken son derece mantıklı bir soru yönelttim. Sadece, bir insanın öldürülmesi karşısında ne hissettiğinizi öğrenmek istiyorum.”</p>

  <p>“Bir adam için mi? Benden beyazlar tarafından öldürülmüş yüzlerce, binlerce genç siyahiyi bir kenara atmamı istiyorsunuz. Onların acısını bir kenara atayım da o tek bir beyaz için pişmanlık hislerine boğulayım, öyle mi? Sonra da size pişmanlığımı uzun uzun anlatayım. Bu mu istediğiniz? Sonra da aslında zerre kadar alakam olmayan o polisin vurulma olayıyla ilgili sorumlu olduğumu kabullenmemi istersiniz. Eğer istedikleriniz bunlarsa, hanımefendi, ben size şu kadarını söyleyebilirim. Yaşadığımız dünyayla ilgili en ufak bir fikriniz bile yok sizin. Hatta o güzel yüzünüze bakarak bir şey daha eklemek istiyorum. Ne kadar aptal olduğunuzu da bilmiyorsunuz.”</p>

  <p>Stacey Kilbrick’in çatık kaşlı yüzünde, RAM’ın her durumda farklılıkların abartılması hedefine ulaşmış olmaktan kaynaklanıyor olma ihtimali yüksek bir tatmin ifadesi belirdi. Sonra küçük bir gülümsemeyle diğer yana döndü. “Şimdi, başka bir bakış açısına başvuralım. Bay Garson Pike. Efendim, White River’daki son gelişmeler konusunda siz ne düşünüyorsunuz?”</p>

  <p>Pike başını yana eğip üzüntülü bir ifadeyle gülümsedi. “K-kesinlikle tahmin edilebilir bir felaket. Neden sonuç ilişkisi. Ne ekersen onu biçersin. Liberal hoşgörü diye diye yıllardır verdiğimiz t-tavizlerin karşılığında ö-ödediğimiz bedel işte bu. Siyaseten doğru olsun diye yapılanların bedeli.” Konuşmasında hafif bir taşra aksanı seziliyor, her kekeleyişinde gri-mavi gözlerini kırpıştırıyordu. “Yasalara, düzene karşı gerçekleştirilen bu barbarca saldırılar korkaklık karşılığında ö-ödenen bedel.” Kilbrick, “Bunu biraz daha açar mısınız?” diye onu yönlendirdi.</p>

  <p>“Ülkemiz her zaman kural tanımaz insanların gelip yerleştikleri bir yer olageldi. Siyahi, esmer, sarışın, kızıl artık ne derseniz her ırktan azınlığın taleplerini yerine getirip durduk. Bir ordu misali her yanı saran bu asalakların ayaklarının altına halılar serdik. Kültürümüzü tahrip eden ateistlerin, kürtaj yanlılarının, cinsi sapıkların isteklerini yerine getirdik. Stacey, ortada çok korkunç bir gerçek var. O da şu: Bizler, her türden sapıklığın ve toplumun değersiz birimlerinin yüksek mevkilerde destekçilerinin olduğu, yasal olarak hususi korunma imkanına sahip oldukları bir ülkede yaşıyoruz. Şahıs ne kadar iğrençse biz ona o derece korunma sağlıyoruz. Bu kuşatmanın doğal sonucu da kaos elbette. Tepetaklak olmuş bir toplum. Düzeni sağlamakla görevli olanlar sokaklarda saldırıya uğrarken onlara saldıranlar kurban rolüne bürünüyor. Stacey, tımarhaneyi deliler ele geçirdi. Onlar sürekli azınlık mensubu olmanın neden olduğu engellerden şikayet ederken bizden hep siyaseten doğru olanı yapmamız bekleniyor. Ne gibi mi? Mesela, i-iş başvurularında onlara öncelik tanıyoruz, terfi imkanları, özel korunma koşulları sağlıyoruz. Şimdi de kalkmış neden c-cezaevlerinde oransal olarak biz daha fazlayız deyip duruyorlar. Bu çok açık değil mi? Çünkü oransal olarak oraya girmenize yol açan suçları sizler daha fazla işliyorsunuz. Siyahilerin işledikleri suçları çıkarın, Amerika’da geriye nerdeyse hiç suç kalmaz.”</p>

  <p>Sözlerini güçlendirmek istercesine hafif bir baş sallamasıyla tamamlayıp, sustu. Heyecan içinde konuşmanın verdiği duygusal yoğunluktan geriye, dudaklarının köşesinde beliren küçük seğirmeler kalmıştı.</p>

  <p>Kilbrick düşünceli bir tavırla dudaklarını büzerek tepkilerini sınırladı. “Bayan Jackson? Yaklaşık bir dakikamız kaldı. Son olarak kısaca eklemek istediğiniz bir şey var mı?”</p>

  <p>Blaze Lovely Jackson’ın bakışları sertleşti. “Evet, var. Çok kısa. Yalnızca Pike’ın tıpkı siz RAM çalışanlarının saçma sapan yalanlarınıza bayılanlara yıllardır servis etmeyi sürdürdüğünüz faşist zırvalıkları yinelediğini söyleyeceğim. Şunu da ekleyeyim:</p>

  <p>Bu yaptığınız büyük bir saygısızlık. Beyazlar hep siyahilere kendilerini küçük, değersiz, önemsiz hissettirdi. Hiçbir gücü olmayan, hiçbir şey yapamayacak, insan bile sayılmamaları gereken değersiz yaratıklar gibi. Onlara doğru dürüst iş imkanı yaratmayıp sonra da değersiz olduklarını çünkü doğru dürüst işleri olmadığını söylediniz. Bu aslında ne, biliyor musunuz? Büyük bir günah. Dinliyor musunuz? Gerçi siz bizleri hiç duymazsınız ya. Saygısızlık öfkenin anasıdır. Ve bu ülkeyi çökertecek olan da bu öfke işte. Laxton Jones’un üzerinde uyuşturucu yoktu. Silah da. Ya da herhangi kaçak bir mal da. Hakkında verilmiş bir gözaltı kararı da yoktu. Hiçbir suça karışmamıştı. Hiç kimseye zararı dokunmayan bir adamdı. Ama ne oldu? Yine vuruldu. Suratının ortasına kurşun sıkıp öldürdüler. Polis aynı şeyi bir beyaza yapar mı sizce? Herhangi bir suça karışmamış bir beyaz kaç kez polis kurşunuyla öldürülmüştür? Eğer bulunduğumuz noktayı, SSB’nin ne için uğraştığını anlamak gibi bir derdiniz varsa, bunları bir düşünün.”</p>

  <p>Kilbrick’in gözleri heyecanla parladı. “İşte, izlediniz! White River krizinin tarafları. <i>Savaş Alanında Bu Gece</i> programında tartıştılar. Şimdi kameralarımızı olay yerine, White River’ın gergin sokaklarına çeviriyoruz. Ben Stacey Kilbrick. Gelişmelerle tekrar karşınızda olacağız. Bizi izlemeye devam edin.”</p>

  <p>Stüdyo görüntüsü yerini kent sokaklarının yukarıdan çekilen görüntülerine bıraktı. Gurney üç binanın çatısından yükselen dumanları seçebiliyordu. Turuncu alevler bir binayı tamamen sarmıştı. Kentin en büyük bulvarındaki polis araçlarını, itfaiyeyi ve ambulansı gördü. Siren ve megafonlardan yapılan çağrıların sesleri kamera mikrofonuna kadar ulaşıyordu.</p>

  <p>Gurney bilgisayar ekranında gördükleriyle kendisi arasına mesafe koymak istercesine koltuğuna yaslandı. İzlediği umutsuzlukla, öfkeyle, ölümle harmanlanmış, televizyon şovuna dönüşen konuşmalardan da görüntülerden de çok rahatsız olmuştu. Üstelik bunu yapan yalnızca RAM da değildi. Medya, artış eğilimi gösteren her türlü anlaşmazlığa yatırım yapıp, sorunu körüklemek için elinden geleni ardına koymuyordu. Zehir saçan bir felsefeye dönüşmüş bir iş modeliydi bu: <i>Kavganın alıcısı çok olur.</i> Özellikle de ırklar arasında meydana gelirse. Bunun mantıklı sonucu da eşdeğer derecede zehirli başka bir yargının ortaya çıkmasıydı: <i>Hiçbir şey, sadakati, herkesin duyduğu ortak nefret kadar sağlamlaştıramaz.</i> RAM’ın ve aynı tarzdaki iğrenç taklitçilerinin sadık izleyici kitlesi edinmek uğruna bu nefreti körükledikleri için zerre kadar vicdan azabı çekmedikleri de açıktı.</p>

  <p>Gurney hiçbir şey yapamayacağı bu utanç verici gerçeği bir kenara bırakıp yanıt bulabileceği konular üzerine yoğunlaşması gerektiğine karar verdi. Örneğin, Blaze Lovely Jackson’ın polise olan öfkesi protesto olaylarını aşacak nitelikte olabilir miydi? Bir silahlı saldırıyı planlamak, teşvik etmek ya da bizzat gerçekleştirmek gibi? Ayrıca Kline neden hâlâ aramamıştı? Konuyla ilgili daha fazla bilgiye ihtiyaç duyduğuna dair telesekreterine bıraktığı mesaj savcıyı rahatsız mı etmişti? Yoksa bu üzerinde uzun uzun düşünülmesini gerektirecek nitelikte hassas bir talep miydi? Hatta isteğinin oyundaki başka bir oyuncuyla da tartışılması mı gerekmişti?</p>

  <p>Bu düşünceler Marv Gelter’ın Dell Beckert’ın araması üzerine konukların yanından ayrıldığını gördüğü andan beri kafasını kurcalayan diğer bir soruyu yeniden gündeme getirdi. Irkçı milyarderle White River polis şefi arasında ne tür bir ilişki olabilirdi?</p>

  <p>“Üst kattaki pencereler kapalı mı, biliyor musun?” Madeleine’in sesiyle irkildi. Döndüğünde karısının üzerinde pijamalarıyla yatak odasına açılan koridorda olduğunu gördü. “Pencereler?”</p>

  <p>“Yağmur yağıyor.”</p>

  <p>“Bakarım.”</p>

  <p>Bilgisayarını kapatmak üzereyken ekranda iri yazılarla bir duyuru belirdi.</p>

  <hr class="gecis"/>

  <div class="yasla-orta">
    <p>KRİZDE GELİŞME</p>

    <p>BASIN TOPLANTISI - İNTERNET ÜZERİNDEN CANLI YAYINDA - YARIN 9:00</p>

    <p>KATILIMCILAR ŞEF BECKERT, BELEDİYE BAŞKANI SHUCKER,</p>

    <p>BÖLGE SAVCISI KLINE</p>

    <hr class="gecis"/>
  </div>

  <p>Gurney içinden, umarım toplantı Hardwick’le buluşmak üzere evden çıkmadan sonuca bağlanır diye geçirdi.</p>

  <p>Üst katta açık tek bir pencere vardı ama o bile odayı bahar yağmurunun getirdiği çiçek kokularıyla doldurmaya yetmişti. Bir süre durup, serin, tertemiz havayı içine çekti.</p>

  <p>Zihninde birbiri ardına beliren düşünceler yerlerini ilkel bir huzur duygusuna bıraktı. Aklına bir zamanlar bir yerlerde okuduğu bir ifade geldi. Nerede okuduğunu değil hissettiği şeyi tanımladığından olsa gerek sadece bu ifadeyi hatırlamıştı: <i>İyileştiren huzur.</i></p>

  <p>Geçmişte defalarca olduğu gibi bir kez daha Madeleine’in yapmasını istediği son derece basit bir şey umulmadık derecede olumlu bir etkiye neden olmuştu. Bu deneyimlerde mistik birtakım bağlantılar aramaya kalkmayacak derecede mantığa dayalı bir düşünce sistemi vardı ama yaşadıkları da yok sayamayacağı kadar hakikiydi.</p>

  <p>Rüzgarın yönü değişip içeriye yağmur girmeye başlayınca pencereyi kapatıp, yatmak üzere aşağı kata yöneldi.</p>
</body>
</html>