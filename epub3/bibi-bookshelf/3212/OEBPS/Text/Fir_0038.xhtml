<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>38</h1>

  <p>Hardwick doğa düşmanı büyük arabasıyla ortalığı inleterek yola koyulduktan sonra Gurney kahvesini bitirip günün geri kalanını planlamak için bir süre daha Abelard’s’ta kaldı.</p>

  <p>Merle Tabor bir anda odadaki fil haline gelmişti. Gurney’in Black Mountain Hollow yolculuğunun faydasız olacağına dair karışık hislerine rağmen bunu bir türlü aklından çıkaramıyordu. Telefonunu alıp Google uydu görüntülerinden Pennsylvania, Parkston’a baktı. Görecek pek bir şey yoktu. Bölge geniş bir kavşağın yakınlarında, uçsuz bucaksız bir araziye benziyordu. Black Mountain Hollow yazınca da oraya eyalet yolundan ayrılıp, dik bir yamaca tırmanan beş kilometrelik dar, toprak bir yolla ulaşıldığını tespit etti. Yolun en sonunda da tek bir ev vardı.</p>

  <p>Orayı hedef nokta alıp başlangıç yeri olarak da Walnut Crossing’i yazınca Parkston’a uzaklığın 230 kilometre olduğunu gördü. Tahmini sürüş süresi Hardwick’in dediği gibi dört saat değil, üç saatin biraz altındaydı. Buna rağmen Merle Tabor’un orada olduğuna dair herhangi bir bilgiye sahip olmadan onca yolu kat etmeye pek de gönüllü değildi. Parkston Polis Merkezi’nin numarasını arayıp buldu.</p>

  <p>Aradığı telefon doğrudan bölge şerifinin ofisine bağlanmıştı. Telefona yanıt veren adamın, Komiser Yardımcısı Gerbil<a id="footnote1"></a><sup><a href="../Text/Fir_0038.xhtml#bookmark1">1</a></sup>, adını yanlış duymuş olması gerektiğini düşünse de bunu sormaya kalkmadı. Kendisinin emekli bir NYPD cinayet masası dedektifi olduğunu, Viıginia, Butris County’deki eski bir olayı araştırmak için tutulduğunu ve Parkston sakinlerinden Merle Tabor’un konuyla ilgili bilgisi olduğunu tahmin ettiğini anlattı. Ama ona nasıl ulaşacağını bilmediğini söyledi. Sonra da Tabor’un Black Mountain Hollow’da yaşadığını ve telefonu olmadığını anlatmaya başlamıştı ki komiser yardımcısı genizden gelen Apalaş<a id="footnote2"></a><sup><a href="../Text/Fir_0038.xhtml#bookmark2">2</a></sup> aksanıyla sözünü kesti.</p>

  <p>“Yanına mı gideceksiniz?”</p>

  <p>“Evet, ama orada olduğuna emin olmadan üç saatlik bir yolculuğa…”</p>

  <p>“Orada.”</p>

  <p>“Anlayamadım?”</p>

  <p>“Baharda kesin oradadır. Başka mevsimlerde de genelde orada olur.”</p>

  <p>“Onu tanıyor musunuz?”</p>

  <p>“Öyle sayılır. Ama siz pek tanımıyor gibisiniz.”</p>

  <p>“Tanımıyorum. Adına araştırdığım olayla ilgili bilgisi olduğu söylendiği için ulaştım. Onunla konuşmamın imkanı var mı?”</p>

  <p>“Onu görmek istiyorsanız gelip görmeniz gerek.”</p>

  <p>“Evi Hollow yolunda mı?”</p>

  <p>“Orada başka ev yok zaten.”</p>

  <p>“Tamam. Teşekkürler.”</p>

  <p>“Adınız ne demiştiniz?”</p>

  <p>“Dave Gurney.”</p>

  <p>“NYPD?”</p>

  <p>“Cinayet masası. Emekli.”</p>

  <p>“İyi şanslar. Bu arada gün ışığında burada olmaya çalışın.”</p>

  <p>“Gün ışığında mı?”</p>

  <p>“Merle güneş battıktan sonra arazisine birilerinin girmesini hiç istemez.”</p>

  <p>Telefonu kapattıktan sonra Gurney saatine baktı. Dokuzu beş geçiyordu. Hemen şimdi yola çıkarsa, altı saatlik gidiş geliş süresi ve Merle Tabor’la yapacağı kırk beş dakikalık görüşmenin ardından dört olmadan evde olabileceğini hesapladı.</p>

  <p>Yapması gereken telefon görüşmeleri vardı ama bunları yolda yapmaya karar verdi. Marika’ya kahvelerin parasını ödeyip cömert bir de bahşiş bırakarak Parkston’a gitmek üzere yola çıktı.</p>

  <p>Güneyebatıya, Pennsylvania istikametindeki uzun vadiye erişince önce Madeleine’i aradı. Telesekreter devredeydi. Karısına nereye, niçin gittiğine dair ayrıntılı bir mesaj bıraktı. Sonra kendi mesaj kutusu kontrol edince onun da bu sabah telefonun kapalı olduğu süre içinde kendisine bir mesaj bırakmış olduğunu gördü. Ekrana dokunup mesajı dinlemeye koyuldu.</p>

  <p>“Selam. Kliniğe az önce geldim. Sen bu sabah Abelard’s’a gitmek için evden çıkarken Thrasher hâlâ orada mıydı bilmiyorum ama ben saat sekiz kırkta çıktığımda süslü arabasını ahırımızın yanında gördüm. Onun böyle her canı istediğinde arazimize girip çıkması hoşuma gitmiyor. Aslında gelmesini hiç istemiyorum. Konuşmamız lazım. En kısa zamanda. Sonra görüşürüz.”</p>

  <p>Madeleine ne zaman bir sorunu ortaya koysa içinde istemsiz bir şekilde yükselen olumsuz tepki bir yana, aslında o da Thrasher’ın gelip gitmesinden pek hoşlanmıyordu. Dahası ne aradığına dair sergilediği ketum tutum da hiç hoşuna gitmemişti.</p>

  <p>Sonra Abelard’s’ta genç dedektifin kendi kuşkularıyla boğuştuğunu görüp dikkati dağılmadan önce açmaya niyetlendiği konudan bahsetmek üzere Torres’i aradı.</p>

  <p>Çağrısını telesekreter yanıtladı.</p>

  <p>“Mark, ben Dave Gurney. Senden bir ricam var. Eğer Bridge Caddesi’ndeki dairedeki suikastçı Cory Payne değilse o zaman bir başkasının orada olduğu açık. Senden trafik ve güvenlik kameralarına bir kez daha bakmanı istiyorum. Suikastçı kırmızı bir motosiklet kullanıyor olabilir. Ya da başka bir araç. Polis arabası bile olabilir. Eğer Poulter Caddesi’ndeki gibi davranmışsa kameralara yakalanmamak için ara sokakları tercih etmiş olmalı. Hatta yolun büyük bir kısmını yürümüş bile olabilir. Ama kasabanın o bölgesinde Poulter Caddesi’nde olduğundan çok daha fazla kamera var. Onun en azından birine yakalanmış olduğuna bahse girmeye hazırım. Tanıdığın bir araca rastlamadıkça zamanlamaya dikkat ederek izlemen gerek. Cinayet saatinde bölgeye giren ve çıkan araçlara bakacaksın. Çok zaman alıcı olacağının farkındayım. Ama olayın çözümü burada gizli olabilir.”</p>

  <p>Pennsylvania’ya akan Delaware Nehri’ni besleyen küçük kaynaklardan birinin üzerindeki mütevazı köprüyü geçerken üçüncü aramasını gerçekleştirdi. Bu kez White River Episkopal Başrahibini aramıştı.</p>

  <p>Adam telefonu Gurney’in yine telesekreter kaydını dinlediğini düşündürtecek kadar hoş bir tonlamayla açtı. “Günaydın! Ben Whittaker Coolidge. Saint Thomas Kilisesi. Nasıl yardımcı olabilirim?”</p>

  <p>“Ben Dave Gurney.”</p>

  <p>“Dave. Şimdi aklımdan geçtin. Herhangi bir iyi haber var mı?”</p>

  <p>“Birtakım gelişmeler var ama ben bir şey sormak için aradım.”</p>

  <p>“Hemen sor.”</p>

  <p>“Aslında bunu Cory’ye sormam lazım ama belki siz de yanıtı biliyorsunuzdur. Onun 30.06 kalibrelik tüfek fişeği var mıydı biliyor musunuz?”</p>

  <p>“Buradayken bu konuya değinmemiş miydin?”</p>

  <p>“Polisin onun dolabında bir kutu fişek bulduğunu söyledim. Ve…”</p>

  <p>Coolidge sözünü kesti. “Ve o da bunu inkar etti. Hem de katiyetle.”</p>

  <p>“Biliyorum. Ama bu başka bir soru. Başka biri onda kalsın diye bu mermileri ona vermiş mi ya da hayatının herhangi bir döneminde elinde bu tür bir fişek kovanı olmuş mu onu öğrenmek istiyorum. Belki sadece bir günlüğüne falan?”</p>

  <p>“Bunu hiç tahmin etmiyorum. Silahlardan nefret eder.”</p>

  <p>“Anlıyorum ama yine de 30.06 kalibrelik bir fişekle en ufak bir teması olup olmadığını bilmem lazım. Eğer olmuşsa da nasıl? Bu soruyu ona iletebilir misiniz?”</p>

  <p>“İletirim.” Coolidge’in görgülü, aydın ses tonundan sinirlenmenin eşiğinde olduğu seziliyordu. “Ama cevabın ne olacağını zaten söyledim sanırım.”</p>

  <p>Gurney kendini gülümsemeye zorladı. Bir yerlerde gülerek konuşmanın sesinin dostane çıkmasına neden olduğuna dair bir şeyler okumuştu. Üstelik rahibin sağduyusuna seslenmek niyetindeydi. “Bakın, bu konuda elinizden geleni yapma çabanız için müteşekkirim. Ama Cory’nin yanıtı olayın akışında önemli değişikliğe neden olabilir.” Zaman faktörünün hayati önem taşıdığını da eklemeye niyetlendi ama şansım zorlamak istemiyordu.</p>

  <p>Zaten çok kısa bir süre sonra bunun acil olduğunu söylemesine gerek olmadığı ortaya çıktı. Aradan beş dakika geçmemişti ki Payne aradı.</p>

  <p>Bir hayli sert bir tonla konuşuyordu. “Ne sorduğunuzu anlamadım. Silahım olmadığını zaten söylemiştim. Neden hâlâ kurşunum var mı diye soruyorsunuz?”</p>

  <p>“Ya da daha önce hiç oldu mu? 30.06 kalibrelik.”</p>

  <p>“Hayatımda hiç silahım olmadı. Hiçbir tür kurşunum da.”</p>

  <p>“Herhangi bir sebeple sende kaldığı oldu mu? Başka birisi için muhafaza etmişsindir belki? Ya da satın alıp başka birine vermişsindir. Birine yardım etmek için falan?”</p>

  <p>“Hiç böyle bir şey yapmadım. Neden ki?”</p>

  <p>“Bulunan iki fişek kovanında da senin parmak izlerin var.”</p>

  <p>“Bu imkansız.”</p>

  <p>“İzlerin son derece net olduğu da söylendi.”</p>

  <p>“Bu imkansız dedim! Benim silahım yok. Kurşunum da. Kurşun satın almışlığım da yok. Dairemde bulundurmadım. Ne kendim ne de başka biri için. Nokta! Konu kapanmıştır!” Kelimeler ağzından hızla dökülüyor, müthiş öfkesini de net biçimde yansıtıyordu.</p>

  <p>“O zaman mutlaka başka bir açıklaması olmalı.”</p>

  <p>“Bu ortada!”</p>

  <p>“Tamam, Cory. Sen bunu bir düşün. Ben de düşüneceğim. Belki bir şey buluruz.”</p>

  <p>Payne hiçbir şey söylemedi.</p>

  <p>Gurney görüşmeyi sonlandırdı.</p>

  <p>Bir dakika sonra telefonu çaldı. Arayan Payne’di. “Aklıma bir şey geldi. İki, üç ay önce bir şey olmuştu.” Hâlâ hızlı hızlı konuşuyordu ama az önceki öfkesi dinmişti. “Babam kısa süreliğine insanlaştığı bir döneme girmişti. Biz…”</p>

  <p><i>“İnsanlaşmak</i> derken?”</p>

  <p>“Babam arada sırada normal biri gibi davranır, benimle doğru dürüst konuşurdu. Tabii bu en fazla bir gün sürer sonra yeniden tanrılığa geri dönerdi.”</p>

  <p>“Tamam. Özür dilerim. Başka bir şey söylüyordun, lafını kestim.”</p>

  <p>“Neyse, şu sözünü ettiğim şey şu: Öğle yemeği yedik. Benim işe yaramazın teki olduğumu söyleme aşamasına gelmeden hamburgerlerimizi bitirmeyi başardık. Sonra onun kulübesine gittik. Yeniden doldurma nedir biliyor musunuz?”</p>

  <p>“Özel yapılmış mermilerden bahsediyoruz, değil mi?”</p>

  <p>“Kesinlikle. Tam bir silah manyağıdır. O da Turlock da. Zaten avlanmak için aynı kulübeyi kullanıyorlar.”</p>

  <p>“Neden seni oraya götürdü?”</p>

  <p>“Belki baba oğul bir şeyler yapalım diye. Sonra benden mermilerin doldurulmasına yardım etmemi istedi. Sanki silahların, avcılığın, hayvanları öldürmenin dünyasına girmem bir ayrıcalıkmış gibi. Barutu pirinç kısma aktarıp üzerine de mermi ucunu yerleştirecek bir mekanizması vardı. Bunu yaparken yüzünün aldığı şekilden, yaptığı şeye bayıldığı anlaşılıyordu. Ne kadar aptalca değil mi?”</p>

  <p>“Ona yardım etmek istedin mi?”</p>

  <p>“Doldurulmuş mermilerin konacağı küçük kutuları vardı. Benden onlara doldurmamı istedi.”</p>

  <p>“Yani o kovanlara dokundun?”</p>

  <p>“Kutulara yerleştirdim. Hiç <i>kendi</i> kurşunun oldu mu diye sorduğunuzda bu aklıma gelmemişti. Bu şekilde düşünmemiştim.”</p>

  <p>“Onların 30.06 kalibrelik olup olmadıklarını biliyor musun?”</p>

  <p>“Hiçbir fikrim yok.”</p>

  <p>“Bunun iki ya da üç ay önce olduğunu söyledin.”</p>

  <p>“Aşağı yukarı. Bu arada ne var biliyor musunuz? Şimdi düşünüyorum da, bu onu son görüşümdü. Sonra ilk kez televizyonda bana katil diye hitap ettiğinde gördüm.”</p>

  <p>“O günlerde nerede oturuyordun?”</p>

  <p>“Şimdiki evimde. Duydum ki aşağılık polisler evimi darmadağın etmişler.”</p>

  <p>“Ne zamandan beri o evdesin?”</p>

  <p>“Üç yılı biraz geçti.”</p>

  <p>“Nereden buldun?”</p>

  <p>“White River’a ilk geldiğimde birkaç aylığına babamda kaldım. Larvaton’daki bir bölge üniversitesinde bilgisayar eğitimi görmeye başlamıştım. Kasabadaki bir bilgisayar tamircisinde de iş bulmuştum. Aynı binanın üst katında da kiralık bir daire vardı. Babamla ve iğrenç, kaltak karısıyla aynı evde yaşamak imkansızlaşmıştı. Ben de bu evi kiraladım. Ne önemi var ki bunların?” Gurney soruyu duymazdan geldi. “O günden beri de orada oturuyorsun, öyle mi?”</p>

  <p>“Evet.”</p>

  <p>“Daha sonra babanın evine dönmeyi hiç denedin mi?”</p>

  <p>“Hayır. Birkaç kez gittim. Ama bir geceden fazla kalamadım. Sokaklarda uyumayı tercih ederim.”</p>

  <p>Payne anlatırken Gurney yavaşlayıp bir benzin istasyonuna girdi. Aracını pompaların arkasındaki köhne görünümlü marketin önüne çekti.</p>

  <p>“Sana bir sorum daha var. Blaze’le nasıl tanıştın?”</p>

  <p>Payne duraksadı. “Yarı üvey kardeşi Darwin aracılığıyla tanıştım. Çalıştığım dükkanın sahibi. Neden Blaze’den bahsediyoruz?”</p>

  <p>“Siyahileri Savunma Birliği’nin en tanınmış üyelerinden biri o. Aleyhindeki suçlamalar bu bağlantıyı da içeriyor. Ayrıca sana suikastların gerçekleştiği yerlerde dolaştığın arabayı da o vermiş.”</p>

  <p>“Aleyhimdeki suçlamaların zırvalık olduğunu sana söylemiştim! Ayrıca o evlere neden gittiğimi de açıkladım!”</p>

  <p>“Onunla aranda ne tür bir ilişki var?”</p>

  <p>“Seks. Eğlence. Takılıyoruz işte. Ciddi bir şey yok. Birbirimize herhangi bir söz vermiş değiliz.”</p>

  <p>Gurney konuştuğu gergin, sert tavırlı, öfkeli genç adamla <i>eğlence</i> kavramını yan yana hayal etmekte zorluk çekti.</p>

  <p>“Marcel Jordan’la Virgil Tooker hakkında ne düşünüyordu?”</p>

  <p>“Onlarla ilgili bir şey söylemedi.”</p>

  <p>Gurney bu konuyu daha sonra irdelemek üzere aklının bir tarafına not edip konuyu değiştirdi.</p>

  <p>“Judd Turlock’un babanla aynı okulda olduğu dönemde yaşadığı hukuki sorunla ilgili bir bilgin var mı?”</p>

  <p>Bir anlığına sessizlik oldu. “Hangi sorun?”</p>

  <p>“Neden bahsettiğime dair hiçbir fikrin yok mu?”</p>

  <p>Yeni bir sessizlik daha. “Emin değilim. Sanırım bir şey… bir şey olmuş. Ama ne olduğunu bilmiyorum. Yıllardır düşünmedim.”</p>

  <p>“Neyi düşünmedin?”</p>

  <p>“Ben çocukken… onların eyalet polisinde çalıştıktan dönemde. .. bir akşam çalışma odasında Virginia’daki bir yargıçtan bahsediyorlardı… Yıllar önce Judd’a bir şekilde yardımcı olmuş… Yoksa çok büyük bir sorun olabilirmiş. Benim kapı eşiğinde olduğumu görünce konuşmayı kestiler. Tuhaf hissettiğimi, duymamam gereken bir şeyi dinlemişim hissine kapıldığımı hatırlıyorum. Bu olay her neyse okulda olduktan dönemde yaşanmış olmalı diye tahmin ediyorum. Çünkü okulları Virginia’daydı. Ama aynı şeyden mi bahsediyoruz bilemiyorum.”</p>

  <p>“Ben de. Bu arada öğle yemeğini nerede yediniz?”</p>

  <p>“Öğle yemeğini?”</p>

  <p>“Babanla, seni kulübesine götürdüğü gün.”</p>

  <p>“Bir alışveriş merkezine gittik. Sanırım McDonald’s olmalı. Ya da Burger King. Neden?”</p>

  <p>“Ne kadar çok şey bilirsem o kadar iyi.”</p>

  <p>Gurney telefonu kapattıktan sonra markete girdi. İçerisi bayat pizzayla yanık kahve karışımı kokuyordu. Kasada uzun boylu, sıska, boş bakışlı, her yanı tuhaf işaretli dövmelerle dolu, yirmi küsur yaşlarında bir genç vardı. Çürük ön dişi eroinin bu derece kolay bulunur olmasından önce kırsalda yaygınlaşmış metamfetamin kullandığının deliliydi.</p>

  <p>Gurney bir şişe su alıp arabasına döndü. Bir süre oturup Payne’in anlattıklarını düşündü. Adam oldukça fazla bilgi vermişti. Belki de söyledikleri arasında en önemlisi, suikastların gerçekleştiği her iki evde bulunan kovanlarla Bridge Caddesi’ndeki evin klozetinden çıkartılan hazır yiyecek paketinde tespit edilen parmak izlerine getirdiği olası açıklamaydı. Eğer kovanlarla yiyecek paketi babasıyla geçirdiği o günden kalmaysa, Dell Beckert’ın delil yerleştirme kumpasına karışmış olmalıydı. Bu da sonuçları en kötü olacak bir senaryonun gerçekleşme ihtimalinin arttığı manasına gelirdi.</p>

  <hr class="line"/>

  <p><a id="bookmark1"></a><a href="../Text/Fir_0038.xhtml#footnote1">1</a></p>

  <p>Gerbil: Çöl Faresi. (Çev. N.)</p>

  <p><a id="bookmark2"></a><a href="../Text/Fir_0038.xhtml#footnote2">2</a></p>

  <p>Apalaş: Kuzey Amerika’da bir dağ sırası. (Çev. N.)</p>
</body>
</html>