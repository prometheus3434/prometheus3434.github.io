<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>40</h1>

  <p>Gurney’in Merle Tabor’la yaptığı görüşme, Lockenberry’deki Gelterlar’ın o bakımlı evine yaptığı uzun yolculuk sırasında üzerinde düşünmesini gerektiren çok şeye kapı açmıştı.</p>

  <p>Judd Turlock’un geçmişinde bir siyahinin asılmış olması, Willard Parkı’ndaki bir oyun alanına bağlanmış olarak bulunan iki ceset düşünüldüğünde son derece rahatsız edici bir etki bırakıyordu. Gurney otuz sene önce böylesi bir korkunç olayın sorumlusunun rahatlıkla iki cinayet daha işleyebileceği düşüncesini bir türlü aklından çıkaramıyordu. Bu varsayım bir bakıma eldeki bir bilgiye de uyuyordu. Willard Park’tan geçen çok sayıdaki küçük patikayı kullanarak Turlock’un Beckert’la paylaştığı kulübeye erişmek mümkündü. Eğer biri ya da ikisi Jordan’la Tooker’ı kaçırmışsa ya da herhangi bir konuda görüşmek için kandırmışsa bu kulübe benzodiazepinle propofol kullanımı için de, dövülüp dağlanma işlemi için de gayet uygun bir yerdi.</p>

  <p>Zihninde ardı ardına yeni düşünceler beliriyordu. Özellikle de Poulter Caddesi’nden kaçan kırmızı motosiklet en son Willard Parkı’nın köşesinde görüldüğü, oradan Beckert’la Turlock’un kulübesine uzanan patikanın da hiç de uzakta kalmadığı düşüncesi zihnine yerleşmişti.</p>

  <p>Poulter Caddesi’ndeki ikinci şahıs, yani Loomis’i gerçekte vuran kişi Turlock olabilir miydi? Turlock’un hem polis hem de SSB liderleri cinayetlerini henüz bilinmeyen nedenlerden planlayıp gerçekleştirmiş olması en azından üzerinde düşünülmesini gerektiren bir iddia olamaz mıydı? Gurney, Jordan-Tooker cinayetlerinin ilk cinayetin intikamı olacak şekilde aniden tasarlanmış olamayacak kadar itinayla gerçekleştirildiği kanaatindeydi. Propofol kullanımının gerektirdiği planlama süreci de bunun aksi olamayacağının kanıtıydı.</p>

  <p>Propofol kullanımını düşününce Gurney’in aklına aniden başka bir şey geldi. Hemen uygun bir yerde sağa çekip telefonundan internete girdi. Propofol’ün raf ömrünü kontrol etme niyetindeydi. Ulaştığı ilk ilaç kullanımları bilgisinin yer aldığı internet sitesinden sorusunun yanıtını aldı: Açılmamış kutular için iki yıl, şırınga içinde bir yıl.</p>

  <p>Bu kadar açık bir şeyi göremediği için kendisini aptal gibi hissediyordu. Mercy Hastanesi’ne, Rick Loomis’in buz kıracağıyla öldürülmesi nedeniyle yoğunlaşmış ama hastanenin Jordan ve Tooker cinayetleriyle de bağlantısı olabileceği hususunu atlamıştı. Bu yüzden de buz kıracağını kullanan kişinin hastanenin şimdiki çalışanlarından biri olabileceğini düşünmüş, Loomis’in hastaneye kaldırılmasından önce istifa eden ya da işten çıkartılan personel listesine bakmayı ihmal etmişti. Ama Jordan’la Tooker cinayetlerinin incelikle tasarlanmış gibi görünmesi yanında propofol maddesinin uzun raf ömrü, eski çalışanların listesinin de kontrolünü zaruri hale getirmişti.</p>

  <p>Gafletini düzeltme imkanının verdiği şevkle Trish Gelter’la buluşmasını ertelemeye meyilliydi. Ama onun ne anlatacağım öğrenme arzusuyla, kocasının Dell Beckert’la nasıl bir ilişkisi olduğunu öğrenme isteği daha baskın çıktı. Listenin kontrol edilme işi biraz bekleyebilirdi. Madeleine’i arayıp Lockenberry’ye geçeceğini, bu yüzden de eve planladığından geç geleceğini söylemeye karar verdi.</p>

  <p>Merle Tabor’un isteğiyle kapattığı telefonunu karısını aramak için açınca Madeleine’in gönderdiği mesajı gördü.</p>

  <p>“Merhaba canım. Bu gece görüşemeyebiliriz. İşten sonra Heather’ın yanında olmak için Mercy’ye gideceğim. Rick’in erkek kardeşiyle Heather’ın kız kardeşi, hava koşulları yüzünden uçuşlar iptal edildiği için gecikeceklermiş. Kim Steele da hastaneye gitmeyi planlıyor. Yanında birilerinin olması şart. Eğer geç saate kalırsak geceyi ziyaretçi otelinde geçiririm. Ne yapacağım kesinleşince seni ararım. Umarım Pennsylvania yolculuğun faydalı olmuştur. Seni seviyorum.”</p>

  <p>Lockenberry yolculuğunun geri kalanında Gurney suikastlarla SSB cinayetlerinin birbirleriyle ilişkili olduklarına ama bu ilişkinin herkesin tahmin ettiği şekilde olmadığına dair giderek artan şüphelerini zihninde evirip çevirdi. Turlock’la Beckert’ın her iki olayın da merkezinde olması ve Loomis’in öldürüldüğü hastanenin aynı zamanda Jordan’la Tooker’ın öldürülmesinde kullanılan maddenin temini için kullanılmış olması mümkündü.</p>

  <p>İyi de bu tahminler doğruysa, tüm bunlar ne uğruna yapılmıştı? Tüm bu planlara, çabaya, riske, acımasız şiddete ne uğruna kalkışılmış, bu özel seçilmiş kurbanların ölümüyle hangi hedefe varılmak istenmişti? Mercy Hastanesi’yle başka bağlantılar da var mıydı?</p>

  <p>GPS cihazı hedefine ulaştığını söylediği, Gelterlar’ın arazisini sınırlayan taş duvarların ortasındaki demir kapı göründüğünde, Gurney bu sorulara pek yanıt bulamamıştı. Kır çiçeklerinin boy attığı çayırlığa doğru ilerleyip, göz alıcı güzellikteki nergis tarlasının içindeki yoldan geçerken kendisini buraya geliş amacıyla bu görüşmeden ne elde etmeyi umduğu düşüncesine yoğunlaştırmaya çalıştı. Büyük küp evin yanına park etti.</p>

  <p>Yöneldiği devasa ana kapı ilk gelişinde olduğu gibi hiç ses çıkarmadan açıldı. Trish kapı eşiğindeydi. Ön dişlerinin arasındaki Lauren Hutton boşluğunu sergileyerek gülümsüyordu. Ama ilk karşılaşmalarında giyinikti. Oysa bu kez üzerinde sadece oldukça kısa, pembe bir ipek sabahlık vardı. Biçimli bacaklarının tarafsız bir bakışla kadın bacaklarının kusursuz bir örneği olduğu ortadaydı. Gerçi bacaklarını tarafsız bir bakışla değerlendirmek pek de mümkün değildi. Tıpkı bakışları gibi.</p>

  <p>“Tahmin ettiğimden çabuk geldiniz. Duştan şimdi çıktım. Gelin içeri. İçecek bir şeyler hazırlayayım. Ne alırsınız?”</p>

  <p>Durduğu yerden içeri girebilmek için kadının çok yakınından geçmek zorunda kalmıştı. Mağarayı andıran oda cam tavandan süzülen akşamüstü güneşiyle bir hayli aydınlıktı.</p>

  <p>“Ben bir şey istemiyorum,” dedi.</p>

  <p>“İçmez misiniz?”</p>

  <p>“Çok sık değil.”</p>

  <p>Dudaklarının kenarını dilinin ucuyla nemlendirdi. “Aslında bunu söylememem lazım sonuçta… polis sayılırsınız… Ama isterseniz biraz esrar da bulabilirim.”</p>

  <p>“Şimdi istemiyorum.”</p>

  <p>“Sağlam kafa sağlam vücutta bulunur, ha?”</p>

  <p>“Hiç o şekilde düşünmedim.”</p>

  <p>“Belki de sizin için hâlâ umut vardır,” dedi gülümseyerek. “Gelin. Ateşin karşısına geçin.” Kolunu usulca tutup, onu kübik mobilyaların arasından geçirerek geniş, modern tarzdaki şöminenin karşısındaki kahverengi, kürk kilimin ucuna kadar getirdi. Gerçek gibi görünen odun kütüklerinin arasından yemyeşil alevler yükseliyordu. İçinde bulunduğu durum Gurney’e kadının partide söylediklerini anımsattı. <i>Yeşil ateşe bayılıyorum. Kendimi sihirli güçleri olan bir cadı gibi hissediyorum o zaman. İstediği her şeyi yapabilen bir cadı gibi.</i></p>

  <p>Şöminenin hemen yanında küçük küplerden yapılmış, üzeri büyük yastıklarla dolu bir kanepe vardı. Trish yastıklardan birinin üzerindeki küçük uzaktan kumanda cihazını alıp bir düğmeye bastı. İçerinin ışığı akşam karanlığı seviyesine inmişti. Gurney başını kaldırınca cam tavanın şeffaflığının biraz azaldığını gördü. Gökyüzünün rengi de maviden mora dönüşmüştü.</p>

  <p>“Marv bunu bana açıklamıştı,” dedi. “Nasıl çalıştığını yani. Elektronik bir şeyler başka bir şeyle birleşiyor falan. Anlatmak çok hoşuna gidiyordu. Ona uykumu getirdin demiştim. Ama ben de içeriyi bu şekilde karartmayı seviyorum. Ateşin yeşilini daha belirginleştiriyor. Kilimi sevdiniz mi?”</p>

  <p>“Kürk mü?”</p>

  <p>“Kunduz kürkü. Çok yumuşaktır.”</p>

  <p>“Hiç kunduz kürkünden kilim görmemiştim.”</p>

  <p>“Marv’ın fikriydi. Her zamanki gibi. Alabalık tuttuğu dereye dadanan bir kunduz sürüsü vardı. Buradan bir avcı ayarlayıp hepsini öldürttü ve derilerini yüzdü. Sonra birine bu kilimi yaptırttı. Şimdi bu kilimin üzerinde, aslında canını sıkan kunduzların üzerinde durup altı yüz dolarlık konyağını yudumluyor. Bunu düşününce içim bir tuhaf oluyor ama kilimi sevdim. Bir şey içmek istemediğinize emin misiniz?”</p>

  <p>“Şimdilik hayır.”</p>

  <p>“Elinizi görebilir miyim?”</p>

  <p>Gurney sağ elini uzattı.</p>

  <p>Trish, Gurney’in elini kendi elleri arasına alıp, işaret parmağını avucundaki en uzun çizgide gezdirdi. “Hiç, birini öldürdünüz mü?”</p>

  <p>“Evet.”</p>

  <p>“Bu elle mi?”</p>

  <p>“Tabancayla.”</p>

  <p>Gözleri irileşti. Elini çevirip her bir parmağına dokundu. “Alyansınızı hep takar mısınız?”</p>

  <p>“Evet.”</p>

  <p>“Ben takmam.”</p>

  <p>Gurney bir şey söylemedi.</p>

  <p>Gülümseyerek “Geldiğinize sevindim,” dedi.</p>

  <p>“Bana olayla ilgili anlatmak istediğiniz bir şey olduğunu söylemiştiniz.”</p>

  <p>“Belki şöyle otursak iyi olur.” Bakışlarını yerdeki kilime çevirdi.</p>

  <p>Gurney kanepeye yöneldi.</p>

  <p>Trish omuz silkip Gurney’in elini bıraktı.</p>

  <p>Gurney, Trish’in oturmasını bekledi. Sonra da kanepenin diğer ucuna ilişti.</p>

  <p>“Bana ne söyleyecektiniz?”</p>

  <p>“Dell’i daha iyi tanımanız gerek. Yükselecek. Çok yükselecek.”</p>

  <p>“Nereden biliyorsunuz?”</p>

  <p>“Marv’ın kazananı gözünden tanıma gibi bir becerisi var.”</p>

  <p>“Bunu bana neden anlatıyorsunuz?”</p>

  <p>“Eğer ekibin parçasıysanız bilmeniz iyi olur.”</p>

  <p>Gurney herhangi bir yorum yapmadı.</p>

  <p>“Yalnızca Dell’i biraz daha iyi tanımanız gerek.”</p>

  <p>“Onu yeterince iyi tanımadığımı nereden çıkarıyorsunuz?”</p>

  <p>“Duyduklarımdan.”</p>

  <p>“Kimden duyduklarınızdan?”</p>

  <p>“İsim hafızam berbattır. Ama sizin ondan hoşlanmadığınızı duydum. Doğru mu?”</p>

  <p>“Yani.”</p>

  <p>“Ama Dell’le birbirinize çok benziyorsunuz.”</p>

  <p>“Nasıl?”</p>

  <p>“İkiniz de güçlüsünüz… Kararlısınız… Çekicisiniz.”</p>

  <p>Gurney boğazını temizledi. “Oğluyla ilgili ne düşünüyorsunuz?”</p>

  <p>“Canavar Cory mi? Keşke o polisleri değil de kendini vursaymış.”</p>

  <p>“Ya polisleri o öldürmediyse?”</p>

  <p>“Bu da ne demek şimdi? Tabii ki o öldürdü.”</p>

  <p>“Neden?”</p>

  <p>“Neden? Dell’e elinden geldiğince saldırmak için. Ondan ne kadar nefret ettiğini göstermek için. Güç fantezisini tatmin etmek için. Kısacası, manyaklar neden birilerini öldürürse onun için.” Gurney sormadan önce bir süre bekledi. “Bana bunu mu söylemek istiyordunuz?”</p>

  <p>Kanepede ona doğru dönerken sabahlığının eteği biraz daha sıyrıldı. “Sana bu işte kazanan tarafta olabileceğini söylemek istedim. Dell ne kadar ileri giderse biz de o kadar ileri gideriz.” Yavaşça gülümseyip doğrudan gözlerinin için bakarak, “Eğlenceli bir yolculuk olabilir,” diye ekledi.</p>

  <p>Gurney kanepeden kalkıp, “Ben pek eğlence seven bir adam değilim,” dedi.</p>

  <p>“Ah, eğlenebileceğinize eminim. Erkeğin eline bakınca çok şey anlarım. Sizin sadece biraz cesaretlendirilmeye ihtiyacınız var.”</p>

  <div style="margin-top:5%"></div>

  <p>Lockenberry ile Walnut Crossing yolunun aşağı yukarı ortalarında bir yerde Snook’s Green World Çiçekçilik’te durdu. Madeleine’in burasını her yerde bulunamayan bitkileri ve Tandy Snook’un bahçeyle ilgili verdiği yararlı bilgilerden ötürü çok sevdiğini biliyordu. Karısına çiçek tarhı için değişik bir şeyler almayı planlamıştı. Bir yandan da bu şekilde, Trish Gelter’la ilgili aklından bir türlü çıkmayan düşüncelerinin etkisinden kurtulmayı umuyordu.</p>

  <p>Bu düşünceler zihninde iki farklı biçimde şekilleniyordu. Öncelikle bu türden en ufak bir yakınlaşmanın dahi gerektireceği sırlarla yalanların Madeleine’le ilişkisine zarar verebileceğini biliyor, bunu da asla arzu etmiyordu. İşin bir de Trish boyutu vardı. Kadın her ne kadar her şeye hazır olduğu imajını vermiş olsa da asıl niyeti bu olmayabilirdi. O tuhaf evdeki her şeyin kayıt altına alındığını öğrenmek onu hiç şaşırtmazdı. Ve yaşananlarla ilgili böylesi bir video kaydı ileride çok farklı amaçlara hizmet edebilir, hatta soruşturmanın gidişatını dahi etkileyebilirdi. Trish telefonda kocasının Hamptons’a gittiğini söylemiş olmasına karşın, kocası onun niyetini gayet iyi biliyor olabilirdi. Hatta bunun için karısını o bile teşvik etmiş olabilirdi. Belki de hiçbir yere de gitmemişti.</p>

  <p>Oysa şüphecilikten uzak bir bakış açısıyla, hiç böyle şeylere kalkışmayacak türden, hoş insanlar gibi görünüyorlardı.</p>

  <p>Gurney arabasından inip seraya doğru yöneldiği esnada Rob Snook’un hızlı adımlarla kendisine doğru geldiğini gördü. Yüzünde de istemeye istemeye kiliseye giden birinin yüzündeki sahte neşeli tavır vardı. Kısa boylu, şişmanca adamın satış yapma hevesiyle gözleri parıldıyordu.</p>

  <p>“Dave Gurney, eğer yanlış hatırlamıyorsam Marlene’in kocası! Tanrı’nın bize bahşettiği bu güzel günde sizi görmek ne hoş! Nasıl yardımcı olabilirim? Çiçek mi yoksa sebze mi arzu edersiniz?”</p>

  <p>“Çiçek.”</p>

  <p>“Senelik olanlardan mı uzun ömürlülerden mi?”</p>

  <p>“Uzun ömürlü.”</p>

  <p>“Küçük, orta, büyük?”</p>

  <p>“Büyük.”</p>

  <p>Snook gözlerini kısıp bir süre düşündükten sonra tam bir zafer edasıyla işaret parmağını havada salladı.</p>

  <p>“Dev hazeren çiçeği! Mor ve mavi! Kesinlikle muhteşem! Kusursuz bir seçim olur!”</p>

  <p>Çiçekleri Outback’in arka koltuğuna yerleştirdikten sonra Gurney eve dönüş yoluna çıkmadan önce gelişmelerden haberdar etmek için Mark Torres’i aramaya karar verdi.</p>

  <p>Genç dedektif telefonu hemen açtı. Bir hayli gergin gibiydi.</p>

  <p>“Dave? Ben de şimdi seni arayacaktım. İstediğin şeyi yaptım. Steele’in öldürüldüğü geceki sokak kameralarının kayıtlarını inceledim.”</p>

  <p>“Bir şey buldun mu?”</p>

  <p>“Buldum. Dijital dosyaların üçte birini inceledim. Ve Judd Turlock’un Explorer’ı iki kez karşıma çıktı. Suikastın gerçekleştiği apartmana bir hayli yakın bir yerde. Ve zamanlama da tutuyor.”</p>

  <p>“Bir hayli yakın derken?”</p>

  <p>“Explorer’ın olduğu görüntü iki blok uzaktaki bir kuyumcunun kapısı üzerindeki güvenlik kamerasına ait.”</p>

  <p>Bip sesi Gurney’e hatta başka bir çağrı daha olduğu ikazını yapsa da Gurney aldırmayıp, çağrıyı yanıtlamayı telesekretere bıraktı.</p>

  <p>“Bana zamanı söyle.”</p>

  <p>“Explorer, suikasttan yaklaşık kırk dakika kadar önce Bridge Caddesi istikametine doğru gidiyor. Sonra da suikasttan sekiz dakika sonra aynı yoldan geri geliyor.”</p>

  <p>“Sürücünün yüzü belli mi?”</p>

  <p>“Hayır. Kameranın açısı ters.”</p>

  <p>“Eğer yanlış hatırlamıyorsam o binanın girişine ait video görüntüsü yoktu. Sadece arka bahçeyi gösteren sokak çekimi mevcuttu. Değil mi?”</p>

  <p>“Doğru. Ama Explorer’ın gidişi ve dönüşü suikastla ilgili değilse çok büyük bir tesadüf olmuş demektir.”</p>

  <p>“Katılıyorum.”</p>

  <p>“Kalan görüntüleri de izleyeceğim. Başka bir şey bulursam bildiririm.”</p>

  <p>“Teşekkürler, Mark. Çok büyük iş çıkardın.”</p>

  <p>“Bir şey daha var. Belki bilmiyorsundur. Carlton Flynn programına bu gece Maynard Biggs’i konuk edecek.”</p>

  <p>Gurney az daha Maynard Biggs kim diye soracaktı ki onun Whittaker Coolidge’in Dell Beckert’ın başsavcılık seçimlerinde yerine oynadığını söylediği kişi olduğunu hatırladı.</p>

  <p>Sonra da bunun çok enteresan bir program olabileceğine karar verdi.</p>
</body>
</html>