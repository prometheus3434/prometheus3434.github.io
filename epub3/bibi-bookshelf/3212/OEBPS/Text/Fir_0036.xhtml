<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>36</h1>

  <p>Gurney saat 7:55’te Abelard’s’ın ön tarafındaki küçük otoparka girdiğinde Torres’in Crown Victoria’sı ordaydı.</p>

  <p>Torres’i arkadaki ufak, antika masalardan birinde buldu. Genç dedektif her gördüğünde ona biraz daha gençleşmiş ve biraz daha dalgın gibi görünüyordu. Omuzları iyice düşmüş halde, önündeki kahve fincanına iki eliyle yapışmıştı. Bu haliyle sanki ellerine yapacak bir iş vermesi gerekiyormuş gibi görünüyordu.</p>

  <p>Gurney karşısına oturdu.</p>

  <p>“Burayı çocukluğumdan hatırlıyorum,” dedi Torres. Sesinde sakin görünmeye çalışanlara has gerginlik hakimdi. “O zamanlar salaş bir dükkandı. Canlı balık yemi satılırdı. Balığa çıkarılar için. Sonra tamamen elden geçirildi.”</p>

  <p>“Dillweed’de mi büyüdün?”</p>

  <p>“Hayır. Binghamton’da. Ama amcamla yengem burada oturuyorlardı. Porto Riko’dan buraya bizden on yıl kadar önce göç etmişler. Küçük bir süt ürünleri çiftlikleri vardı. Binghamton’a kıyasla burası tam bir köy gibiydi. Aslında etraf pek de değişmedi. Tabii biraz daha fakirleşti. Dolayısıyla da daha bakımsız bir halde. Ama burası gerçekten güzel olmuş.” Sustu. Sonra sesini alçaltarak, “Gort Kardeşlerin aranmasıyla ilgili son sorunu duydun mu?” diye sordu.</p>

  <p>“Yine ne oldu?”</p>

  <p>“Getirdikleri ikinci K9 köpeği de aynı birincisi gibi okla başından vuruldu. Ayrıca eyalet polisine ait helikopter teknik bir sorun yüzünden eski taşocaklarından birine acil iniş yapmak zorunda kaldı. Tam da medyanın bayıldığı, Beckert’ın ise nefret ettiği türden gelişmeler bunlar.”</p>

  <p>Gurney hiçbir şey söylemedi. Torres’in asıl konuya girmesini bekliyordu. Saçlarını onun için muhafazakar sayılacak biçimde tek bir renge, gümüşi sarıya boyamış Marika’dan duble espresso istedi.</p>

  <p>Torres derin bir nefes aldı. “Seni buraya kadar sürüklediğim için özür dilerim. Aslında telefonda da konuşabilirdik ama…” Başını iki yana salladı. “Sanırım giderek paranoyaklaşıyorum.”</p>

  <p>“Bu hissi iyi bilirim.”</p>

  <p>Torres hayretle, “Sen mi?” dedi. “Oysa… hiçbir koşulda sarsılmazmışsın gibi görünüyorsun.”</p>

  <p>“Bazı durumlarda evet. Ama bazen öyle olmuyor işte.”</p>

  <p>Torres alt dudağını ısırdı. Sanki yüksek bir tramplenden atlamaya hazırlanan birinin heyecanım taşıyor gibiydi. “Acme Emlak’ı sormuştun.”</p>

  <p>“Daha ziyade Acme Emlak’la emniyetin ne gibi bir ilişkisi olduğunu sormuştum.”</p>

  <p>“Anladığım kadarıyla arada bir tür karşılıklı anlaşma var gibi.”</p>

  <p>“Ne gibi?”</p>

  <p>“Bazı mahallelerde mülk kiralama işi sıkıntılı olabiliyor. Sorunlar kira ödemeyenlerle uğraşmaktan ibaret de değil. Çok daha büyük sıkıntılar çıkabiliyor. Mülkü uyuşturucu imalatında kullananlar olabiliyor. Ya da mülk sahibinin yaptırdığı sigortaları geçersiz kılan yasadışı türden başka aktiviteler yapanlar oluyor.</p>

  <p>Bir de mal sahiplerini ölümle tehdit eden kiracılar, eski kiracıları korkutup evi boşaltmaya zorlayan çete üyeleri var. Evler kullanılmaz hale gelebiliyor. Eğer Grinton gibi bir yerdeki evini kiraya veriyorsan tehlikeli, her şeyi yapmaya meyilli kiracılarla da uğraşmayı göze alıyorsun demektir.</p>

  <p>“Peki, bu karşılıklı anlaşma nasıl oluyor?”</p>

  <p>“Acme’nin emniyet desteğine ihtiyacı var. Çete üyelerini, uyuşturucu satıcılarını ya da diğer manyakları mülkü boşaltmaya ikna etmek için polis desteği lazım. Ya da kiralarını ödemeyenleri ödeme yapmaya ikna etmek için.”</p>

  <p>“Bunun karşılığında emniyet ne alıyor?”</p>

  <p>“Erişme şansı.”</p>

  <p>“Neye?”</p>

  <p>“Acme’nin kontrolündeki her mülke.”</p>

  <p>“Buna Poulter Caddesi’ndeki ev de dahil mi?”</p>

  <p>“Evet.”</p>

  <p>“Bridge Caddesi’ndeki?”</p>

  <p>“Evet.”</p>

  <p>“Cory Payne’in dairesi?”</p>

  <p>“Evet.”</p>

  <p>Marika elinde Gurney’in espressosuyla geldi. “Tanrım,” dedi. “Acayip ciddi görünüyorsunuz. Hayatımı sizinki gibi bir işle uğraşarak kazanmadığım için çok memnunum. Şeker ister misin?”</p>

  <p>Gurney başını iki yana salladı. Kadın gidince de, “Yani, arama izni olmadan evlere girmekten bahsediyoruz, değil mi?” diye sordu.</p>

  <p>Torres hiçbir şey söylemeden başını sallamakla yetindi. “Şimdi diyelim ki bu evlerden birinde yasadışı bir faaliyet olduğuna dair içinde hafif bir şüphe var ama elinde herhangi bir somut kanıt yok. Ama gün içinde o evlerin boş olduğunu biliyorsun. Böyle bir durumda ne yapabilirsin? Şu Conway denilen kadını arayıp seni eve sokmasını isteme şansın var mı?”</p>

  <p>Torres endişeyle etrafına bakındı. “Hayır, Turlock’a gitmen gerek.”</p>

  <p>“Conway’i o arar, öyle mi?”</p>

  <p>“Bilmiyorum. Tek bildiğim böyle bir durumda ona başvurman gerektiği. O da bir şekilde anahtara ulaşıyor.”</p>

  <p>“Sonra anahtarı alıp daireye girer, orada olduğunu tahmin ettiğin kanıtı araştırırsın. Peki sonra?”</p>

  <p>“Sonra her şeyi bulduğun gibi bırakıp evden çıkarsın. Yargıç Puckett’e iki farklı güvenilir kaynaktan ihbar aldığını ileri sürüp, evde bulmayı umduğun delilleri ona izah eder ve arama iznini kopartırsın. Sonra da bu eve girer ve delili bulursun. Temiz, yasal bir iş.”</p>

  <p>“Sen yaptın mı bunu?”</p>

  <p>“Hayır. Böyle bir şey benim pek içime sinmiyor. Ama yapanlar olduğunu biliyorum.”</p>

  <p>“Hiç sorun yaşadılar mı?”</p>

  <p>“Sorun yaşadıklarına dair bir izlenim almadım. Zaten en tepeden destek buluyorlar. Bunun anlamı da az değil.”</p>

  <p>Gurney’in bu doğru sözlere diyecek bir şeyi yoktu. “Sonunda da kötü adamlar yakalanıp hapse tıkılır ya da çareyi kasabayı terk etmekte bulurlar. Acme daha az sorunla karşılaşır. İşleri daha açılır. Bu arada da Beckert istenmeyen şahısların sayısını azaltıp White River’ı temizlediği için itibarına itibar katar. Kanunların ve düzenin simgesi haline gelir. Yani herkes kazanır.”</p>

  <p>Torres başıyla onayladı. “Aşağı yukarı bu şekilde oluyor, doğru.”</p>

  <p>“Tamam. Şimdi sıra en önemli soruya geldi. Sonrasında bulacağı bir delili bu eve bizzat kendisi yerleştiren bir polis memuruyla ilgili herhangi bir olay biliyor musun?”</p>

  <p>Torres hâlâ iki eliyle sımsıkı yapıştığı kahve kupasına bakıyordu. “Net bildiğim bir şey yok. Bildiklerim anlattıklarımdan ibaret.”</p>

  <p>“Ama bu yasadışı faaliyet seni rahatsız ediyor, değil mi?”</p>

  <p>“Sanırım. Belki de yanlış iş yapıyorum.”</p>

  <p>“Emniyette olmamalı mıydım diyorsun?”</p>

  <p>“Böyle düşünmeme mesleğin <i>gerçek yüzü</i> neden oldu. Akademide öğrendiğimiz şeyler gayet güzeldi. Ama sokaklardaki durum bütünüyle bambaşka. Sanki kanunu uygulamak için kanunlara karşı gelmek şartmış gibi.”</p>

  <p>Kahve kupasını eklemleri bembeyaz kesilecek kadar sıkı tutuyordu. “Mesela, hukuki prosedür ne demek? Gerçekte uygulamamız gereken şey o değil mi? Ama biz sanki ona uyuyormuş gibi yapıyoruz. Normalde işimize gelmese de itaat etmemiz gereken usullere ancak istediğimize ulaşmakta yardım ettiklerinde itibar gösteriyoruz.”</p>

  <p>“Sence Dell Beckert buna nasıl bakıyor?”</p>

  <p>“Beckert yalnızca sonuca bakar. Nihai sonuç iyiyse tamamdır.”</p>

  <p>“Bilgiye nasıl eriştiği önemli değil mi?”</p>

  <p>“Öyle görünüyor. İstediğine ulaşmak için her yolu mubah görüyor gibi.” İçini çekerken bakışları Gurney’inkilerle buluştu. “Belki başka bir meslek yapsam daha iyi olurdu diye düşünüyorsun, değil mi?”</p>

  <p>“Bunu niye sordun ki?”</p>

  <p>“Çelişkilerin işin bir parçası olması hiç hoşuma gitmiyor.”</p>

  <p>“İşin parçası mı? Yoksa yalnızca bu tuhaf olayın bir parçası mı? Ya da asıl rahatsız eden işin, radikal bir biçimde ikiye bölünmüş bir kasabada çalışma kısmıdır. Ya da Beckert için çalışmak zorunda olmak rahatsız edicidir.”</p>

  <p>“Belki hepsi doğru. Artı… tamamı beyazlardan oluşan bir teşkilatta Latin kökenli olmak da biraz gerginliğe sebep oluyor. Bazen birazdan da fazla.”</p>

  <p>“Şunu sormama izin ver o zaman. Niye polis olmayı seçtin?”</p>

  <p>“Faydalı olabilmek için. Fark yaratabilmek, doğruları yapmak için.”</p>

  <p>“Ama şu an bunu yaptığın kanaatinde değilsin?”</p>

  <p>“Elimden geleni yapıyorum. Ama kendimi mayın tarlasındaymışım gibi hissediyorum. Mesela şu sifon kolunu ele alalım. Eğer Payne’e teşkilattan birileri tarafından tezgah kurulduysa…” başladığı cümleyi bitiremedi. Sonra kolundaki saate baktı. “Tanrım, gitmem gerek.”</p>

  <p>Gurney onunla otoparka kadar yürüdü.</p>

  <p>Torres arabasının kapısını açtı ama hemen binmedi. Küçük, hüzün dolu bir kahkaha atıp, “Az önce faydalı olmak istediğimi söyledim. Ama bunu nasıl yapacağıma dair en ufak bir fikrim yok. Bu olay uzadıkça daha az şey bildiğim ortaya çıkıyor gibi.”</p>

  <p>“Bu dünyadaki en kötü şey değil sonuçta. Etrafında neler olup bittiğine dair fikrinin olmaması her şeyin yanlış gittiğine emin olmaktan katbekat iyidir.”</p>
</body>
</html>