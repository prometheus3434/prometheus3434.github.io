<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>22</h1>

  <p>Toplantı biter bitmez Gurney çıkışa yöneldi. Rick Loomis’le Lucky Larvaton Restoran’da yapacağı görüşmeye gecikmek istemiyordu. Ama arabasına binemeden arkasındaki hızlı ayak seslerini duydu.</p>

  <p>Kline yüzünde garip bir heyecan ve gerginlik karışımı ifadeyle Gurney’e doğru yürüyordu. “Ne bu acele böyle?”</p>

  <p>“Biriyle kahve içmeye söz vermiştim. Bana herhangi bir konuda ihtiyacınız mı var?”</p>

  <p>“Oradaki tepkilerinle ilgili sormak istediğim bir şey var.”</p>

  <p>“Endişeli gibisiniz?”</p>

  <p>“Aldığımız haberler gayet güzel. Her alanda hızlı ilerlemeler kaydettik. Üçüncü kişinin silahı kullandığı yere geldiği ve ayrıldığı anların video görüntüleri elimizde. Aracın bir SSB üyesi üzerine kayıtlı olduğu tespit edildi. Bu da SSB’nin Steele cinayetiyle bağlantısı olduğunu gösterir. Artı SSB liderlerinin öldürülmesinin de arkasında şiddet yanlısı bir çete olduğu ortaya çıktı. Her iki olayda da elimizde sağlam kanıtlar var. Durum kontrol altında. Kaos tehlikesi bertaraf edildi. Kanun ve düzen adına nihai bir zafer.” Beklentiyle Gurney’e bakıyordu.</p>

  <p>“Sorun ne öyleyse?”</p>

  <p>“Tüm bunlara rağmen yüzünde neden bu kuşku dolu ifade var?”</p>

  <p>“Şüpheci bir kişiliğim var. Benim zihnim hep böyle işler.”</p>

  <p>“Eldeki bulgular şüphe götürmeyecek derecede kesin olsa bile mi?”</p>

  <p>“Siz durumu böyle mi görüyorsunuz?”</p>

  <p>Kline bir süreliğine Gurney’in yüzüne baktı. Sonra cebinden sigara paketini çıkardı. Eski bir Zippo çakmakla yaktığı sigarasından derin bir nefes alıp ağır ağır üfledi. Dumanın White River’ın hâlâ is kokan havasında dağılmasını izledi.</p>

  <p>“Grinton Köprüsü’nün altındaki suyun derinliğiyle ilgili kafana takılan bir şeyler var sanırım… Bir de USB bellekle ilgili soru sorduğun andaki tavrın. İşte beni endişelendiren bu. Ne düşündüğünü bilememek. Neden şüphelendiğini? Yanlış bir şeyler varsa ne olduğunu bilmek istiyorum.”</p>

  <p>“Gerçek şu ki, her iki olayda da katillerin düşünme biçimlerini kafamda bir türlü oturtamadım.”</p>

  <p>Kline sigarasından bir nefes daha aldı. “Bu yanıtı pek aydınlatıcı bulmadım açıkçası.”</p>

  <p>“Kendimi suçlunun yerine koymayı faydalı bulurum. Dünyayı bir de onun gözünden görmek için. Bunu da suçlunun eylemlerini inceleyerek yaparım. Hazırlık süreçlerini, planını gerçekleştirdiği esnada yaptıklarını, sonrasında yapması beklenenleri derinlemesine incelerim. Bu da bana suçlunun nasıl düşündüğünü, karar aşamasına nasıl geldiğini anlama fırsatı verir. Ama bu kez böyle olmuyor.”</p>

  <p>“Neden olmuyor?”</p>

  <p>“Gerçekleşen eylemlerin yarısı diğer yarısıyla çelişiyor çünkü. Failler çok dikkatliler ama aynı zamanda dikkatsizler de. Suikastçıyı ele alalım. Parmak izlerini dış kapıda, pencerede ve banyo kapısında bırakmayacak kadar dikkatli. Ama tuvalet sifonunda parmak izi bırakıyor. Çalışma usulü ve yer seçimi onun gerçek bir profesyonel olduğunu ortaya koyuyor. Ama izi sürülmesi son derece kolay bir araç kullanıyor. Tripodu atmak için riske giriyor. Ama su bunun için gayet sığ, bu yüzden de kolayca görünebilecek bir yeri tercih ediyor.”</p>

  <p>“Bu kaçık katillerin her zaman mantıklı davranmalarını mı bekliyorsun?”</p>

  <p>“Hayır. Yalnızca bariz tutarsızlıkların göz ardı edildiğini düşünüyorum. Aynı kafa karıştırıcı durum Jordan-Tooker olayı için de geçerli. Soğukkanlı, planlı dövülme olayı bu işin kaçık, öfkeyle hareket eden, beyaz ırkın üstünlüğü taraftan, şiddet yanlılarınca gerçekleştirildiğini gösteriyor. Ancak bilgisayarlarını yanlarına almayı akıl edecek derecede dikkatli davranan şüpheliler, içinde suç unsurları içeren bir siteyle bağlantıların bulunduğu bir USB belleği evde bırakma aptallığını da yapmışlar.”</p>

  <p>“USB belleği evde ortalıkta bırakmamışlar ki. Bellek masanın çekmecesinde saklıymış.”</p>

  <p>“Bir dedektifin ilk olarak bakmak isteyeceği bir yerde saklıymış. Tıpkı tripod gibi kolayca bulunabileceği bir yere gizlenmiş.”</p>

  <p>İyiden iyiye neşesi kaçan Kline içini çekti. Kalan sigarasını yere atıp bir süre öylece baktı. “Peki sen ne diyorsun? Herkes yanılıyor mu yani? Aslında şu ana dek hiçbir ilerleme kaydedilmedi mi?”</p>

  <p>“Henüz bir şey diyecek durumda değilim, Sheridan. Sadece aklımda sorular var.”</p>

  <p>Kline bir kez daha iç çekti. Sigaranın üzerine bastı. Ardından cipine binip gözden kayboldu.</p>

  <div style="margin-top:5%"></div>

  <p>Angina istikametindeki eski On Numaralı Yol, yer yer virane haline gelmiş ahırların olduğu, geniş, yemyeşil bir vadinin yanından geçiyordu. Güneye bakan güneşli yamaçlar biçilmiş yonca yığınlarıyla ve etraflarındaki düğün çiçekleriyle doluydu. Ama çöküşteki ekonominin izleri bu muhteşem manzarayı lekeliyordu. Terk edilmiş evler, kepenkleri kapalı dükkanlar, boşaltılmış okullar.</p>

  <p>Gurney’in varacağı yere bir kilometre kala, tenha bir kavşakta, yol kenarındaki küçük bir taburede yaşlı bir adam oturuyordu. Yanındaki kırık dökük bir masanın üzerinde doldurulmuş bir geyik kafasıyla eski bir mikrodalga fırın vardı. Masanın ayaklarından birine dayanmış kahverengi levhaya da teklif yazılmıştı: İkisi 20 dolar.</p>

  <p>Gurney ulaştığı Lucky Larvaton Restoran’ın ön tarafındaki yabani otların her yanı sardığı otoparkı yan yana sıralanan dükkanlarla paylaştığını gördü. Wally’s Odun Sobaları, Öfkeli Dostlar Evcil Hayvan Merkezi, The Great Angina Pizzacısı, Teri’s Tints &amp; Cuts Oto tamirhanesi gibi dükkanların hiçbiri artık faaliyette değildi. Boş bir dükkanın vitrinindeyse Champion Cheese’in yakında burada açılacağını bildiren buruşuk, soluk bir poster vardı.</p>

  <p>Restoran bu boş dükkanların tam karşı tarafındaydı. Yol kenarı mola yerlerinin tipik bir örneği restoranın ciddi bir tadilata ihtiyacı vardı. Yan tarafta park etmiş iki otomobil görünüyordu. Bunlar eski bir Honda Civic’le altmışlı yıllardan kalma, açık mavi bir Chevy Impala’ydı. Öndeyse herhangi bir ayırt edici özelliği olmayan bir kamyonet vardı. Gurney arabasını kamyonetin yanına park etti.</p>

  <p>İçerisinin dekorasyonuna demode denmezdi. Sadece eskiydi. Şehirlilerin kafalarında yarattıkları o suni kasaba cazibesi denen kavramınsa yanından bile geçmediği ortadaydı. Kahverengi yer muşambası delik deşikti. İçerisi yağ kokuyordu ve ışık yetersizdi. Arka taraftaki duvarda köşeleri kıvrık, üzerinde AMERİKA’YI YENİDEN BÜYÜTELİM yazılı bir poster asılıydı.</p>

  <p>Tezgahın uzak köşesinde, yağlı siyah saçlarını iyice arkaya doğru taramış, sert yüz hatlı bir adam kalın kapaklı bir defterin sayfalarını karıştırıyordu. Orta yaşlı, canlılığını yitirmiş sarı saçlı garson kadınsa tezgahın diğer ucundaki bir tabureye ilişmiş tırnaklarını inceliyordu.</p>

  <p>İkisinin tam ortalarındaysa, üzerine soluk bir çiftçi tulumu giymiş, dirseklerini masanın yıpranmış formika yüzeyine dayamış oturan şişman müşterinin gözleri tezgahın arkasındaki mikrodalga fırının üzerindeki eski bir televizyona kilitlenmişti.</p>

  <p>Restoranın cam kenarında birkaç masa vardı. Gurney televizyondan en uzak yere yöneldi. Düşüncelerini Rick Loomis’le yapacağı görüşmeye odaklamaya çalışsa da televizyonun sesi dikkatini dağıtıyordu.</p>

  <p>“…polise sıfır saygı…”</p>

  <p>“…anahtarı fırlatıp…”</p>

  <p>“…en berbat unsurlar sempati topluyor…”</p>

  <p>Sarışın garson kadın yüzünde, uykulu ya da sarhoş gibi görünmesine neden olan bir gülümseyişle yanına geldi. Büyük bir ihtimalle her ikisi de doğruydu. “İyi günler, efendim. Bu harika günde siz nasılsınız?”</p>

  <p>“İyiyim. Siz?”</p>

  <p>Belirsiz gülümseme biraz daha arttı. “Harikayım. Ne arzu ettiğinize karar verdiniz mi yoksa biraz düşünmek ister misiniz?”</p>

  <p>“Sadece kahve alayım.”</p>

  <p>“Tabii ki. Lucky Larvaton yakıt kartınız var mı?”</p>

  <p>“Hayır.”</p>

  <p>“Kartınız olursa ücretsiz yakıt kazanabilirsiniz. İster misiniz?”</p>

  <p>“Şu an için hayır. Teşekkürler.”</p>

  <p>“Tamam. Süt ya da krema?”</p>

  <p>“Krema.”</p>

  <p>“Bir kahve değil mi?”</p>

  <p>“Birini bekliyorum.”</p>

  <p>“Siz Dedektif Rick’le buluşacak beyefendisiniz, değil mi?”</p>

  <p>“Rick Loomis?”</p>

  <p>“Biz ona Dedektif Rick deriz. Çok hoş bir adamdır.”</p>

  <p>“Evet, onunla buluşacağım. Aradı mı?”</p>

  <p>“Size ulaşmaya çalıştığını ama bir türlü başaramadığını söyledi. Buralarda telefonlar bazen çekmiyor. Ne zaman kapsama alanı dışına çıkacağınızı bilemiyorsunuz. Kasaba toplantılarında bununla ilgili bir şeyler yapacaklarına söz veriyorlar. Vaatler, vaatler. Büyükbabam söz kaka olsaydı kimse gübreye para vermezdi, derdi.”</p>

  <p>“Çok zekice. Dedektif Rick’in bana bıraktığı mesajı hatırlıyor musunuz?”</p>

  <p>“Gecikeceğini söyledi.” Tezgaha döndü. “Lou, ne kadar gecikirim demişti?”</p>

  <p>Defteri inceleyen adam başını kaldırmadan cevap verdi. “On beş dakika.”</p>

  <p>Gurney telefonunun saatine baktı. 3:25. Demek ki toplam yirmi dakika bekleyecekti.</p>

  <p>“Buraya çok sık gelir mi?” diye sordu Gurney.</p>

  <p>“Pek sayılmaz.”</p>

  <p>“Ama onu tanıyorsunuz?”</p>

  <p>“Elbette.”</p>

  <p>“Nasıl?”</p>

  <p>“Balkabağı Cinayetleri sayesinde.”</p>

  <p>“Bak şimdi!” Lou oturduğu yerden, başını kaldırmadan çıkışmıştı. “Yine başladın!”</p>

  <p>“Pardon, bir daha söyler misiniz?” dedi Gurney.</p>

  <p>“Balkabağı Cinayetleri,” diye yineledi garson kadın. “Balkabağı mı? Bu bir yerin adı mı?”</p>

  <p>Lou başını kaldırdı. “Cinayet demeyi kes artık. Polisler en ufak bir şey kanıtlayamadı. Kimse içeri atılmadı. Sürekli cinayet demeyi sürdürürsen iftira atma suçlamasıyla hakkında dava açılacak.”</p>

  <p>“Kimse kimseyi dava edecek değil, Lou.”</p>

  <p>“Nasıl derseniz öyle olsun,” dedi Gurney. “Rick Loomis’le ne alakası var peki?”</p>

  <p>Kadın yanıtladı. “Olaydakilerden biriydi. Balkabağı Cinayetlerinde.”</p>

  <p>“Cinayet diye bir şey yok,” diye ısrar etti Lou sesini yükselterek.</p>

  <p>Garson kadın da sesini bir nebze yükseltmişti. “Madem öyle, o ikisi ne yaptı, Lou? Balkabağı yığınlarının altına yatıp doğal yoldan ölmeyi mi beklediler sence?”</p>

  <p>“Üzerlerine balkabakları yığılmamış demiyorum ki. Bunu söylemediğimi sen de biliyorsun. Ben sadece bunun kaza olabileceğini söylüyorum. Çiftliklerde bu tür kazalar hep olur. Bundan daha kötüleri de. Masumiyet karinesi diye bir şey var sonuçta.”</p>

  <p>Garson kadın Gurney’e bakıp sanki ikisi de Lou’nun aptalca konuştuğu hususunda hemfikirlermişçesine başını iki yana salladı. “Oysa gerçek hikaye şu; Evie Pringle’la ve Pringle Squash çiftliğindeki işçilerden biri ilişki yaşıyordu.” ‘İlişki’ kelimesini sanki her kadının can attığı bir olguymuşçasına tasvip edip vurgulayarak söylemişti.</p>

  <p>“Siyah çocukla,” diye söze karıştı Lou.</p>

  <p>“Lou! Sen de pekala onun beyaz sayılabileceğinin farkındasın.”</p>

  <p>“Siyah siyahtır. Bu hamilelik gibi bir şey.”</p>

  <p>Kadın yine başını iki yana salladı. Ardından hikayeyi sürdürdü. “Dedektif Rick, Evie’yle erkek arkadaşının ahırın arkasındaki sığınağa gittiklerini tespit etti. Aynı gün erken saatlerde Evie’nin kocası Dick, Cadılar Bayramı’nın ardından kimse ilgilenmeyeceği için tarlada kalan balkabaklarını toplamış. Alıcısı olmayan üç tonluk balkabaklarını büyük bir kamyona yüklemiş. Bu sırada Evie’yle erkek arkadaşı kapakları kapalı sığınakta işi pişiriyorlarmış. Dick üç ton balkabağını buradan içeri dökmüş. İçeridekiler de bir anda Dick’in korkunç intikamının çıplak kurbanları haline dönüşmüşler.”</p>

  <p>Lou bir kez daha söylenerek, “Dick’in açıklaması son derece mantıklıydı ama,” dedi.</p>

  <p>“Mantıklı bir yalan, demek istiyorsun sanırım.”</p>

  <p>Defteri hızla kapattı. “İntikam da yalan da değil. Balkabaklarını daha sonra gübre yığınıyla karıştırmak üzere hep oraya dökerdi.”</p>

  <p>Kadın başını iki yana salladı. “İntikamla ilgili hiçbir şey bilmiyorsun sen, Lou.”</p>

  <p>Lou bu sözlere bir yanıt bulamamış gibiydi.</p>

  <p>Fırsatı değerlendiren Gurney aklına takılan soruyu sordu. “Neden Loomis bu konuyu sizinle tartıştı?”</p>

  <p>“Çünkü Dick Pringle’la okulda aynı sınıftaymış. Ben de bir alt sınıfta Evie’yle birlikteydim. Sanının karakter yapısını anlamaya çalışmıştı.”</p>

  <p>“Kanaati ne peki?”</p>

  <p>“O da benimle aynı fikirdeydi,” dedi Lou yüksek sesle. “Ortada cinayet filan yoktu. Çünkü Dick aptal değildi. Çiftliği cesetler hâlâ sığınaktayken sattı. Eğer cesetlerin orada olduğunu, er geç bulunacaklarını bilse böyle yapar mıydı? Loomis bunu açıkça görmüştü. Dick’in böyle bir şeyi isteyerek yapmaya kalsa çok daha akıllıca davranacağını anlamıştı.”</p>

  <p>“Şenle aynı fikirdeymiş ha. Yok artık,” diye bağırdı garson kadın. “Tek kanaati vardı, o da Dick’i kodese tıkmak için yeterli kanıt olmadığıydı. Onun yüreğinde bunu bir cinayet olarak gördüğüne inanıyorum.”</p>

  <p>Gurney bir hayli meraklanmıştı. “Pringle karısıyla mevsimlik işçinin ortalıkta olmamasını nasıl açıkladı? Birilerinin bunu fark etmiş olduğunu tahmin ediyorum.”</p>

  <p>Garson kadın yanıt verdi. “Herkese birlikte kaçtıklarını söyledi. Terk edildiği için de insanların sempatisini topladı. Ne zırvalık!”</p>

  <p>Lou elini hızla tezgaha vurdu. “Sana inanamıyorum. Birlikte kaçtıklarını söyledi çünkü kendi de öyle sanıyordu. Herkes öyle sanıyordu. Karınla bir işçi arasında bir şeyler olduğundan şüpheleniyorsun. Sonra günün birinde ikisi birden ortadan kayboluyor. Başka ne gelir aklına? Yani onun böyle düşünmesi son derece mantıklı.”</p>

  <p>“Lou, bazen mantığın üzerine otursan yine anlamayacaksın gibi geliyor bana.”</p>

  <p>Birbirlerini küçümseyerek bir süre bakıştılar. Televizyondaki tartışmacıların sesleri yeniden işitilir oldu. Diğer taraftaki, çiftlik tulumlu, tıknaz adam ekrandaki kötü haber çığırtkanlığını sabit bakışlarla izlemeyi sürdürüyordu.</p>

  <p>“…cinayet oranları artıyor…”</p>

  <p>“…suçlular güçleniyor…”</p>

  <p>Gurney’in telefonu çaldı. Ekranda Kline’ın numarası çıkmıştı. Kalkıp otoparka çıktı. Restoranın loşluğuna alışan gözlerini dışarıdaki parlak ışıkta kısmak zorunda kalmıştı.</p>

  <p>“Ben Gurney.”</p>

  <p>“Neredesin?” Kline’ın sesi telaşlıydı.</p>

  <p>“Angina’yla White River arasındaki, Onuncu Yol’dayım. Neden?”</p>

  <p>“Bir sorunumuz var. Bir polis daha vuruldu. Elimizde henüz ayrıntı yok.”</p>

  <p>“Nerede?”</p>

  <p>“Blustone’da. White River’ın nezih kısmında. Oak Caddesi on iki numara. Şu an ne işin varsa bırak. Adresi navigasyonuna yaz ve oraya git!”</p>

  <p>“Tamam. Ama oraya gittiğimde…”</p>

  <p>“Oraya gittiğinde gözlem yap. Yetki tartışması filan olmayacak. White River polisi orada zaten. Sen olay yerindeki gözüm kulağım olacaksın. Şu an ofisten ayrılamıyorum. Beni bilgilendir.”</p>

  <p>“Herhangi bir şey biliyor musun?”</p>

  <p>“Keskin nişancı saldırısı. Hepsi bu. Başka bir bilgim yok.” Adresi tekrarlarken hat kesildi.</p>

  <p>Hemen Loomis’i arayıp acil bir durum olduğunu belirterek başka bir zaman buluşabileceklerini söylemesi gerektiğine karar verdi. Gelen çağrılardan Loomis’in numarasını ararken onun numarasının dış çağrılara kapalı olduğunu hatırladı. Bu çoğu polisin farkında bile olmadan sahip olduğu bir alışkanlıktı.</p>

  <p>“Kahvenizi içmediniz.”</p>

  <p>Arkadan garson kadın sesleniyordu. Döndüğünde kadının elinde karton bardakla yanına kadar geldiğini gördü. “Krema koydum. İçerideki durumla ilgili kusura bakmayın. Lou bazen çok kalın kafalı oluyor.”</p>

  <p>Gurney bardağı alıp cebindeki cüzdanına uzandı.</p>

  <p>“Boş verin. Bizden olsun. En azından bunu yapabilirim.” Hafifçe gülümser gibiydi.</p>

  <p>“Teşekkürler. Küçük bir iyilik daha isteyebilir miyim?”</p>

  <p>Kadının gülümseyişine şimdi bir ilgi kırıntısı da sinmişti.</p>

  <p>“Dedektif Rick birazdan burada olur. Ona polislik bir durum olduğunu, derhal gitmem gerektiğini, beni aramasını rica ettiğimi söyler misiniz? Onda numaram var.”</p>

  <p>“Tabii ki.” Merak kırıntısı silindi.</p>

  <p>Arabasına binip Kline’ın verdiği adresi GPS’e yazdı ve hız limitini iki kat aşarak otoyola yöneldi.</p>

  <div style="margin-top:5%"></div>

  <p>Kline’ın White River’ın nezih kısmı diye adlandırdığı Oak Caddesi coğrafi olarak Bluestone bölgesinin alt tarafında kalıyordu. Bu cadde kasvetli Grinton bölgesinden kentin kuzey ucunu oluşturan platoya doğru uzanan hafif meyilli yolun hemen başından diğer yöne doğru ayrılıyordu. Gurney’in görebildiği kadarıyla Bluestone’un geri kalanı da sessiz, tenha sokakları, eski ama iyi korunmuş evleri, bakımlı bahçeleri, yol kenarında uzanan ağaç sıralarıyla tıpkı Oak Caddesi gibiydi. Akşamüstü güneşi etrafı iç ısıtıcı parlaklığa bürümüştü.</p>

  <p>Gurney on iki numaralı eve ulaştığında evin önüne rastgele park etmiş beş ekip otosu saydı. Tepe lambaları yanan bu araçlardan ikisinin ön kapıları açıktı. Kaldırım kenarında Mercy Hastanesi’nin bir ambulansı vardı. Üniformalı iki polis memuru sarı renkli olay-yeri şeridi rulosunu açmakla meşguldü.</p>

  <p>Gurney arabasını ekip otolarından birinin yanına park edip, savcılık kimliğini önünde tutarak eve doğru yöneldi.</p>

  <p>Ön taraftaki çimenlerin üzerinde katlanabilir bir sedye vardı. Sedyenin yanında birkaç polisle ilk yardım ekibi bekliyordu. Birkaç metre kadar ileride sweatshirtlü kot pantolonlu bir kadın elinde bir mutfak spatulasıyla çimenlerin üzerine oturmuş, ağlayan bir bebeği andıran sesle inliyordu. Biraz ileride çimenlerin üzerinde sarı bir fırın eldiveni vardı. İlk yardım ekibinden bir kadın yere çömelmiş, kolunu ağlayan kadının boynuna atmıştı. Yanlarında, ayakta duran bir komiser yardımcısı telefonla konuşuyordu.</p>

  <p>Görevliler sedyenin ayaklarını açtı. Sedye hareketlenince çimenlerin üzerindeki kadın da elindeki spatulayı atıp zorlukla doğruldu. Sağlık ekibi sedyeyi arka kapısı açık ambulansa yöneltirken Gurney’in önünden geçti, o da sedyedeki adamı görme imkanı buldu. Yüzü, boynu ve bir omzu kan içindeki adamın kafasının yan tarafına kandan kıpkırmızı kesilmiş bir tampon yerleştirilmişti. Gurney’e yakın olan taraftaki kolu kasılıyordu.</p>

  <p>Gurney’in tecrübeleri, kan miktarıyla tamponun konulduğu yere bakılırsa, adamın beyin atardamarlarında hasar olduğunu söylüyordu. Ama kafatası ve beyindeki yaralanmanın büyüklüğünü anlamak da adamın hastaneye sağ olarak ulaşma şansı olup olmadığını tespit etmek de mümkün değildi. Ancak kafa yaralanması olan kurbanların büyük çoğunluğu hastaneye ulaşmayı başaramazdı.</p>

  <p>Kumral, yuvarlak yüzlü, hamile olduğu ilk bakışta anlaşılan kadın sedyeye ulaşmaya çalışıyor, çatık kaşlı komiser yardımcısıyla kadın sağlık görevlisiyse onu uzak tutmaya uğraşıyordu.</p>

  <p>Sedye ambulansa yerleştirilirken kadın kontrolünü kaybetti. Avazı çıktığı kadar bağırıyordu. “Kocamın yanında olmam lazım!”</p>

  <p>Sağlık görevlisi üzüntülü ve kararsız görünüyordu. Komiser yardımcısı yüzünü buruşturup kadını uzak tutmaya çalışırken kadın adamın kollarında çırpınıyor ve bağırıyordu. “KOCAM!” Kadının umutsuz hali Gurney’e çok dokunmuştu.</p>

  <p>O tarafa yönelip komiser yardımcısına, “Ne oluyor burada?” dedi.</p>

  <p>Adam bir yandan acılı kadınla mücadele ederken, “Sen de kimsin?” diye çıkıştı.</p>

  <p>Gurney kimliğini gösterdi. “Neden onu burada tutuyorsunuz?”</p>

  <p>“Amirin emri.” Adamın sesi hafif hafif yükseliyordu. “Kocasının yanında olması gerek.”</p>

  <p>“Amirim dedi ki…”</p>

  <p>“Bana ne senin amirinden!”</p>

  <p>Ambulans park yerinden Oak Caddesi’ne yöneldi.</p>

  <p>Kadın çığlık çığlığaydı. “Bırakın beni…”</p>

  <p>“Tamam, yeter artık!” dedi Gurney. “Şimdi hastaneye gidiyoruz! Sorumluluk bende. Adım Dave Gurney. Bölge savcısının ekibindenim.”</p>

  <p>Adam Gurney’in sözlerine hiçbir tepki vermese de kadının kolundaki parmaklarını biraz gevşetti. Bu da Gurney için kadını onun elinden kurtarıp kendi aracına yöneltmesi için yeterli olmuştu. Münakaşayı gören diğer polis memurları dikkat kesilmişlerdi ama ne yapacaklarını bilemiyorlardı.</p>

  <p>Gurney kadının yan koltuğa oturmasına yardım etti. Sürücü tarafına yöneldiği esnada lacivert bir Ford Explorer hızla gelip arabasının önünde durdu.</p>

  <p>Arka kapı açıldı, Judd Turlock dışarı fırladı. Gurney’in arabasının içine baktı.</p>

  <p>“Ne yapıyor o orada?” Bunu sanki yanıt umurunda değilmiş gibi sormuştu.</p>

  <p>“Onu hastaneye götürüyorum. Şu an kocası ölüyor olabilir.”</p>

  <p>“Önce onunla bir konuşayım. Sonra götürürsün.”</p>

  <p>“Ne dediğimi pek anlamadın galiba. Çek arabanı önümden.” Turlock bir an için şaşırır gibi oldu. Sonra yüzünde az önceki tehditkar ifade belirdi. Kontrollü bir ses tonuyla, “Hata yapıyorsun,” dedi.</p>

  <p>“Etrafına bir bak.” Gurney kaldırımın diğer tarafını, ellerinde cep telefonlarıyla fotoğraf çekenleri gösterdi. “Herkes şu an olanları kaydediyor. Ve sen arabanla benim geçmeme engel oluyorsun. İmaj önemlidir değil mi?” dedi yüzünde beliren iğneleyici gülümseyişle.</p>

  <p>Turlock hiçbir şey söylemeden boş boş bakmakla yetindi.</p>

  <p>“Bazı mesajların çok büyük etkileri olur,” dedi Gurney. Dönüp camları kapalı aracına baktı. İçerideki kadının kendisini duyamayacağından emin olunca da, “Mesela yarın haber sitelerinde şöyle bir manşet düşünsene: ‘Hamile Kadınla Ölmek Üzere Olan Kocasını Ayıran Polis Şefi.’ Sence amirin bu manşeti sever mi? Hızlı düşün. Her geçen saniye kariyerin eriyor,” dedi.</p>

  <p>Turlock’un dudağının ucunda çirkin bir gülümseyiş belirdi. “Tamam,” diye fısıldadı. “Kendi bildiğin gibi yap. Şimdilik.”</p>

  <p>Şoförüne eliyle işaret etti. O da arabayı ancak Gurney’in arabasının kıl payı geçebileceği kadar kıpırdattı. Gurney oradan geçip Mercy Hastanesi’ne doğru yola koyuldu.</p>

  <p>GPS’in yardımıyla uzun caddenin sonundaki hastane tabelasını hemen bulması yan koltuktaki kadını bir nebze rahatlatmıştı. Bu da Gurney’e ona olanları görüp görmediğini sorabilme fırsatı verdi.</p>

  <p>Kadın titreyen sesiyle, “Kapıdan daha yeni çıkmıştı. Bir ses duydum. Sanki eve taş atılmış gibi. Çıkıp baktığımda… Ben…” Dudağını ısırdı. Sustu.</p>

  <p>Gurney sesin kocasının kafatasını sıyırıp eve isabet eden kurşundan geldiğini tahmin ediyordu. “Silah sesi nasıldır bilir misiniz?” diye sordu.</p>

  <p>“Evet.”</p>

  <p>“Böyle bir şey duydunuz mu?”</p>

  <p>“Hayır.”</p>

  <p>“Dışarı çıktığınızda kimseyi gördünüz mü? Uzaklaşan bir araba? Ya da herhangi bir hareket.”</p>

  <p>Kadın başını iki yana salladı.</p>

  <p>Hastaneye geldiklerinde görevliler sedyeyi ambulanstan indiriyorlardı.</p>

  <p>Gurney, Outback’ini ambulansın yanına çektiği anda yolcu kapısını açan kadın dışarı fırladı. Sonra birden durup geri döndü.</p>

  <p>“Yaptıklarınız için teşekkür ederim,” dedi. “Çok teşekkür ederim. Daha adınızı bile bilmiyorum.”</p>

  <p>“Dave Gurney. Umarım kocanız iyileşir.”</p>

  <p>“Ah, aman Tanrım!” Kadın elini ağzına götürürken gözleri fal taşı gibi açılmıştı.</p>

  <p>“Ne? Ne oldu?”</p>

  <p>“Siz Rick’in bugün buluşacağı kişisiniz!”</p>
</body>
</html>