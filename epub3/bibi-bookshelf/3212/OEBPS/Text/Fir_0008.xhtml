<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>8</h1>

  <p>Ne yazık ki huzur ve sükunet onun doğal hali değildi. Birkaç saatlik düzensiz uykusu esnasında asıl doğasını oluşturan beyninin kimyası yeniden devreye girip Gurney’in alışık olduğu düşük seviye gerginlikle harmanlanmış huzursuz edici rüyalarını tetiklemişti.</p>

  <p>Arada uyandığı bu anlardan birinde yağmurun dindiğini, seyrelen bulutların arasında dolunayın belirdiğini, çakalların ulumaya başladığını fark etti. Sonra yeniden uykuya daldı.</p>

  <p>Evin yakınlarından gelen bir uluma sesi onu bir kez daha uyandırdı. Rüyasında Trish Gelter’ı küp biçimindeki beyaz nergis tarlasında dolaşırken görüyordu. Küpün köşesini her dönüşünde, “Eğlence meraklısı olan benim,” diyordu. Arkasından da kan revan içinde bir adam geliyordu.</p>

  <p>Gurney bu görüntüyü zihninden atıp yeniden uyumaya çalıştı ama aralıksız devam eden uluma sesi ve tuvalete gitme ihtiyacı sonunda onu yataktan kaldırdı. Duş alıp, tıraş oldu. Üzerine kotuyla eski NYPD tişörtünü geçirdi. Sonra da kendine kahvaltı hazırlamak üzere mutfağa yöneldi.</p>

  <p>Yumurtasını, tostunu ve iki fincan kahvesini bitirdiğinde güneş doğudaki çam ağaçlarıyla bezeli tepelerde yükselmeye başlamıştı. Cam kapıları açıp içeriyi sabahın tertemiz havasıyla doldururken elma ağacının yanındaki kümesten sabah patırtılarını kopartan tavukların gıdaklamalarını duydu. Bahçeye çıkıp bir süre Madeleine’in kuşkonmazların etrafına döşediği çıtaların üzerine tüneyen sakalarla parusları izledi. Bakışları öteye, ahıra, gölete oradan da kendi kazı alanına dek uzandı.</p>

  <p>Göletin üzerinden geçen yolu taşlardan temizlemeye çalışırken tesadüfen keşfettiği yapının tarihi bir kalıntı olduğu artık net biçimde seçiliyordu. Aklından bir ara gelip bakması için Dr. Walter Thrasher’ı çağırma düşüncesi geçti. Bölgenin adli tabibi olması dışında Thrasher bir tarih meraklısıydı. Ayrıca Koloni dönemi eserlerinin koleksiyonunu yapıyordu. İlk zamanlar Gurney onu işe karıştırma fikrine pek yanaşmamıştı ama şimdi bunu istiyordu. Onun bu eski evle ilgili görüşleri enteresan olabilirdi. Ayrıca onunla bu vesileyle iletişim halinde olmasının, ileride Kline’ın White River soruşturmasına müdahil olma davetini kabul ederse faydası dokunabilirdi.</p>

  <p>Eve dönüp, telefonunu aldıktan sonra yeniden bahçeye çıktı. Telefon defterinde gezinip Thrasher’ın numarasını buldu, sonra da numarayı tuşladı. Aramayı telesekreter yanıtladı. Kayıtlı mesaj tıpkı Hardwick’inki kadar kısaydı. Tabii onunki kadar kaba değildi tam tersine nazik bir ses tonunu tercih etmişti. Arayandan sadece adını ve numarasını bırakmasını istiyordu ama Gurney bazı ayrıntıları eklemeye karar verdi.</p>

  <p>“Dr. Thrasher, ben Dave Gurney. Mellery cinayetinde tıbbi inceleme yaptığınız sırada tanışmıştık. Biri sizin Koloni tarihi ve New York kırsalı arkeolojik kalıntıları hususlarında uzman olduğunuzdan bahsetmişti. Ben de sizi bu yüzden arıyorum. Çünkü arazimde on sekizinci yüzyıla dek uzandığını tahmin ettiğim bir arkeolojik kalıntıya rastladım. Bölgede çok çeşitli kalıntılar var. Et kesmekte kullanılmış aletler, abanoz saplı bıçak, demir zincir halkaları. Eğer yanılmıyorsam, çocuk dişleri gibi insan kalıntıları. Eğer bu konuda görüşmek isterseniz cep numaramdan bana ulaşabilirsiniz.” Gurney telefon numarasını verip görüşmeyi bitirdi.</p>

  <p>“Dışarıda biriyle mi konuşuyorsun?”</p>

  <p>Dönünce Madeleine’in cam kapıların yanında durduğunu gördü. Üzerinde pantolonuyla spor ceketini görünce bugünün ruh sağlığı kliniğinde çalışacağı günlerden biri olduğunu hatırladı.</p>

  <p>“Telefondaydım.”</p>

  <p>“Ben de Gerry geldi sandım. Beni bugün o alacak.”</p>

  <p>Bahçeye çıkıp yüzünü sabah güneşine doğru kaldırdı. “Böyle günlük güneşlik günlerde büroya tıkılıp kalmaktan nefret ediyorum.”</p>

  <p>“Buna mecbur değilsin ki. Hayatımızı idame ettirecek kadar paramız var…”</p>

  <p>Madeleine sözünü kesti. “Onu kastetmedim. Keşke hastaları böyle havalarda dışarıda kabul edebilsek. Bu onlar için de iyi olurdu. Temiz hava. Yemyeşil otlar. Masmavi gökyüzü. Ruhlarına iyi gelirdi.” Sonra başını çevirdi. “Gerry’nin arabasının sesini duyuyorum galiba.”</p>

  <p>Kısa bir süre içinde sarı bir VW Beetle aşağıdaki dönemeçli yolda belirdi. Madeleine, “Tavukları dışarı çıkarırsın, değil mi?” diye sordu.</p>

  <p>“Sırası gelsin yaparım.”</p>

  <p>Madeleine, sesindeki hoşnutsuz ifadeyi duymazdan gelerek onu öpüp kuşkonmaz tarhının yan tarafındaki küçük yola doğru yöneldiği esnada, şen şakrak terapist arkadaşı Geraldine Mirkle arabasının camını indirip bağırdı. “<i>Andiamo</i>!<a id="footnote1"></a><sup><a href="../Text/Fir_0008.xhtml#bookmark1">1</a></sup> Manyaklar bizi bekliyor!” Gurney’e göz kırptı. “Personeli kastettim!”</p>

  <p>Gurney kıvrıla kıvrıla uzanan engebeli yolda ahıra kadar arkalarından baktı. Sonra araba gözden kayboldu.</p>

  <p>İçini çekti. Madeleine’in kümesle ilgili hatırlatmasına verdiği tepki çok çocukçaydı. Bu; işin ertelemesine hiç gerek olmadığı halde her şeyi kendi kontrolü altında tutmaya çalışmasının aptalca bir yoluydu sadece. İlk karısı onun tam bir kontrol manyağı olduğundan şikayet eder dururdu. Tabii yirmili yaşlarının başında kendisi bunu göremezdi. Ama durum şimdi ayan beyan ortadaydı. Aslında Madeleine bu tavrına gülüp geçmek dışında bir tepki vermez, bu da yaptığının kendisine daha çocukça gelmesine sebep olurdu.</p>

  <p>Kümese yönelip küçük kapıyı açtı. Yemeleri için çiftlik tavuklarına çekirdek içleriyle buğday taneleri attı. Dört tavuk dışarı çıkıp hemen yemleri gagalamaya başladı. Bir süre durup tavukları seyretti. Bir yandan da tavuklar günün birinde bana da Madeleine’e olduğu kadar büyüleyici gelecek mi diye düşünmeden edemedi.</p>

  <p>Dokuza birkaç dakika kala kahvaltı masasına oturup dizüstü bilgisayarını açarak, RAM’ın web sitesindeki “Canlı Yayın” sekmesini tıkladı. Basın toplantısının başlamasını beklerken telefonu çaldı. Ekrandaki isim çok da yabancı değildi.</p>

  <p>“Ben Gurney.”</p>

  <p>“Ben Walter Thrasher. Önemli bir tarihi eser mi buldunuz?”</p>

  <p>“Sizin görüşünüz benimkinden çok daha anlamlı olacaktır elbette. Gelip bakmayı arzu eder miydiniz?”</p>

  <p>“Dişlerle ilgili bir şeyler mi söylemiştiniz? Bir de siyah saplı bıçakla?”</p>

  <p>“Diğer şeyler de var. Zincir parçaları, kapı menteşeleri, bir cam kavanoz.”</p>

  <p>“Devrim öncesi dönemden kalma mı?”</p>

  <p>“Sanırım. Binada Hollanda tarzı taş kullanılmış.”</p>

  <p>“Bu tek başına bir şey ifade etmez. Gelip bakarım. Yarın. Sabah erken saatte. Uygun musunuz?”</p>

  <p>“İşimi ona göre ayarlarım.”</p>

  <p>“O zaman sabah görüşürüz. Tabii buralarda birileri öldürülmezse.”</p>

  <p>Thrasher herhangi bir kapanış sözcüğü söylemeden telefonu kapattı.</p>

  <p>RAM’ın haber spikeri basın toplantısının başlamak üzere olduğunu söylerken ekranın altında büyük harflerle bir yazı belirdi:</p>

  <hr class="gecis"/>

  <p class="yasla-orta">RESMİ KAYNAKLAR ŞOK EDİCİ YENİ GELİŞMELERİ AÇIKLIYOR</p>

  <hr class="gecis"/>

  <p>Görüntü, spikerden kameranın karşısındaki masanın arkasında yüzlerinde metanetle kaygı karışımı ifadelerle oturan, ciddi takım elbiseli üç adama döndü. Her birinin önünde isimleri ve unvanları yazılıydı. Belediye Başkanı Shucker, Şef Beckert, Bölge Savcısı Kline.</p>

  <p>Gurney dikkatini bir yönetmenin deniz kuvvetleri subayı rolünü vereceği biri gibi gözüken Beckert’a yöneltti. Kırklı yaşlarda, gayet fit görünen, sivri çeneli, kararlı bakışlı, asker tıraşlı, kır saçlı adam grubun çekim merkezini oluşturuyordu.</p>

  <p>Belediye Başkanı Shucker, kelleşen kısımları henüz dökülmeyen açık kahverengi saçlarını uzatarak kapatma çabasında, kalın dudaklı, şüpheci bakışlı, şişman bir adamdı.</p>

  <p>Beckert’ın diğer tarafında oturan Kline’ınsa çatışan yanları her zamankinden fazla belirgindi. Yüzündeki kararlı ifadeyi dudaklarında, durgun suda rahatsız edici titreşimler yaratan San Andreas Fayındaki hafif hareketleri hatırlatan ufak seğirmeler boşa çıkartıyordu.</p>

  <p>KRİZDE GELİŞME, sözcükleri ekranda yanıp sönerken kamera Beckert’a yöneldi. Yanıp sönen yazının kayboluşuyla birlikte o da konuşmaya başladı. Sesi berrak, kuru ve aksansızdı. Bu ses tonu Gurney’e nereden tanıdığını çıkartamasa da tanıdık gelmişti.</p>

  <p>“Bir saat önce White River Emniyeti Özel Silahlar ve Taktikler Birimi, Siyahileri Savunma Birliği’nin merkezine başarılı bir operasyon düzenledi. Gerekli arama izinleri alınarak gerçekleştirilen operasyon sırasında merkezde önce güvenlik sağlandı ardından da arama gerçekleştirildi. Dosyalar, bilgisayarlar ve telefonlarla diğer olası kanıt içerebilecek materyaller mahkeme tarafından incelenmek üzere alıkonuldu. On dört kişi saldırı, taciz, polise mukavemet, uyuşturucu bulundurma ve silahlı eylemlere karışma suçlamaları neticesi gözaltına alındı. Bu işlem polis memuru John Steele’in vurularak öldürülmesi sonucu elde ettiğimiz güvenilir bilgilere dayanarak çıkartılan arama izniyle yapıldı. White River’ın en iyi memurlarından biri olan, benim de şahsen saygımı ve hayranlığımı kazanmış polis memuru arkadaşımızın aşağılık katilini yakalamak için tüm soruşturma ekiplerimizin teyakkuzda olduğundan hiç şüpheniz olmasın.” Sonra ölene gösterdiği saygının ifadesiyle başını eğip bir süre bekledi.</p>

  <p>“Çok önemli bir talebim var. SSB’nin iki üst düzey üyesi, Marcel Jordan’la Virgil Tooker, Memur Steele’in vurulmasından sadece yarım saat önce Willard Park’ta yapılan gösteriden ayrılırken görüldü. Onların saldırı gerçekleştiği sırada nerede olduklarını öğrenmek istiyoruz. Aynı şahısların bu sabah SSB merkezine gerçekleştirdiğimiz baskından hemen önce oradan ayrıldıklarını düşünmemize neden olan birtakım bulgulara da eriştik. Kısacası bu şahısları bulmamız hayati derecede önemli. Eğer onların nerede olduklarını biliyorsanız ya da onları bulmamıza yarayacak herhangi bir bilgiye sahipseniz bizi günün her saati arayabilirsiniz.” Ekranda 800’lü bir numara ve altında da POLİS HATTI yazısı belirirken Beckert sözlerini sürdürdü. “Topluma karşı gerçekleştirilmiş bu canavarca saldırı, karşısında tüm güçlerimizi bulacaktır. Orman yasalarının zafere ulaşmasına izin vermeyeceğiz. Bu anarşi ortamına son vermek için ne gerekiyorsa yapılacaktır. Size söz veriyorum. Düzeni bozamayacaklar.”</p>

  <p>Konuşmasını kararlılığını yansıtan öfke dolu bakışlarla sonlandıran Beckert, Shucker’a döndü.</p>

  <p>“Sayın Başkanım, siz de bir şeyler söylemek ister misiniz?” Shucker gözlerini kırpıştırdı. Elindeki kağıda şöyle bir baktı. Sonra başını kaldırıp kameraya bakarak konuşmaya başladı. “Öncelikle, Bayan Steele’e başsağlığı dilemek istiyorum.” Sonra başını yeniden kağıda eğdi. “Toplumu korkuya sevk etmek gayesiyle bizleri koruyan kahramanlara karşı alçakça saldırılar düzenlenmektedir. Güzel kasabamızın yeniden huzur ortamına kavuşması için böylesi aşağılık olayların derhal son bulması gerekmektedir. Dualarımız Steele ailesi ve White River’ın cesur koruyucuları için.” Elindeki kağıtları katladı. Sonra başını kaldırıp ekledi. “Tanrı Amerika’yı korusun!”</p>

  <p>Beckert, Kline’a döndü. “Sheridan?”</p>

  <p>Bölge savcısı son derece azimli bir ses tonuyla sözlerine başladı. “Yasaların egemenliğine, onları uygulamaya ant içmiş görevlilere saldırarak meydan okuma suçuyla hiçbir şey mukayese edilemez. Bürom bu soruşturma süresince, gerçeğin bulunması ve gerek Steele ailesi gerekse de tüm ülke için adaletin sağlanması noktasında elindeki tüm kaynakları kullanacaktır.”</p>

  <p>Bu sırada spikerin sesi işitildi. “Çok teşekkürler. Şimdi RAM Analiz Ekibi ’nin yönelteceği soru cevap kısmına geçiyoruz.” Soru yöneltenlerin sadece sesleri ekrana yansıyordu.</p>

  <p>Birinci erkek sesi: “Şef Beckert, Jordan’la Tooker’ın suikastın baş şüphelileri oldukları görüşünde misiniz?”</p>

  <p>Beckert ifadesiz bir yüzle yanıt verdi: “Soruşturmamızın şu aşamasında baş şüpheliler oldukları ortada.”</p>

  <p>İkinci erkek sesi: “Onları şu an kaçak olarak kabul ediyor musunuz?”</p>

  <p>Beckert aynı ses tonuyla devam etti: “Onları derhal bulmak istiyoruz. Ama şu ana dek ortaya çıkmadılar. Nerede oldukları da bilinmiyor.”</p>

  <p>Birinci kadın sesi: “Onların suikasta katıldıklarına dair elinizde delil var mı?”</p>

  <p>Beckert: “Az önce de söylediğim gibi, onları bir an evvel bulmak bizim için çok önemli. Bunun için de tüm kaynaklarımızı kullanıyoruz.”</p>

  <p>Aynı kadın sesi “Sizce Jordan’la Tooker yaptığınız baskından önce oradan kaçtılar mı?”</p>

  <p>Beckert: “Mantıklı her insan benzer sonuca ulaşır.”</p>

  <p>Birinci kadın sesi: “Sürmekte olan kaos ortamıyla ilgili planınız nedir? Grinton bölgesinde hâlâ yangınlar çıkıyor.”</p>

  <p>Beckert: “Tüm güçlerimizle olaylara müdahale edeceğiz. Planımız bu. Kargaşaya da kargaşayı tetikleyenlere de asla hoşgörü göstermeyeceğiz. Yağma ve kundaklama olaylarını siyasi protesto maskesi altına gizleyerek yapmaya niyetlenenler bu sözlerimi dikkatle dinlesin: Tüm personelime, kanunlara saygılı yurttaşlarımızı korumak için gerektiği anda öldürücü ateşli silahlarını derhal kullanmaları talimatını verdim.”</p>

  <p>Bir diğer kadın sesi şef Beckert’a SWAT ekibinin SSB merkezine yaptıkları baskın esnasında silahlı bir direnişle karşılaşıp karşılaşmadıklarını sordu. O da operasyon esnasında silahların çekildiğini daha fazla bilgininse resmi suçlama tutanaklarının doldurulmasından sonra açıklanacağını belirtti.</p>

  <p>Aynı kadın sesi müdahale esnasında her iki taraftan da yaralananların olup olmadığını sordu. Beckert yine yanıt niteliği taşımayan, “Daha fazla bilgi sonra verilecek,” ifadesini tekrarlarken Gurney bilgisayar ekranından saati kontrol etti. Saat dokuzu çeyrek geçiyordu. Bu da Hardwick’le buluşmak için evden çıkması gerektiği anlamına geliyordu. Her ne kadar basın toplantısının ilerleyen bölümlerinde olabilecekleri merak ediyorsa da RAM’ın daha sonra yayınlamak üzere tüm toplantıyı arşivine kaydettiğini biliyordu. Dizüstü bilgisayarını kapatıp cep telefonunu aldı ve otomobiline binmek üzere dışarı yöneldi.</p>

  <hr class="line"/>

  <p><a id="bookmark1"></a><a href="../Text/Fir_0008.xhtml#footnote1">1</a></p>

  <p><i>Andiamo: İtalyanca,</i> Hadi gidelim! (Çev. N.)</p>
</body>
</html>