<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>37</h1>

  <p>Üç dakika sonra Torres’in Crown Victoria’sı eyalet yoluna doğru saparken Hardwick’in motoru etrafı inleten kırmızı GTO’su otoparka girdi.</p>

  <p>Hardwick indi. Hızla kapattığı kapıdan sadece eski Detroit arabalarında duyulabilecek bir ses yükselmişti. Yan gözle uzaklaşan arabaya baktı. “Şu arabadaki tip de kim?”</p>

  <p>“Mark Torres,” dedi Gurney. “Steele ve Loomis olaylarının soruşturma şefi.”</p>

  <p>“Sadece suikastların mı? Oyun parkı cinayetlerine kim bakıyor?”</p>

  <p>“Dört dakika kadar o baktı. Sonra Beckert yetkiyi kendi alıp hemen ardından da Turlock’a devretti.”</p>

  <p>Hardwick omuz silkti. “Her zaman olduğu gibi. Davul Dell’de tokmak Turd’un boynunda.”</p>

  <p>Gurney öne geçip az önce Torres’le oturdukları masaya yöneldi. Marika gelince de bir duble espresso daha istedi. Hardwick ise Abelard’s’ın büyük kupada servis edilen özel koyu filtre kahvesini istedi.</p>

  <p>“Beckert ile ilgili ne öğrendin?” diye sordu Gurney.</p>

  <p>“Bana anlattıklarının çoğu kulaktan dolma söylentilerden, zırvalıklardan ibaretti. Bazıları kısmen doğru olabilir ama hangi kısımlar doğru bilmiyorum.”</p>

  <p>“Sen sırları sezersin.”</p>

  <p>“Sır benim göbek adım. Neyse, hikaye şu: Dell, Cordell’in kısaltması. Aslında İkinci Cordell Beckert olarak tanınıyor. Bazı meslektaştan ona CB-İki diyorlarmış. Yani aile ağacında başka bir Cordell Beckert daha varmış anlayacağın. Cory Payne de aslında Üçüncü Cordell Beckert olarak vaftiz edilmiş.</p>

  <p>“Dell, Utica’da kırk altı sene önce doğmuş. Babası polismiş ve bir uyuşturucu satıcısı tarafından vurulunca kötürüm olmuş. Elleri, ayakları tutmaz olmuş. Dell on yaşındayken de ölmüş. Ortaokuldan sonra - aslında bu kısmı sana zaten anlatmıştım - Dell Virginia kırsalındaki bir askeri hazırlık okulundan burs kazanmış. Bayard-Whitson Akademi. Judd Turlock’la tanıştığı ve de Judd’ın çocuk mahkemesinde yargılanmasına neden olan suçu işlediği yer burası. Bu konuya birazdan döneceğim. Bayard-Whitson’dan sonraysa…” Gurney sözünü kesti. “Beckert’ın babasının başına gelenleri uyuşturucuyla mücadelesinin nedenleri arasında göstermemesi enteresan. Çünkü karısının ölümünden faydalanmayı bilmiş.” Hardwick omuz silkti. “Belki babası umurunda değildi.”</p>

  <p>“Ya da tam tersi. Bazıları kendilerini en çok etkileyen şeyler hakkında hiç konuşmamayı tercih eder.”</p>

  <p>Marika, Hardwick’in kahvesini bırakıp uzaklaştı.</p>

  <p>Kadının kulak misafiri olamayacak kadar uzaklaşmasının ardından Hardwick sözlerini sürdürdü. “Bayard-Whitson’dan sonraysa Choake Hıristiyan Okulu’na gitmiş. Orada ilk karısı Melisa Payne’le tanışıp evlenmiş. Cory, Dell’in Choake’in askerliğe hazırlık programından mezun oluşunun hemen ardından dünyaya gelmiş. Donanmaya teğmen olarak katılıp, dört yıllık hizmetinin ardından yüzbaşılığa yükselmiş. Ardından da NYEP’ye katılmış. Donanma subayı geçmişi sayesinde sonraki yedi, sekiz yıl içinde hızla terfi etmiş. İşi hep birinci sırada gelirmiş. Ailesiyse açık arayla ikinci sıradaymış. İşte bu dönemde Melissa’nın ağrı kesicilere düşkünlüğü başlarken Cory de ufaktan kayışı sıyırmaya başlamış. Zaten bunları sana anlatmıştım.”</p>

  <p>“Askerlik şubesini ateşe vermeye kalkması da yaptıklarının zirvesi herhalde?”</p>

  <p>“Öyle. Ama aileyi o günlerden tanıyan birinden başka bir şey daha öğrendim. Tabii yalan olması da mümkün. Bak, sana iyilik yapayım diye kendini ne sıkıntılara sokuyorum. Yıllardır konuşmadığım insanları arayıp, canlarını sıkacak bir dolu soru sorup durdum. Beni başlarından savmak için masal uydurmuş olmaları mümkün.”</p>

  <p>“Ben olmasam da sen kendi başını belaya sokmaya bayılırsın. Neyse. Ne buldun?”</p>

  <p>“Babasının o küçük pisliği sonunda hapishane disiplinindeki o yatılı okul gibi bir yere, artık her ne haltsa, göndermesinden iki, üç ay öncesinde Cory’nin uyuşturucu müptelası bir kız arkadaşı varmış. Cory on ikisinde, yaşına göre iri, saldırgan bir çocukmuş. Kız da belki on dördünde falanmış. Sağda solda esrar satıyormuş. Dell onu yakalayıp, uyuşturucu bulundurmaktan ıslahevine göndermiş. Bunu daha ziyade Cory’ye babasının onaylamadığı kişilerle takılmaya devam etmesi durumunda neler olacağım göstermek için yapmış. Ama kıza ıslahevinde tecavüz etmişler. Büyük olasılıkla ıslahevi yöneticilerinden ikisi yapmış bunu. Kız da kendini asmış. Böyle bir şey işte. Hikaye uzayıp gidiyor. Her neyse, bu olayın ardından Cory iyice zıvanadan çıkmış ve sonunda o okula yollanmış.”</p>

  <p>“Beckert o çocuğun ölümünden hiç üzüntü duymamış mı?”</p>

  <p>“Umurunda bile olmamış.”</p>

  <p>Gurney dalgın bir tavırla espressosunu yudumladı. “Yani herif oğlunun kız arkadaşını tecavüze uğrayıp sonunda da canına kıyacağı bir yere tıkıyor, çocuk buna tepki gösterince de onu davranış düzeltme adı altındaki bir cehennem çukuruna atıveriyor.</p>

  <p>Umutsuz karısı ya tesadüfen ya da pek de tesadüf olmayacak biçimde aşırı doz eroinden ölünce bunu uyuşturucu savaşçısı imajını parlatmak için kullanıyor. Şimdi zamanı ileri sarıp günümüze gelelim. İki White River polisi öldürüldü. Somut olmaktan uzak birtakım deliller aracılığıyla oğlunun suçlu olabileceğini ileri sürüp, ülkenin en popüler haber programlarından birine çıkıyor ve orada yalnızca oğlunun cinayet suçuyla tutuklanması talimatını vermekle kalmayıp, sırf adaletin yerini bulması amacıyla kendi etkileyici mesleki kariyerini de feda ediyor. Biliyor musun, Jack? Bu herif midemi bulandırıyor benim.”</p>

  <p>Hardwick’in bakışlarından hiçbir zaman eksik olmayan o sorgulayıcı ifade biraz daha belirginleşmişti. “Ondan hoşlanmamanın nedeni adamın kendi oğluna karşı zayıf delilleri kesin kanıt olarak kabul etmesi mi? Yoksa sunduğu delilleri ondan hoşlanmadığın için mi zayıf buluyorsun?”</p>

  <p>“Yorumlarımın gerçeklikten uzak olduğunu hiç sanmıyorum. Çok basit bir şey var. Delil diye sunduklarının hepsi sökülüp takılabilecek yerlerde. İç kapılarda, duvarlarda, pencerelerde ya da evin yapısına ait herhangi bir yerde tek bir parmak izi bile yok. Bu sana tuhaf gelmiyor mu yani?”</p>

  <p>“Tuhaflıklar hep olur. Dünya zaten tuhaflıklar fabrikası gibi.”</p>

  <p>“Bir şey daha var. Torres biraz önce bana Turlock’un bir emlak firmasıyla bağlantısının olduğunu, bu sayede de sözde delillerin bulunduğu evlere rahatlıkla girip çıkma imkanına sahip olduğunu söyledi.”</p>

  <p>“Dur bir dakika. Eğer Turlock’un eve sahte kanıtlar yerleştirdiğini ileri sürüyorsan aslında Beckert’ı suçluyorsun demektir. Çünkü Turlock, tanrısının onaylamadığı hiçbir şeyi yapmaz.”</p>

  <p>“Sifon düğmesinin değişmiş olması birinin Cory Payne’in suçlanması amacını güttüğünü ortaya koyuyor. Bunun başka mantıklı bir izahı yok. Benim Turlock’la Beckert hakkında tek söylediğim şey, onların bu işte parmaklarının olabileceği.” Hardwick kendine has, mide asidinden muzdarip birinin yüz ifadesiyle bakıp, “Beckert’ın pislik olduğunu kabul ederim. Ama konu kendi oğluna iftira atmak olunca… Nasıl bir insan bunu yapar ki?”</p>

  <p>Gurney omuz silkti. “Hırsının körleştirdiği bir psikopat.”</p>

  <p>“Ama neden? Psikopatların bile bir nedeni olur. Bunun zerre kadar mantıklı bir nedeni yok. Bu Cory’nin suikastçı olmasından çok daha zayıf bir ihtimal gibi görünüyor. Ayrıca sifonla ilgili tuhaflığı denklemden çıkardığımızda senin tüm teorin çöker. Tesisatın söküldüğünü düşündürten izleri yanlış yorumlamış olamaz mısın?”</p>

  <p>“Bir tanesinin üzerinde cinayet soruşturmasının en önemli parmak izlerinin bulunduğu iki tesisatın da sökülüp yeniden takılmış olması çok büyük bir tesadüf olur, doğrusu.”</p>

  <p>Hardwick başını iki yana salladı. “Konuya bir de cinayet nedeni penceresinden bak. Sonra da Cory Payne hakkında bildiklerimize bak. Radikal, dengesiz, öfke dolu. Babasından, hatta tüm polislerden nefret ediyor. Herkesin içinde emniyet mensuplarına az atıp tutmamış. Onun her zaman söylediği bir cümleyi SSB slogan yapmış. ‘Asıl sorun polis katilleri değil katil polislerdir.’ YouTube’da yaptığı konuşmalardan birini dinledim. Mazlumların intikamının alınmasının ahlaki bir görev olduğunu söyleyip, polis katillerini savunmak için de İncil’e atıfla bulunuyor. Kız arkadaşının iki idareci tarafından tecavüze uğramasının onun çürümüş zihninde nasıl etki yaratacağını göremiyor musun? Lanet olsun, Gurney, herifin üzerine atfedilen suçun baş şüphelisi olduğu o kadar açık ki.”</p>

  <p>“Bununla ilgili tek bir sorun var. Bu cinayetleri işlemek için dünyadaki tüm sebeplere sahip olabilir ama o salak değil. Suikastları gerçekleştirdiği yerlerde parmak izini bırakmaz. Üzerinde DNA izleri olan yara bandını klozete atmaz. Tespiti kolay bir arabayla cinayet mahallerine park edip sonrasında da her yanı trafik kameralarıyla dolu sokaklarda dolaşmaya kalkmaz. Tabii bunu yapmasının başka bir nedeni yoksa. Yakalanmayı istiyor ya da bu suikastların sorumluluğunu üsteleniyor falan da değil. Çünkü en ufak bir suçlamayı dahi kati şekilde reddediyor. Ayrıca kurbanların seçimiyle ilgili de bir sorun var. Neden teşkilatta en az nefret etmesi gereken iki polisi seçsin ki? Mantıken de duygusal olarak da bunun hiçbir açıklaması yok.”</p>

  <p>Hardwick artık sıkılmıştı. Her iki avucunu açarak, “Sence Beckert’ın öz oğluna iftira atmasının mantıklı ve duygusal bir açıklaması var mı?” diye sordu. “Ayrıca bunu neden yapsın ki? Bu arada yeri gelmişken, ne yapmış tam olarak? Yani, Beckert’ın başkasının işlediği cinayetleri oğlunun üzerine yıkmaya çalıştığını mı ileri sürüyorsun? Ya da kendi polislerinin öldürülmesinin arkasında da Beckert’ın parmağı mı var diyorsun? Artı SSB cinayetlerinin? Buna cidden inanıyor musun?”</p>

  <p>“Ben suçladığı şahıslardan hiçbirinin bu suçları işlemediğine inanmıyorum.”</p>

  <p>“Gort Kardeşlerin de mi? Neden olmasın?”</p>

  <p>“Gort Kardeşlerin şiddet yanlısı, cahil, bilinçsiz, ırkçı tipler olduğunu biliyorum. Kafataslarıyla, oklarla, pitbullarla dolu, ayıları parçalayıp köpeklere yem yapmayı da içeren bir hayat tarzlarının olduğu ortada.”</p>

  <p>“Yani?”</p>

  <p>“Oyun parkı cinayetleri son derece dikkatle planlanıp gerçekleştirilmiş. Kurbanların dikkatle takibini, iki kusursuz adam kaçırmayı, propofol maddesinin ustalıkla kullanımını içeren bir eylemden bahsediyoruz. Ayrıca Thrasher kurbanlara uygulanan test sonucunda yalnızca profopole değil aynı zamanda alkolle benzodiazepin maddesine de rastlandığını söyledi. Bu da birkaç kadeh içmek amacıyla bir araya gelinmesiyle başlamış bir senaryoyu akla getiriyor. Böyle bir şeyi de SSB liderleriyle Gort Kardeşler için düşünmekte zorlanıyorum açıkçası.”</p>

  <p>“Peki ya televizyonda söyleyip durdukları kanıtlar ne olacak? Yani Gortlar’ın bahçesinde bulduktan iple, bilgisayar sürücülerinde DGS internet sitesiyle ilgili bulunan belgeler gibi?”</p>

  <p>“Her ikisi de kolaylıkla tıpkı Cory’ye yapıldığı gibi başka biri tarafından ayarlanmış olabilir.”</p>

  <p>“Tanrım, eğer her delilde başka birinin parmağı olduğunu düşünmeye başlarsak hiçbir şeyi kanıtlayamayız!”</p>

  <p>Gurney bir şey söylemedi.</p>

  <p>Hardwick onun yüzüne bakıp, “Senin kafayı Beckert’a bu derece takmış olmanın asıl nedeni ne?” diye sordu. “Zır deli oğlunu her şeyin suçlusu olarak ilan etmesine kızman dışında yani?”</p>

  <p>“Şu an için sadece bir his. Zaten adamın geçmişiyle ilgili her şeyi bu yüzden öğrenmek istiyorum. Biraz önce Turlock’un okulda Beckert’la beraber olduğu dönemde karıştığı suçtan bahsettin. O konuda daha fazla bir şey öğrenebildin mi?”</p>

  <p>Hardwick duraksadı. Yeniden konuştuğundaysa az öncekine göre nispeten sakinleşmiş gibiydi. “Belki bir şeyler öğrendim. Ya da hiçbir şey. Bayard-Whitson Akademisi’ni arayıp, müdür yardımcısına ulaştım. Kadına otuz sene önce okulda görev yapmış herhangi bir çalışanla görüşmek istediğimi söyledim. Nedenini sordu. Ben de başarılı mezunlarından Dell Beckert’ın o dönem burada öğrenci olduğunu, önümüzdeki seçimlerde New York Eyalet Başsavcısı olabileceğini, benim de basın yayın eğitimi aldığımı ve bu yüzden de onun hakkında bir makale yazmam gerektiğini, eski öğretmenlerinden biriyle görüşüp anılarını benimle paylaşmalarını sağlayabilirsem harika olacağını anlattım.”</p>

  <p>“İnandı mı?”</p>

  <p>“İnandı. Aslında biraz eveleyip geveledikten sonra o dönemde kendisinin de orada görev yaptığını söyledi. Beckert öğrenciyken konuştuğum kadın bir önceki müdürün de yardımcılığını yapıyormuş.”</p>

  <p>“Onunla ilgili herhangi bir şey söyledi mi?”</p>

  <p>“Evet. Soğuk, ince eleyip sık dokuyan, zeki, hırslı biri olduğunu söyledi. Orada bulunduğu dört yıllık sürede en başarılı öğrenci ödülünü kimseye bırakmamış.”</p>

  <p>“Otuz sene geçmiş olmasına rağmen hatırlayabildiğine göre kadının üzerinde bir hayli etki bırakmış olmalı.”</p>

  <p>“Judd Turlock daha fazla etki bırakmış gibi görünüyor. Onun adını söylediğimde önce uzun bir süre sustu. İlk başka hat kesildi sandım. Sonra Turlock’la ilgili konuşmak istemediğini zira bunca senedir görev yaptığı Bayard’da rahatsızlık duyduğu tek öğrencinin o olduğunu söyledi. Herhangi bir sorun yaşayıp yaşamadığını sorduğumdaysa yeni bir sessizlik oldu. Sonra bana bir dakika beklememi söyledi. Telefona geri dönünce de bana Pennsylvania’dan bir adres verdi. Bunun Merle Tabor adlı bir dedektifin adresi olduğunu söyleyip, Turlock’un karıştığı olayla ilgili konuşabilecek biri varsa o da Merle’dür, dedi.”</p>

  <p>“Olay neymiş peki? Herhangi bir şey söyledi mi?”</p>

  <p>“Hayır. Zaten Turlock’un daha adı geçer geçmez kadın bir hayli suskunlaştı. Bana adresi verdikten sonra da bir an evvel telefonu kapatmak ister gibiydi.”</p>

  <p>“Otuz yıl sonrası için abartılı bir tepki.”</p>

  <p>Hardwick kahve kupasına uzanıp iri bir yudum aldı. “Turlock’la ilgili rahatsız edici bir şeyler var. Adam akıllardan çıkmıyor bir türlü.”</p>

  <p>“Enteresan. Merle Tabor’la görüşmeye çalışacak mısın?”</p>

  <p>“Tanrım, tabii ki hayır. Kadının söylediğine göre Merle göz önünde olmayı seven tiplerden değilmiş. Adamın ne telefonu ne e-postası, ne bilgisayarı ne de sistemde görünen elektrik faturası var. Eğer ilgini çekiyorsa arabana atlar gidersin yanına. Ormanlık alanda kaybolmayacağını varsayarsak aşağı yukarı dört saatlik bir mesafe.”</p>

  <p>Hardwick cebinden çıkardığı buruşuk bir not kağıdını masaya koydu. Kağıdın üzerinde Hardwick’in okunması neredeyse imkansız el yazısıyla karaladığı adres bilgisi yer alıyordu. BLACK MOUNTAIN HOLLOW, PARKSTON, PA. “Kim bilir? Senin gibi başka emekli meraklılar da vardır. Bir bakmışsın Merle sana tüm bu lanet karmaşıklığı çözecek anahtarı vermiş.”</p>

  <p>Ses tonundan böyle bir olasılığı çok düşük gördüğü açıkça ortadaydı. Gurney’in de ona karşı çıkacak bir nedeni yoktu.</p>
</body>
</html>