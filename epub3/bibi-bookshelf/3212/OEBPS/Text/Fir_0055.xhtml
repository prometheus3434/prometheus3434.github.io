<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>55</h1>

  <p>Hardwick’in bazen can sıkıcı olabilen kuşkuculuğuyla küfürbazlığına rağmen Gurney’in zekasına ve dürüstlüğüne olan saygısı onu fikirlerinden istifade edebileceği değerli bir dinleyici haline getiriyordu.</p>

  <p>Yeni endişelerini telefonda izah etmeye çalışmak yerine Hardwick’in evde olacağını kesinleştirdikten sonra Dillweed tepelerinin yamacındaki evine gitmek üzere öğleden sonra yola çıktı.</p>

  <p>Gurney’in çok iyi bildiği o meydan okuyan sırıtma daha kapıyı açtığı anda yüzünde belirdi. Elinde iki şişe Grolsch vardı. Birini Gurney’e uzatıp ön taraftaki odanın köşesindeki küçük, yuvarlak masaya doğru yolu gösterdi.</p>

  <p>“Eee, ahbap, hikaye ne?”</p>

  <p>Gurney birasından bir yudum alıp şişeyi masanın üzerine koyduktan sonra, kuşku ve spekülasyonlarıyla şekillenmiş görüşlerini açıklamaya koyuldu. Anlatacakları bittiğinde Hardwick konuşmadan önce bir süre yüzüne öylece baktı.</p>

  <p>“Doğru mu duyuyorum? Payne’e polislerle ilgili kumpas kuran kişinin aynı suikastlarla ilgili Beckert’ta da kumpas kurduğunu mu iddia ediyorsun? Bu da ne şimdi? İlki başarısızlığa uğrarsa diye yedek bir plan mı yapmışlar? B planı mıymış yani? Ve sonra da Beckert’a Jordan ve Tooker cinayetleriyle ilgili de tuzak kurmuş öyle mi? Ve Jackson’la Creel cinayetleri için de?”</p>

  <p>“Biraz uçuk bir iddia olduğunun farkındayım.”</p>

  <p>“Biraz mı? Zerre kadar mantığı olmayan bir iddia bu. Yani amaç ne olabilir ki? Ayrıca bu kimin çıkarına olacak?”</p>

  <p>“Benim de sorduğum en önemli soru bu. Belki biri ikisinden de nefret ediyordu. Hangisinin dibe batacağı da umurunda değildi. Ya da belki biri ilişkilerini bütünüyle koparmaya niyetlenmişti? Ya da biri ikisini birden günah keçisi yapmaya karar vermişti?”</p>

  <p>“Belki, belki, belki.” Hardwick gözlerini kısarak elindeki bira şişesine baktı. “Şimdi, birinin Payne’e tezgah kurduğunda hemfikirim. Zaten tuvalet sifonu kanıtı, bunu tartışmasız ortaya koyuyor. Ama Beckert’a kumpas kurulduğuna bu derece emin olmanı sağlayan şey ne? Aleyhine çok fazla delil olması mı? Bu bir sanığın masumiyetini savunmak için hayatımda duyduğum en saçma sebep.”</p>

  <p>“Sadece çok fazla delil değil ki. Hepsinin çok sağlam deliller olması. Bakır gömlekli kurşunların balistik sonuçları bile yüzde yüz örtüşüyor. Sonra kolayca…” Gurney birden sustu.</p>

  <p>Hardwick bira şişesinden başını kaldırdı. “Sorun ne?”</p>

  <p>“Delillerin çok kolay bulunduğunu düşünüyordum. Çok şanslı olduğumuzu düşünmüştük. Ama ya suikastçı da bunu amaçlamışsa?”</p>

  <p>“Amaçlamışsa derken?”</p>

  <p>“Steele’in video görüntülerinde beni rahatsız eden şeyi hatırlıyor musun? Lazer noktasını?”</p>

  <p>“Neydi?”</p>

  <p>“Süre. Steele’in vurulmasından önceki iki dakika boyunca suikastçı lazer noktasını kurbanın başının arkasına sabitlemişti. Neden bu kadar uzun beklemişti?”</p>

  <p>“Kim bilir neden?”</p>

  <p>“Steele’in alanın kenarındaki çam ağacının altından geçmesini beklediğini varsayalım.”</p>

  <p>“Neden?”</p>

  <p>“Kurşunun bulunmasını garantiye almak için.”</p>

  <p>Hardwick’in genel şüpheci tavrı şimdi katlanarak artmış gibiydi.</p>

  <p>Gurney sözlerini sürdürdü. “Aynı mantık Loomis’in vurulmasında da kullanılabilir. Tabii hedef evinden çıkıp arabasına doğru yürüdüğü için süre daha kısıtlıydı. Ön kapının direğinin önünden geçtiği sırada vuruldu. Kolayca bulunabilir başka bir kurşun. Garrett Felder kurşunu çıkarırken oradaydım. Benzer şey benim evin arkasında da oldu. Yine kuşun zarar görmemiş bir şekilde saplandığı yerden çıkarılabildi.”</p>

  <p>Hardwick her zamanki mide sancısı çektiğini düşündürtecek yüz ekşimesiyle, “Yani üç olayla ilgili ortak bir yön buldun,” dedi. “Tamam. Ama bu hiçbir şeyi kanıtlamaz ki. Aslına bakarsan daha çok, jürinin kafasını karıştırmayı hedefleyen kaçık avukatların söyleyeceği şeyler bunlar.”</p>

  <p>“İnandırıcı olmadığının farkındayım. Ama zerre kadar zarar görmemiş üç kurşunun balistik inceleme sonrası Beckert’ın kulübesindeki tüfekten çıkmış olduklarının tespiti gayet inandırıcı.” Gurney sözlerini sürdürmeden önce biraz bekledi. “Tıpkı plastik poşetteki para gibi. Neden plastik? Çünkü kağıdın aksine plastik üzerindeki parmak izlerinin tespiti çok daha kolaydır. Beckert’ın evine ya da ofisine giren herhangi biri tamamen başka bir amaçla kullandığı bu plastik poşeti almış, sonra da parayı içine koyup Jackson’ın evine bırakmış olabilir.”</p>

  <p>“Katil Beckert’ın mutfağına girmiş, üzerinde net parmak izlerinin olduğuna emin olduğu poşeti alıp Jackson’ın evine gitmiş sonra…”</p>

  <p>Gurney sözünü kesti. “Hayır. Tüm White River olayının çok önceden planladığını düşünüyorum. Hiçbir gelişme ani kararın ya da sonradan gelişen duruma göre değiştirilmiş eylemlerin ürünü değil. Her şey o şekilde görünsün diye tasarlanmış. Bunu bir düşün. Irk ayrımı temalı bir gösteride bir beyaz polis memuru öldürülüyor. Ardından iki siyahi adam dövülüp boğularak katlediliyor. Derken başka bir beyaz polis vuruluyor. Bu suikastlardan Cory Payne’le birlikte Siyahileri Savunma Birliği sorumlu tutuluyor. Irk ayrımını savunan Gort Kardeşler sözde Doğan Güneşin Şövalyeleri adlı örgütle beraber Jordan-Tooker cinayetlerinin suçlusu olarak gösteriliyorlar. Sonra sıra kulübedeki tespitlerimize geliyor. Tüfek, ip, dağlama demiri. Bu da dört cinayetin Beckert ile Payne tarafından işlendiğine, aynı zamanda da Payne’le Gort Kardeşlere de kumpas kurduklarına delil teşkil etmiş oluyor. İyi de ya o deliller kulübeye sonradan getirilip bırakıldıysa? Tüm bunlar sahtekarlıkların üst üste bindirilmesiyle oluşturulmuş, katmanlar halinde tasarlanmış ve bir anda uygulamaya sokulmuş bir planla karşı karşıya olduğumuza işaret ediyor. Birinci sahte katmanı sıyırıp alıyoruz ama karşımıza başka bir sahte katman çıkıyor. Daha önce hiç böyle bir şey görmemiştim.”</p>

  <p>“Güzel bir özetti,” dedi Hardwick ekşi suratıyla. “Tabii hangi manyak bu planı yapmış ve ne halt uğruna bu kadar çabalamış soruları gibi ayrıntıları atladığını göz ardı edersek.”</p>

  <p>“Bu sorulara yanıt veremem. Ama biri Beckert’a tuzak kurmaya çalışmışsa mutlaka kulübesine girebilen biri olmalı. Belki de işe buradan başlamalıyız.”</p>

  <p>“Ah, tabii. Önce en düşük olasılığı araştırmaktan başla. Çok mantıklı gerçekten.”</p>

  <p>“Çok komik.”</p>

  <p>“Güzel. Başla çalışmaya o zaman. Ara karısını. Büyük bir ihtimalle yakın dostlarını o bilir.”</p>

  <p>Gurney başını iki yana salladı. “Haley Beauville Beckert White River’da olup biten her şeyi kocasının kurbanı olduğu büyük bir komplo, geri kalan herkesi de bu komployu tezgahlayanlar olarak görüyor. Bu noktada kadına saati sorsak söyleyeceğini sanmıyorum. Ama Cory bazı isimleri biliyor olabilir.”</p>

  <p>Hardwick sıkıntıyla iç çekti. “Güzel. Küçük pisliği ara o zaman.</p>

  <p>Gurney telefonunu çıkardı. Payne’in numarasını ararken ikinci kata uzanan basamaklardan yumuşak adım sesleri geldi. Birkaç saniye sonraysa Hardwick’in bir küsüp bir barıştığı kız arkadaşı Esti Moreno odaya girdi.</p>

  <p>Müthiş çekici bir genç kadındı. Kısacık şortu, dar tişörtü ve duştan çıktığından hâlâ nemli simsiyah saçları çekiciliğini daha da arttırmıştı. Aynı zamanda tuttuğunu koparan bir sivil polisti de.</p>

  <p>“David! Ne iyi ettin de geldin!”</p>

  <p>“Merhaba, Esti. Ben de seni gördüğüme sevindim.”</p>

  <p>“Konuşmanızı bölmeyeyim. Sadece bundan bir tane de ben alacağım.” Gurney’in bira şişesini gösterip odayı boylu boyunca geçerek mutfağa yöneldi.</p>

  <p>Gurney, Payne’i aradı.</p>

  <p>“Yanıtını hemen öğrenmem gereken bir sorum var, Cory. Babanın kulübeye getirdiği başka kimler var biliyor musun? Senden ve Turlock’tan başka.”</p>

  <p>Kısa süreli bir sessizliğin ardından, Cory, “Her av mevsiminde kendince özel insanları oraya getirdiğine eminim,” dedi.</p>

  <p>“Özel insanlar derken?”</p>

  <p>“İşine yarayacak insanlar. Birinin onun için özel olmasının yegane koşulu buydu.”</p>

  <p>“Pekala, kimlerdi bunlar?”</p>

  <p>“Savcı Kline, Şerif Cloutz, Belediye Başkanı Shucker, Yargıç Puckett.”</p>

  <p>“Başka?”</p>

  <p>Yeni bir sessizlik daha. “Evet. Zenginler. Soyadını hatırlamadığım Marvin diye biri. Lockenberry’li iğrenç bir milyoner.”</p>

  <p>“Gelter olabilir mi?”</p>

  <p>“Ta kendisi.”</p>

  <p>“Peki ya emniyetten? Onlar arasında da özel birileri var mıydı?”</p>

  <p>“Öncelikle Turlock. Ayrıca o ne istese yapmaktan geri durmayacak bir komiserle birkaç komiser yardımcısı.”</p>

  <p>“Ne gibi işler?”</p>

  <p>“SSB üyeleri aleyhine suçlamalar yöneltmek, mahkemede yalan söylemek gibi pis işler.”</p>

  <p>“Sen bunları nereden biliyorsun?”</p>

  <p>“Bazı SSB mensuplarından duydum. Steele’le Loomis’in araştırdığı şey de buydu. Jordan’la Tooker’ın da. Bu da neden öldürüldüklerini gösteriyor.”</p>

  <p>“Polislerin isimlerini öğrenmem lazım.”</p>

  <p>“Joe Beltz, Mitch Stacker, Bo Luckman.”</p>

  <p>Gurney isimleri aklının bir köşesine yazıp, “Babanın kulübesine girebilecek başka biri var mı, bildiğin başka biri?” diye sordu.</p>

  <p>“Bilmiyorum. Belki karısı.”</p>

  <p>“Son bir soru daha. Babanın başka gayrimenkulleri var mı? Yazlık ev, başka bir kulübe gibi?”</p>

  <p>“Bildiğim kadarıyla yok. Ama bu bir şey ifade etmez. Babam buzdağı gibidir. Hakkındaki şeylerin çoğu yüzeyin altındadır. Neden sordun?”</p>

  <p>“Şu an orada olabilir. Gözlerden uzak duracağı bir yerde. Kiraladığı bir yer var mı acaba? Avlanmaya ya da balık tutmaya gittiğinde kaldığı bir yer gibi?”</p>

  <p>“Onun balık tutmayı sevdiğini sanmıyorum.”</p>

  <p>“Tamam, Cory. Yardımın için teşekkürler. Eğer kulübesine giren başka birini hatırlarsan bana bildir.”</p>

  <p>“Elbette.”</p>

  <p>Gurney telefonu kapattı.</p>

  <p>Hardwick birasını kaldırıp büyük bir yudum aldı. “Küçük pislikten iş çıktı mı?”</p>

  <p>“Hem evet hem hayır. Bunun yanında sevimsiz tiplerin giderek kabaran bir listesi oldu. Her biri Beckert’ın kulübe anahtarını nereye koyduğunu görmüş olabilir. Yani şu an az önceki bilgilerimden daha fazlasını bildiğimi sanmıyorum. Mark Torres’i arayıp Beckert’ın dostlarıyla ilgili bir şey bilip bilmediğini mi sorsam acaba?”</p>

  <p>“Tamamen vakit kaybı.” Hardwick yorumunu bira şişesini masaya biraz sertçe bırakarak tasdik etti. “Kulübeye girebilenlere yoğunlaşmanın senin hipotezler listesinin en sonuna layık çılgın, ikili kumpas fikrinden başka hiçbir şeyle bağlantısı yok.”</p>

  <p>“Haklı olabilirsin. Ama bu soruları sormanın bir zararı yok.” Grolsch şişesini kaldırıp bir yudum aldıktan sonra Torres’i aradı.</p>

  <p>“Mark, Beckert’ın yakın olduğu kişilerle ilgili bilgi topluyorum. White River Polis Teşkilatı’ndan birkaç isme ulaştım. Beltz, Stacker ve Luckman. Onlarla ilgili bana ne söyleyebilirsin?” Torres’in ilk tepkisi endişeyle biraz duraksamak oldu. “Dur biraz. Kimsenin kulak misafiri olamayacağı bir yere geçiyorum…. Tamam. Ofisinde emrindekilerin çoğundan fazla zaman geçirdikleri dışında fazla bir şey söyleyemem. Belki bana öyle gelmiştir ama sanki onun ortadan kayboluşunun ardından çok huzursuz gibiler.”</p>

  <p>“Sorguya alınmalılar. Kline’ın onlarla ilgili bilgisi var mı?”</p>

  <p>“Bilmiyorum. Fazla bir şey anlatmıyor.”</p>

  <p>“Beckert’ı bulmak için kaç kişi görevlendirildi?”</p>

  <p>“Sahada aktif olarak aramak için mi? Bildiğim kadarıyla hiç. Savcı fiziksel kanıtlara yoğunlaşmış durumda. Sence bu hata mı?”</p>

  <p>“Aslında, evet. Tüm olanlar Beckert’la bağlantılı. Ama olaydaki rolü göründüğü gibi olmayabilir. Yerinin tespiti bu yüzden de birçok sorunun yanıtlanmasını sağlayabilir.”</p>

  <p>“Ne yapmamız lazım sence?”</p>

  <p>“Onu bulmak için ne gerekiyorsa onu. Eyaletin bu bölgesinde başka bir mülkü var mı öğrenmek istiyorum. Bulunmak istemediğinde gidebileceği bir yer.”</p>

  <p>“Vergi dairesinden ödemeleri kontrol ettirebilirim.”</p>

  <p>“İşi olmayan birkaç polis ayarlayabilirsen civardaki kasabalara gönder. Beauville, Turlock ve Blaze Jackson isimlerini de araştırsınlar. Kadın en başından beri işin içindeymiş gibi görünüyor.”</p>

  <p>“Tamam. Birilerini ayarlarım.”</p>

  <p>“Kapatmadan önce bir de kulübenin sessiz alarm sistemiyle ilgili bir şey soracağım. Bana şifreyle korunan, listedeki numaraları aramaya programlanmış bir sistemden bahsetmiştin.”</p>

  <p>“Doğru. Bilgisayar analizcilerinin raporu elimizde. Üç cep numarası kayıtlıymış. Beckert’ın, Turlock’un bir de ön ödemeli bir numaranın. Onun kime ait olduğunun tespiti mümkün değil.”</p>

  <p>“Hat sahibini bulamayız ama alarm devreye girdiğinde cihaza en yakın telefon direğinin konumunu tespit edebiliriz. Bu, işe yarayabilir. Aslına bakarsan diğer iki numaranın kayıtlarına da bakmalısın. Turlock öldürüldüğünde Beckert’ın civarda olduğunu öğrenmek ilginç olabilir.”</p>

  <p>“Hallederim. Operatörü arıyorum.”</p>

  <p>Gurney telefonu kapatınca Hardwick, “Sence nerede?” diye sordu.</p>

  <p>“Hiçbir fikrim yok. Hâlâ buralarda olduğunu umuyorum.”</p>

  <p>“Kline yakalama emri çıkarmış mı?”</p>

  <p>“Evet ama sadece o kadar.” Gurney duraksadı. “Senin geçen hafta söylediğin bir şeyi düşünüyordum. Beckert’ın ailevi problemleriyle ilgili. Cory’yi gönderdiği eğitim kampının Güneyde olduğunu söylemiştin. Tam yerini biliyor musun? Ya da okulun adını?”</p>

  <p>“Bulurum. Orayı Beckert’a tavsiye eden polis memurunu tanıyorum.”</p>

  <p>“Acaba Virginia’da olabilir mi? Beckert’ın kendi gittiği okul gibi. Ve karısının ailesinin. Eyaleti iyi biliyor olmalı. Bir süreliğine ortadan kaybolacaksa orayı tercih etmiş olabilir.”</p>

  <p>Hardwick bira şişesinin üzerinden Gurney’in yüzüne bakarak, “Önerin ne?” diye sordu.</p>

  <p>“Sadece sesli düşünüyordum.”</p>

  <p>“Hadi canım sen de. Aslında benden şu Virginia ihtimalini Beckert’ın gidebileceği yerlerden başlayarak araştırmamı istiyorsun, değil mi? Sanki kolay bir şeymiş gibi.”</p>

  <p>Gurney omuz silkti. “Sadece düşündüm. Torres civardaki kasabalarda vergi kayıtlarına bakarken ben de kiralanan mülkleri araştırayım. Kiracı isimlerinin tutulduğu resmi bir sistem yok ama Acme Emlak’ın veri bankasında White River’da kiraya verilebilecek mülklerle ilgili bilgilerin olması gerek. Yarın sabah Laura Comvay’in yanına bir uğrayayım.”</p>

  <p>“Telefon etmenin ne sakıncası var ki?”</p>

  <p>“Yüz yüze görüşmek her zaman daha iyidir.”</p>
</body>
</html>