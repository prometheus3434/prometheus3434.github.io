<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>44</h1>

  <p>Kulübedeki tüyler ürpertici cinayetin keşfinin yirmi dört saat sonrasında Gurney, Sheridan Kline’la yapacağı sabah toplantısı için Bölge Binası’na doğru gidiyordu.</p>

  <p>Burası aslen akıl hastanesi olarak inşa edilen, adını eksantrik kurucusu George Bumblebee’den alan Bumblebee Akıl Hastanesi’nden dönüştürülmüş, kırmızı tuğlalarına koca bir asrın kirinin, pasının sindiği, kocaman, kasvetli bir binaydı. Altmışların ortalarında binanın içi elden geçirilerek kamu bürokrasisine hizmet edecek şekle sokulmuştu. Diğer taraftan bu durumu alaya alanlar binanın geçmişinin burasını şu anki kullanıcılar için ideal bir yer haline getirdiğini söylemekten geri durmuyorlardı.</p>

  <p>Lobideki güvenlik sistemi Gurney’in düğün günü başı kesilen gelinle ilgili korkunç olayın soruşturması için geldiği zamana göre elden geçirilmişti. Şimdi iki ayrı elektronik taramayla farklı kimlik tespit sistemleri kullanılıyordu. O da benzeri birkaç ciddi kontrolün ardından kendini nihayet buzlu camında BÖLGE SAVCISI yazan odanın önünde buldu.</p>

  <p>İçin için acaba Kline’ın hangi versiyonu karşıma çıkacak diye düşünüyordu.</p>

  <p>Tüfeğin, dağlama demirinin, kırmızı motosikletin ve Turlock’un parçalanmış cesedinin bulunduğunu söylemek için dün sabah telefonla aradığındaki şaşkın, hayretler içinde kalmış, ne diyeceğini bilemez haldeki bir adam olarak mı çıkacaktı karşısına? Yoksa bir saat sonra Mark Torres, Bobby Bascomb, Garrett Felder, Shelby Towns ve Paul Aziz’le birlikte olay yerine gelen, müthiş kararlılığını, sarsılmazlığını sergilemek için olay mahallerinde neler yapılması gerektiğini kendisinden çok daha iyi bilen insanlara emirler yağdırarak göstermeye çalışan biri gibi mi?</p>

  <p>Gurney kapıyı açıp ön büroya girdi. Kline’ın vücuda yapışan kaşmir süveterlere olan düşkünlüğüyle nam salmış çekici sekreteri onu işini bilenlere has gülümseyişiyle karşıladı.</p>

  <p>“Geldiğinizi bildireyim,” dedi, akıldan kolay kolay çıkmayacak yumuşacık sesiyle.</p>

  <p>Kadın daha ahizeyi eline almamıştı ki ön büronun arka kapısı açıldı ve Sheridan Kline, Gurney’e yıllar önceki ilk karşılaşmalarını hatırlatacak kadar samimi bir tavırla elini uzatarak hızla yanına geldi.</p>

  <p>“David. Tam zamanında geldin. Dakikliğin beni hep etkilemiştir zaten.” Odasına geçmesini işaret ederken, “Çay, kahve?” diye ekledi.</p>

  <p>“Kahve.”</p>

  <p>Dilini onaylar bir şekilde şaklatırken, “Sen köpek mi seversin yoksa kedi mi?” dedi.</p>

  <p>“Köpek.”</p>

  <p>“Ben de öyle tahmin etmiştim. Köpek severler kahveyi, kedi severler çayı tercih eder. Buna hiç dikkat etmiş miydin?” Bu bir soru değildi. Kapıya dönüp seslendi. “İki kahve, Ellen.”</p>

  <p>Gurney’e tanıdık gelen kanepeyi gösterdi. Kendisi de karşısındaki deri koltuğa geçti. Aralarında küçük bir cam sehpa vardı.</p>

  <p>Gurney bir anlığına sadece ofisin yerleşiminin değil, aynı zamanda Kline’ın dakiklikle ve köpek-kahve, kedi-çay eşleşmesiyle ilgili yorumlarının neden olduğu deja vu deneyimi yaşadı. Mellery olayı için bir araya geldiklerinde adam yine aynı gözleminden bahsetmişti. Belki de böyle yaparak ilişkilerinin sıfırlayıp, olumlu bir yeni başlangıç yapmaya çalışıyordu. Ya da bunlar her önüne gelene söylediği, bu yüzden de daha önce kime söyleyip söylemediğini hatırlamadığı sözlerdi.</p>

  <p>Kolaylıkla dostane bir tavır sanılacak şekilde oturduğu yerde hafifçe öne eğildi. “Dün çok büyük şeyler yaşadık.”</p>

  <p>Gurney başıyla onayladı.</p>

  <p>“Korkunç ötesi bir cinayet.”</p>

  <p>“Evet.”</p>

  <p>“Bir de üstüne tüm cinayetlerle bağlantılı delillerin bulunuşu. Ne büyük bir şok!”</p>

  <p>“Evet.”</p>

  <p>“Umarım bizim olay yerine intikalimizden sonra orayı terk etmenizi istememe alınmamışsındır.”</p>

  <p>Gurney bunu normalde ona sormaları gereken soruların kendisiyle Hardwick’e yöneltilmiş olmasının adamda yarattığı rahatsızlığa yormuştu.</p>

  <p>Kline, “Böyle yapmamın nedeni,” diye biraz da beceriksizce açıklamaya girişti. “Hardwick’in hiçbir resmi sıfatı yok. Olay yeri protokolüyle ilgili ileride başımıza iş açılabilirdi.”</p>

  <p>“Sorun yok.”</p>

  <p>“Güzel. Sizin bulduklarınıza ek başka bilgiler de edindik. Hemen gece yapılan balistik inceleme sonucunda Beckert’ın bodrumunda bulunan tüfeğin Steele ve Loomis cinayetleriyle ve senin arka bahçende yaşanılanlarla bağlantılı olduğu ortaya çıktı.” Kline duraksadı. “Şaşırmışa benzemiyorsun.”</p>

  <p>“Şaşırmadım.”</p>

  <p>“Neyse, dahası da var. Thrasher, Turlock’un cesedi üzerinde ön otopsi yaptı. Tahmin et ne buldu.”</p>

  <p>“Sırtına saplanmış bir çelik ok mu?”</p>

  <p>“Thrasher’la mı konuştun?”</p>

  <p>“Hayır.”</p>

  <p>“O zaman nasıl…”</p>

  <p>“Kulübenin içindeyken, yaklaşan köpeklerin seslerini duydum. Büyük bir ihtimalle açıklığın orman tarafından. Yaklaşık yüz metre kadar ileriden. Turlock da bu sesleri duymuş olmalı. Ama ateş etmeye yeltenmedi. Hatta tabancası hâlâ kılıfındaydı.</p>

  <p>Köpeklerin geldiğini fark edemeyecek durumda değilse bu çok mantıklı olmazdı. Gort Kardeşler de anlaşıldığı kadarıyla ok kullanmada bir hayli ustalar.”</p>

  <p>Kline yüzüne bakıp, “Onların öldürdüğüne dair kuşkun yok yani?” dedi.</p>

  <p>“Bu civarda bu tür okları kullanan, bir saldırı köpeği sürüsüne sahip ve bu cinayeti işlemek için bir hayli geçerli nedeni olan başka birilerini tanımıyorum.”</p>

  <p>“Cinayetin nedeni Turlock’un evlerine yaptığı baskının intikamı mıydı?”</p>

  <p>“Hem o hem de SSB cinayetleri için kamuoyuna onların suçlu olduğunu ilan etmesi.” Gurney bir anlığına duraksadı. “Bu da bize hem cinayetin nedenini hem de taşıdığı anlamı gösteriyor. Yalnız böyle bir fırsatı nasıl buldular o belli değil. Bunu yapmaları için Gort Kardeşlerin Turlock’un kulübeye geleceği zamanı biliyor olmaları gerekirdi. Bu çok önemli. Henüz hedefi on ikiden vurmuş değilsin.”</p>

  <p>“Farkındayım.”</p>

  <p>“Beckert’ı tutukladınız mı?”</p>

  <p>“Elimizden geleni yapıyoruz. Ama şu ana kadar hiçbir yerde bulamadık. Zaten şu anki görüşmemizin ana konusu da bu.” Kline duraksayıp koltuğunda arkasına yaslandı. Sonra parmaklarını çenesinin altında birleştirip, “Buldukların, bunun için sonsuz övgülere layıksın elbette, olayı bizim başta zannettiğimizden yüz seksen derece farklı yöne çevirdi.”</p>

  <p>Gurney sakin bir tavırla aslında başlangıçta onun da olayı herkes gibi değerlendirdiğinin, sonrasında itirazlarını seslendirdiğinin, bunun üzerine Kline’ın resmi izahla bağdaşmayan yorumlar yaptığı gerekçesiyle kendisini kovduğunun altını çizdi.</p>

  <p>Kline bir hayli üzgün görünüyordu. “Tabii böyle söyleyince olay biraz basite indirgenmiş gibi oluyor. Ama şu an özellikle de bizi bekleyen büyük mücadeleyi düşünerek geçmişteki münakaşalarımızın üzerinde durmayı hiç arzu etmiyorum. Son yirmi dört saatte daha önce hiçbir olayda görmediğim derecede büyük bir değişiklik yaşadık. Şu ana kadar, büyük sansasyona neden olacak bu olayı gizli tutmayı da başardık ama bu uzun sürmeyecek. Gerçekler eninde sonunda ortaya çıkacak. Bizim bunu mümkün olduğunca en olumlu şekilde sunmamız şart. Olayın nasıl aktarılacağını kontrol etmeli, kamuoyunun emniyet güçlerine olan güvenini zedelemeyecek şekilde hareket etmeliyiz. Sanırım katılıyorsundur?”</p>

  <p>“Aşağı yukarı.”</p>

  <p>Kline, Gurney’in bu isteksiz yanıtına şaşırsa da konuşmasını bildiği yönde devam ettirdi. “Doğru şekilde yönetilirse bu büyük karmaşayı emniyet güçlerinin zaferi gibi gösterebiliriz. Hiç kimsenin kanunun üzerinde olamayacağı, hiçbir şeyden korkmadan gerçeklerin peşinde olduğumuz mesajı verilmeli.”</p>

  <p>“Bu, yanlış tarafta olduğu ortaya çıkmadan önce Beckert’ın verdiği mesajdı.”</p>

  <p>“Ama bu, mesajın yanlış olduğu manasına gelmez.”</p>

  <p>Gurney gülümsedi. “Sadece mesajı verende sorun var, ha?”</p>

  <p>“Bu sonradan ortaya çıktı tabii. Ama benim söylemeye çalıştığım şey bu değil. Her şeyin şu an için altüst olması asıl sorun. Basın bunu kaos olarak sunabilir. Bizim tam tersini göstermemiz gerek. Kararlılığımızın, emniyet birimlerinin kontrolü sağladığının altını çizmek zorundayız. Kamuoyu kararlılığı, devamlılığı ve sorun çözmedeki kabiliyeti görmek ister.”</p>

  <p>“Katılıyorum.”</p>

  <p>“Kararlılık, devamlılık ve kabiliyet bir geminin batmasına engel olan üç önemli dış faktördür. Ama bir şey daha var. Bu nitelikler sözde kalmamalı. Hayata geçirilmeli. Ve sen de bu hayatın en büyük parçasısın.”</p>

  <p>Kline şimdi yine öne eğildi. Kendi yorumlarının etkisinde olduğu açıktı. “David, en başından beri adeta hedefe kilitlenmiş bir güdümlü füze misali gerçeğin peşinde koştun. Ve tamamen senin sayende şu an bulunduğumuz noktaya geldik. Sanırım bunun senin emniyet teşkilatındaki açık arayla en büyük başarın olduğunu söylersem abartmış olmam. Dahası tüm emniyet teşkilatının da en büyük başarısı tabii. Ve de yasaların, adaletin başarısı. En önemlisi de bu, değil mi?”</p>

  <p>Sustuğu anda çekici sekreteri de elinde içi gümüş kahve demliği, iki fincan, porselen krema tabağı, şeker kasesiyle dolu siyah vernikli tepsiyle içeri girip, hepsini cam sehpaya bıraktı.</p>

  <p>Sekreterin odadan çıkışının ardından Gurney yeniden konuya döndü. “Benden ne yapmamı istiyorsun, Sheridan?”</p>

  <p>“Sadece bu gemiyi limana yanaştırmam için bana sezgilerin ve tavsiyelerinle yardım etmeye devam edeceğine güvenmeye devam edebilir miyim bilmek istiyorum.”</p>

  <p>Gurney bir yandan hedefe kilitlenmiş güdümlü füzeden ne çabuk kılavuz kaptana dönüştüğünü, bir yandan da Kline’ın ikiyüzlülüğünün sınırsızlığını düşündü.</p>

  <p>“Benim olayın içinde kalmamı mı istiyorsun?”</p>

  <p>“Yarım kalan işi birlikte bitirebilmek, devamlılığı sağlayabilmek adına, evet.” Gurney yanıt vermeyince, Kline ekledi. “Yetki sınırını sen seç.”</p>

  <p>“Yarım kalan işi en ufak bir müdahale bile olmadan soruşturma özgürlüğü verecek misin?”</p>

  <p>Kline bu soruya şaşırdı. Ama kısa bir süre sonra teslimiyetini gösteren derin bir iç çekişle, “Dört cinayetin nedenlerini netleştirmemiz gerek,” dedi. “Buna bir de Turlock cinayeti eklendi. Katilin kimliğini açıkça ortaya koymalıyız. Ayrıca Gort Kardeşlerin de bulunması şart. Sen bunlardan hangisi üzerinde yoğunlaşmak istiyorsan onu seçebilirsin.”</p>

  <p>“Torres, Felder, Thrasher, laboratuvar personeli, balistik vesaire, hepsiyle temas kurabilecek miyim?”</p>

  <p>“Sorun yok.” Kline gergin bir tavırla onu süzdü. “Eee… Kabul mü?”</p>

  <p>Gurney hemen yanıt vermedi. Kendine bir kez daha yaptığı şeyi neden yaptığını sordu. Bu soruya verilecek erdemli yanıtlar aslında ortadaydı. Olayın peşini sonuna kadar bırakmamayı öldürülen polislerin eşlerine verdiği bir söz olarak algılıyordu. Ayrıca Jordan ve Tooker’ın ölümleri de en az Steele ve Loomis cinayetleri kadar araştırılmayı hak ediyordu. Dahası o cinayetlerin, tabii Turlock cinayetinin de, çözülmesinin tüm yaşananların altında yatan çürümeyi gün yüzüne çıkartabilme olasılığı vardı. Ayrıca birçok kapanmayan yaraya neden olan bu olayların bitişi belki de White River’a bir nebze huzur getirebilirdi.</p>

  <p>Bunların tümü hem doğru hem de güçlü nedenlerdi. Ama onu araştırmaya sevk eden nispeten daha az fedakarca bir amacın olduğunun da farkındaydı. Öğrenmeye, bilmeye, çözmeye yönelik asla dinmeyen, büyük arzusu onu o yapan en önemli özelliğiydi. Tüm kariyeri, hatta yaşamı, bu uğurda çabalamakla geçmişti. Bu yüzden başka bir seçeneği yoktu.</p>

  <p>“Mark Torres’e beni aramasını söyle.”</p>

  <div style="margin-top:5%"></div>

  <p>Gurney, Walnut Crossing dönüş yolunun daha üçte birini kat etmeden Torres’in telefonu geldi.</p>

  <p>“Savcı bana istediğin her türlü bilgiyi sana vermem talimatını verdi. Özellikle de dün senin olay yerini terk etmenden sonra gelen personelin isimlerini istemişsin. Şu an müsait misin?”</p>

  <p>Gurney, Snook’s Çiçekçilik’e yaklaştığını görünce, orada durmaya karar verdi. “Evet, dinliyorum.” Arabasını seraların önündeki dar, uzun otoparka çekti. “Sen orada ne kadar kaldın?”</p>

  <p>“Bütün gün. Bütün gece. Garrett’la Shelby halojen lambalarını kurup, şafak sökene kadar çalıştılar.”</p>

  <p>“Neler bulundu?”</p>

  <p>“Öncelikle Paul Aziz tüm olay yerinin fotoğraflarını çekti. Sonra da Turlock’un cesedinin. Ardından her bir kanıt poşetlenip etiketlendi. Çoğu kanıt evin içinde ve arkadaşın Hardwick’in dağlama demirini bulduğu barakanın etrafında tespit edildi. Barakanın arkasına gömülmüş halde, iki farklı kişiye ait giysiler bulundu. Giysilerdeki yırtıklar Jordan’la Tooker’ın cesetlerinde tespit edilen yaralarla örtüşüyor. Kulübede Gortlar’ın arazisindeki ip parçasıyla eşleşen bir ip kangalı bulundu. Bu da Beckert’la Turlock’u hem oyun alanı cinayetleriyle hem de Gort Kardeşlere kumpas kurmakla ilişkilendirmiş oluyor. UTV’nin arka koltuğunda kan lekeleri var. Thrasher’ın yaptığı hızlı test sonucunda bu kan lekelerinin Jordan’la Tooker’a ait olduğu tespit edildi.”</p>

  <p>“UTV’nin direksiyonunda herhangi bir parmak izi bulundu mu?”</p>

  <p>“Eski, lekeli, işe yaramaz izler var.”</p>

  <p>“Peki ya Yamaha motosikletin gidonunda?”</p>

  <p>“Aynı şekilde. Ama UTV’nin başka yerlerinde Beckert’ın, motosikletin depo kapağında da Turlock’un parmak izleri var. Bu da UTV Beckert, motosiklet de Turlock adına kayıtlı olduğuna göre beklenen bir şey. Bu arada parmak izleri demişken, Poulter Caddesi’ndeki evin arka bahçesinde bulduğun kalemle ilgili Ulusal Veri Sistemi’nden yanıt geldi. Kalem kesinlikle Turlock’unmuş.”</p>

  <p>“Bir hayli kanıt var.”</p>

  <p>“Dahası da var. Ormandaki bir ateş yakma yerinde yanmış bir beyzbol sopası ile cop kalıntıları bulduk. Bunların Jordan’la Tooker üzerinde kullanılmış olmaları çok muhtemel. Ve de önceden doldurulabilen iki şırınga bulundu.”</p>

  <p>“Kullanılmış mı?”</p>

  <p>“Kullanılıp, sopa ve copla beraber ateşe atılmış. Ama iğnelerden biri tamamen yanmamış. Bu da Thrasher’ın içindeki maddenin Propofol olduğunu tespit etmesine yetti.”</p>

  <p>“Kanıtlar üst üste yığılır.”</p>

  <p>“Bitmedi ki. Garrett senin evindeki enerji hattının bir kablo keskisiyle parçalandığını söylemişti, hatırlıyorsan. Baraka döşemelerinin altında öyle bir keski bulduk.”</p>

  <p>“Çok verimli bir akşam olmuş.”</p>

  <p>“Üstelik henüz en önemli keşfimizden de bahsetmedim. Bir pense bulduk. Bu da senin haklılığını ortaya çıkardı.” Torres etkiyi artırmak için bilinçli bir şekilde duraksadı.</p>

  <p>Gurney böylesi dramatik tavırlardan nefret ederdi. “Neden bahsediyorsun?”</p>

  <p>“Kulübedeki lavabonun altında küçük bir alet çantası vardı. Garrett bu çantadaki pensenin sifonların değiştirilmesinde kullanıldığını düşünüyor. Emin olmak için laboratuvara gönderecek ama genelde o bu gibi şeylerde hep haklı çıkar.”</p>

  <p>Gurney doğru iz sürmenin getirdiği tatmin duygusunu hissetmişti. “Başka bir şey?”</p>

  <p>“Belki olabilir. Olmayabilir de. Kulübenin tavan arasında bulduğunuz notebookla telefon şifre korumalı. Bu yüzden Albany’deki bilgisayar laboratuvarına gönderildi. Umarım bu hafta bitmeden oradan da işe yarar bilgiler elimize ulaşmış olur.”</p>

  <p>“Tüm bunlar bir savcının rüyasında bile göremeyeceği kadar olumlu gelişmeler. Bu arada Turlock’un neden kulübeye gelmiş olduğuna dair bir şey öğrenebildiniz mi?”</p>

  <p>“Tahmin ediyoruz. Biri kulübede, diğeri barakada olmak üzere pille çalışan, harekete duyarlı iki alarm var. Belirli telefon numaralarına çağrı göndermeye programlanmışlar. Bu numaralardan biri büyük bir ihtimalle Turlock’unki. Bu da neden kulübeye geldiğini açıklar. Garrett özel kodlarla gizlenen numara tespiti konusunda bilgi sahibi değil. O yüzden o cihazları da telefon ve bilgisayarla birlikte Albany’e gönderdik.”</p>

  <p>“Beckert’ın nerede olabileceğine dair bir gelişme var mı?”</p>

  <p>“Henüz yok. Cep telefonu kapalı. Karısı da nerede olduğunu bilmediğini iddia ediyor. Savcı, karısının içeri girilmesine izin vermeme ihtimaline karşılık arama izni çıkartacak. Beckert’ın yakın dostu yok gibi görünüyor. Bu yüzden öyle bir araştırma yapma şansımız yok. Kredi kartlarını takibe aldık. Şu ana kadar bir hareket olmadı. En son geçen akşam beş buçukta polis merkezinden çıkarken görülmüş. Ama sonrasında onu gören birini bulamadık. Karısı birkaç arkadaşıyla üç günlüğüne kaplıca tatiline gitmiş. Bu yüzden de gece eve gelip gelmediğini hatta hiç gelip gelmediğini bilmiyor.”</p>

  <p>“Arabasını almış mı?”</p>

  <p>“Büyük bir ihtimalle. Şimdilik yalnızca arabanın polis merkezinin otoparkında olmadığına eminiz.”</p>

  <p>Konuşmaya verilen ara Gurney’i adamın ortadan kayboluşuyla atıcılık kulübündeki olayın zamanlaması üzerinde düşünmeye sevk etti.</p>

  <p>Torres yeniden söze girdi. “İnanılmaz bir şey.”</p>

  <p>“Ne?”</p>

  <p>“Her konuda bu derece haklı çıkman. Daha ilk toplantıda herkesin olayla ilgili yaptığı yorumların seni nasıl rahatsız ettiğini hatırlıyorum. İlk tezde yanlış bir şeyler olduğunu ileri süren de sendin. Senin ileri sürdüğün görüşlerin Beckert’la Turlock’u nasıl rahatsız ettiğini görmüştüm. Şimdi nedenini anlıyorum.”</p>

  <p>“Daha kat edilmesi gereken çok yol var. Bir sürü yanıtsız soruyla karşı karşıyayız.”</p>

  <p>“Sen böyle söyleyince Steele’in vurulduğu videoyla ilgili yaptığın bir yorumu hatırladım. Kalabalığın önünde nöbet tuttuğu sırada Steele’in başının arkasına tutulan kırmızı lazer noktasıyla ilgili olarak, neden ışık onu bu kadar uzun süre takip etmiş diye sormuştun. Sanırım iki dakika kadar demiştin, değil mi?”</p>

  <p>“Doğru.”</p>

  <p>“Sebebini buldun mu?”</p>

  <p>“Henüz değil.”</p>

  <p>“Hâlâ önemli bir ayrıntı olabileceğini düşünüyor musun?”</p>

  <p>“Evet.”</p>

  <p>“Artık çok da küçük bir ayrıntı gibi kaldı aslında.”</p>

  <p>Gurney hiçbir şey söylemedi. Ama küçük şeylerin, özellikle de hiçbir mantığı yokmuş gibi görünen şeylerin genellikle önemli yanıtları içerdiklerini düşünüyordu.</p>
</body>
</html>