<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>28</h1>

  <p>O gece saat sekizde, ikisi de Gurney’in çalışma odasındaki masasının başındaydılar. Gurney RAM TV’nin sitesinde “Canlı Yayın” sekmesini seçip altında açılan pencereden <i>Carlton Flynn’la Gündem</i> simgesini tuşladı.</p>

  <p>Çoğu RAM TV programının jeneriğinde olduğu gibi bu program da rengarenk grafik çizimlerin ekrana verilmesiyle başladı. Ardından sert ritimli davul sesleri eşliğinde Flynn’ın siyah beyaz fotoğraflarının ekranda belirmesiyle Carlton Flynn şov başlamış oldu. Program sunucusunun, son derece yoğun yaşadığı farklı duygularını yansıtan görüntüleri ekrana geliyordu. Düşünceli. Neşeli. Sarsılmış. Hayran kalmış. Endişeli. Sert. Kuşkucu. Bıkkın. Keyifli.</p>

  <p>Son bir sert davul sesiyle ekran, doğrudan kameraya bakan bir adamın canlı yayın görüntüsüyle doldu.</p>

  <p>“İyi akşamlar. Carlton Flynn’la Gündem’e hoş geldiniz.” Dişlerini gösteriyorsa da bu tam bir gülüş sayılmazdı.</p>

  <p>Kameranın geri çekilmesiyle birlikte yanındaki küçük, yuvarlak masa ekranda göründü. Masanın diğer tarafında yakasına Amerikan bayrağı rozeti taktığı koyu renk takım elbisesiyle Beckert oturuyordu. Flynn’ın üzerindeyse kollarını dirseklerine dek kıvırdığı yakası açık beyaz bir gömlek vardı.</p>

  <p>“Dostlar,” dedi Flynn. “Bu gece tarih kitaplarına geçecek bir programla huzurlarınızdayız. Bugün erken saatlerde elime çok şaşırtıcı bir haber ulaştı. Daha önce yapmadığım bir şeyi yapmak zorunda kalmama neden olacak derecede şaşırtıcı bir haber. Şu an yanımda oturan konuğumu ağırlayabilmek için bugünkü konuğumu haftaya davet etmeye karar verdim. Karşımdaki konuğum Dell Beckert. Son birkaç günde iki beyaz polis memurunun öldürüldüğü White River polis şefi. Sokaklardaki kanunsuz eylemlerle ırk savaşının eşiğine gelen şehrini dik duruşu ve kararlılığıyla kaosun eşiğinden döndüren yürekli adam işte şu an yanımda. Onun yasaların işlerlik kazanıp düzenin sağlanması yolundaki çabaları sonuç verdi. Tabii bunu çok büyük kişisel mücadelesiyle başardı. Bu konuya birazdan döneriz. Ama önce, Şef Beckert, polis cinayetleriyle ilgili son gelişmeleri bizlerle paylaşır mısınız?”</p>

  <p>Beckert asık bir yüzle başını salladı. “Kahraman polislerimize karşı gerçekleştirilen alçakça saldırıların ardından büyük bir hızla harekete geçip sonuç aldık. Kimliğini Cory Payne olarak tespit etiğimiz tetikçi yirmi iki yaşında bir beyaz. Radikal siyahi hareketlerin destekçisi. Bugün öğle saatlerine doğru her iki vurulma olayıyla doğrudan bağlantısı olduğunu ortaya koyan delillere ulaştık. Bugün saat bir on beşte de resmi tutuklama kararı aldım. Bir buçukta da istifamı verdim.”</p>

  <p>Flynn ona doğru eğilerek, “İstifanızı mı verdiniz?” dedi.</p>

  <p>“Evet,” dedi Beckert sert ve kararlı bir tonla.</p>

  <p>“Neden istifa ettiniz?”</p>

  <p>“Sistemin güvenilir olmasını ve yasaların tarafsız bir şekilde uygulanmasını sağlamak amacıyla.”</p>

  <p>Madeleine, Gurney’e baktı. “Ne diyor bu?”</p>

  <p>“Sanırım anladım. Ama bekleyip, görelim.”</p>

  <p>Flynn durumdan haberdar olduğu besbelli olsa da - zaten Beckert bu yüzden programa davet edilmişti - şaşkın bir yüz ifadesine büründü. “Neden bunun için istifa etmeniz gerekti ki?”</p>

  <p>“Cory Payne benim oğlum.” Bomba etkisi yaratacak bu haberi rahatsız edici bir soğukkanlılıkla vermişti.</p>

  <p>“Cory Payne… oğlunuz mu?” Flynn’ın sorusu açıklamanın dramatik etkisini artırmayı amaçlıyor gibiydi.</p>

  <p>“Doğru.”</p>

  <p>Madeleine inanmaz gözlerle ekrana bakıyordu. “John Steele’le Rick Loomis’i Cory Payne mi öldürmüş? Üstelik katil polis şefinin oğlu muymuş? Bu doğru olabilir mi?”</p>

  <p>“Belki kısmen.”</p>

  <p>Flynn ellerini masanın üzerine koyup, “Bu durumda akla gelecek ilk soruyu sormama izin verin.”</p>

  <p>Sorusunu soramadan Beckert açıklamaya girişti. “Nasıl olur da böylesine aldandım? Nasıl oldu da eğitimli bir polis olarak apaçık ortada olması gereken kanıtları göremedim? Bunları bilmek istiyorsunuz sanırım?”</p>

  <p>“Bence herkes bu soruların yanıtlarım öğrenmek istiyor.”</p>

  <p>“Elimden geldiğince yanıtlamaya çalışayım. Cory Payne benim oğlum. Doğru. Ama uzun zamandır görüşmüyoruz. Daha çocukluktan tam çıkmadığı dönemde dahi birtakım yanlış davranışları olmuştu. Birkaç kez suç işledi. Islahevi alternatifi olarak sert kurallarla idare edilen bir yatılı okula gitmesini sağladım. On sekiz yaşında mezun olduğunda onun için umutlarım vardı. Soyadını annesinin kızlık soyadı Payne olarak değiştirmesini de bunun büyüdükçe vazgeçeceği isyankarlıklarından bir yenisi olarak algıladım. Geçen sene White River’a taşındığında belki aramızın düzelebileceğim düşündüm. Şimdi geçmişe bakınca, bunların ne kadar aptalca umutlar olduğunu görebiliyorum. Çaresiz bir ebeveynin boş hayalleri. Tabii bu hayaller geçici bir süreliğine de olsa benim kanunlara, düzene, sisteme karşı beslediği düşmanlığı derinlemesine görmeme mani oldu.”</p>

  <p>Flynn anlayışlı bir tavırla başını salladı. “White River’da Cory Payne’in gerçek soyadının Beckert olduğunu başka bilen var mıydı?”</p>

  <p>“Bana babası olduğumun bilinmesini istemediğini söylemişti. Ben de bu isteğine saygı gösterdim. Eğer kendisi herhangi bir nedenden dolayı bunu açıklamışsa da benim haberim yok.”</p>

  <p>“Onunla ne sıklıkla temas kuruyordunuz?”</p>

  <p>“Bunu tamamen ona bırakmıştım. Zaman zaman ziyaretime gelirdi. Arada sırada akşam yemeği yerdik. Genellikle de ikimizi de kimsenin tanımayacağı yerlerde.”</p>

  <p>“Onun ırk siyasetiyle ve polis eleştirileriyle ilgili ne düşünüyordunuz?”</p>

  <p>“Kendimi bunların sadece ağzında geveleyip durduğu yeniyetme zırvalıkları olduğuna, sadece ilgi çekmeye çalıştığına inandırmıştım. Güçlü insanları tenkit etmenin verdiği gücü hissetme çabası olarak. Eninde sonunda mantıklı davranacağını umuyordum. Ne yazık ki tam tersi bir yol izlediği açıkça ortada.” Flynn, Beckert’a uzun, anlayış dolu bakışlar yönelterek sandalyesinde arkasına yaslandı.</p>

  <p>“Bu sizin açınızdan çok acı verici olmalı.”</p>

  <p>Beckert belli belirsiz gülümsedi. “Acı, yaşamın bir parçası. Acıdan kaçamayız. Ama onun bizi yanlış şeyler yapmaya yönlendirmesine de müsaade edemeyiz.”</p>

  <p>“Yanlış şeyler derken?” Flynn endişeli yüz ifadesine bürünmüştü. “Şu an konuştuğumuz konuyla ilgili nasıl bir yanlışlık olabilir ki?”</p>

  <p>“Kanıtları gizlemek. Eski dostlardan yardım istemek. Soruşturma sonucuna müdahale etmek. Bizim baba oğul olduğumuzu gizlemek. Bunların hepsi yanlış olurdu. Böyle yaparak korumak için yaşamımı adadığım gerçek adalete, kanunlara, sisteme zarar vermiş olurdum.”</p>

  <p>“Bu yüzden mi istifa ediyorsunuz? Amerika’nın en seçkin emniyet mensuplarından biri olarak, kendi isteğinizle işinizden ayrılmanızın nedeni bu mu?”</p>

  <p>“Nedeni kamuoyunun adalete, kanunlara olan güvenine duyduğum saygıdır. Cory Payne davasına büyük çaba harcanmalı. Dışarıdan müdahale olduğuna dair en ufak bir şüpheye de yer bırakılmayacak şekilde şeffaf bir tutum izlenmelidir. Konumumu terk ederek bu amacı desteklemiş oluyorsam, bu uğurda ne gerekiyorsa feda edilmesi gerektiği gibi bundan da kaçınılmamalıdır.”</p>

  <p>“Harika,” diye başıyla onayladı Flynn. “Güzel konuştunuz. Peki artık istifa ettiğinize göre bundan sonra ne olacak?”</p>

  <p>“İstifamın White River şehir konseyi tarafından onaylanmasının ardından Belediye Başkanı Dwayne Shucker başka birini atayacak. Sonra da hayat devam edecek.”</p>

  <p>“Son olarak temennilerinizi de alalım?”</p>

  <p>“Adaletin işlemesini, kurban ailelerinin huzur bulmalarını diliyorum. Ve de adaletin kutsallığının her zaman ne kadar güçlü, ne kadar kişisel, ne kadar acı verici olsa da geri kalan tüm nedenlerin üzerinde tutulmasını diliyorum. Tanrı White River’ı korusun. Tanrı Amerika’yı korusun.”</p>

  <p>Kamera sert fakat hislenmiş görünen Flynn’a doğru yaklaştı. “Evet, sevgili dostlarım. Bunun tarih kitaplarına geçecek bir program olacağını söylememiş miydim? Ekranda çok şey yaşamış biri olduğumdan bu konudaki görüşlerimin pek de mütevazı sayılmayacağını belirterek az önce en ilkeli, en samimi istifa konuşmalarından birine tanık olduğumuzu söylemek isterim. Tanrı yardımcınız olsun, Dell Beckert!”</p>

  <p>Beckert’ın başını eğerek teşekkür edişinin ardından Flynn yeniden kameraya dönüp, milyonlarca yerel hayranı için onun simgesi haline gelen heyecanlı sesiyle konuşmaya başladı. “Ben Carlton Flynn. Benim penceremden görünenler bunlar. Kısa bir aranın ardından yeniden buradayız.”</p>

  <p>Gurney RAM TV’nin sitesinden çıkıp dizüstü bilgisayarını kapattı.</p>

  <p>Madeleine şaşkınlıkla başını iki yana salladı. “Payne’in Beckert’ın oğlu ve tetikçi olduğunun kısmen doğru olduğunu söylerken ne demek istedin?”</p>

  <p>“Oğlu olduğu konusunda kuşkum yok. Ama hikayenin onun suikastçı olduğu kısmı pek kesin değil.”</p>

  <p>“Şu riyakar Bay Flynn istifa konuşmasına bayıldı ama.”</p>

  <p>“Görünüşte öyle. Tabii bu gerçek bir istifa konuşması değildi.”</p>

  <p>“İstifa etmedi mi sence?”</p>

  <p>“Ah, tabii ki etti. New York Başsavcılığı seçimlerine katılmak için White River Polis Teşkilatı’ndan istifa etti. Eğer yanılmıyorsam az önce onun seçim kampanyasının açılış konuşmasına tanık olduk.”</p>

  <p>“Sen ciddi misin? Hem de Rick’in öldüğü gün…”</p>

  <p>Gurney’in çalan telefonu Madeleine’in sözünü kesti.</p>

  <p>Gurney ekrana baktı. “Hardwick arıyor. Ondan Flynn’in programını izlemesini istemiştim.”</p>

  <p>Telefonu açtı. “Evet, Jack, ne düşünüyorsun?”</p>

  <p>“Aşağılık dalavereci yine aynı şeyi yaptı.”</p>

  <p>Hardwick’in ne demek istediğini aşağı yukarı tahmin edebiliyordu ama yine de sordu. “Neyi yine yaptı?”</p>

  <p>“Bir felaketi zafere dönüştürmeyi. Önce oğlunun küçük yaşta işlediği suç için, ardından da karısının aşırı dozda aldığı uyuşturucu sonrası ölümünde yaptı bunu. Şimdi de iki kişinin katili oğlu için bir kez daha yapıyor. Dell ne yapıp ediyor, bir şekilde, sihirli ellerinin marifetiyle bu berbat durumları kendisinin muhteşem biri olarak resmedilmesini sağlayacak bir araç olarak kullanıyor. Yüce idealleri olan özverili bir insan. Herif her yeni ailevi felakette yüce gönüllülük zırvalıklarını sarf etme imkanı buluyor. Yetti artık!”</p>

  <p>Konuşmanın ardından Gurney huzursuz bir sessizlik içinde bir süre öylece oturdu. Çalışma odasının penceresinden görülen gökyüzü iyice kararmıştı.</p>

  <p>“Eee, Hardwick ne dedi?” diye sordu Madeleine.</p>

  <p>“Beckert hakkında mı? Onun kendi çıkarlarını düşünen, dalavereci, sahtekar herifin teki olduğunu.”</p>

  <p>“Katılıyor musun?”</p>

  <p>“Bence az bile söyledi.”</p>

  <p><i>“Az mı?”</i></p>

  <p>Gurney başını yavaşça salladı. “Sıklıkla gerçekleştirdiği bu ahlaksızlıklarının arkasında çok daha kötü şeyler olduğuna dair içimde berbat bir his var.”</p>
</body>
</html>