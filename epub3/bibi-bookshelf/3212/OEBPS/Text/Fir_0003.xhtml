<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>3</h1>

  <p>Sheridan Kline açık cam kapıların önünde sessizce durup, Gurney’in makinede iki fincan kahve hazırlayışını izliyordu. Yeniden sandalyelerine dönene dek iki adam da konuşmadı. Bölge savcısı hâlâ gergin ve bir o kadar da rahatsız görünüyordu. Belki de bu gerginliği, kahve yaparken cebine bir ses kayıt cihazı koyamasın diye kalkıp Gurney’i dikkatle izlemiş olmasından kaynaklanıyordu. Kahvesinden birkaç yudum alıp fincanı sandalyenin düz, ahşap koluna koydu.</p>

  <p>Soğuk havuz suyuna dalmaya hazırlanır gibi derin bir nefes aldı. “Sana karşı son derece dürüst olacağım, David. Çok büyük bir sorunum var. White River’da işler çığırından çıktı. Ne kadarını takip ettiğini bilmiyorum ama Grinton bölgesinde son haftalarda yağmalama ve kundaklama olayları aldı başını gitti. Hava artık hep yanık kokuyor. Çok rahatsız edici. Ve durum daha da kötüleşebilir. Daha kötü olayların fitili ateşlendi ateşlenecek. Sanki şu SSB’dekiler de bunun için çabalıyorlar. Bir polis memurunun müthiş bir soğukkanlılıkla katledildiği son olaydaki gibi.” Susup başını iki yana salladı.</p>

  <p>Kısa bir sessizlikten sonra Gurney, savcıyı ziyaret sebebini açıklamaya teşvik etmeye çalıştı. “Buraya White River polis şefiyle görüşmenizden hemen sonra geldiğinizi söylediniz, değil mi?”</p>

  <p>“Dell Beckert ve iki numaralı adamı Judd Turlock’la konuştum.”</p>

  <p>“Onlar bu suikastı nasıl değerlendiriyorlar?”</p>

  <p>“Diğerleri gibi. Tüm olup bitenlerin bir yansıması olduğunu düşünüyorlar. Yani böyle ima ediyorlar.” Kline yüzünü sanki midesinde hazmedemediği bir şeyi çıkarmak üzereymişçesine buruşturdu.</p>

  <p>“O görüşmeyle buraya gelmeniz arasında bir bağlantı var mı?”</p>

  <p>Aynı sıkıntılı yüz ifadesiyle, “Hem evet hem hayır,” dedi.</p>

  <p>“Bana evet kısmını anlatın o zaman.”</p>

  <p>Konuşmaya başlamadan önce Kline fincanına uzanıp büyük bir yudum aldı. Sonra dikkatli hareketlerle fincanı aldığı yere koydu. Bu esnada Gurney adamın elindeki titremeyi fark etmişti.</p>

  <p>“White River’daki durum çok önemli hale geldi. Her iki taraf da olup bitenlerle ilgili aşırı hassas. Az önce olayların fitili ateşlenmek üzere gibi bir şey dedim ya, aslında tam olarak doğru değil. Durum, daha çok elde nitrogliserinle dolaşmaya benziyor. Kontrolü zor, ne zaman ne olacağı belirsiz, en ufak bir hatanın affedilmez sonuçlara yol açabileceği bir durumla karşı karşıyayız. Bir an için tökezlesek, dengemizi yitirir gibi olsak, öyle bir patlayacak ki parçamızı dahi bulamayacaklar.”</p>

  <p>“Anladım. Irksal hassasiyet. Berbat hisler. Büyük bir kaos için uygun ortam. Ama…</p>

  <p>“Ama senin bununla ne alakan var?” Yüzünde gergin, siyasetçi gülümseyişi belirdi. “David, meslek hayatım boyunca sahip olduğum kaynaklardan daha fazlasına hiç bu kadar ihtiyacım olmamıştı. Kafası çalışan insanlardan bahsediyorum. Zihni doğru işleyenlerden. Her açıdan bakmaya, görülemeyenin ötesini görmeye ihtiyaç var. Yeterince göremediğimiz için zaaf yaşamak istemiyorum.”</p>

  <p>“Beckert’ın bürosundakilerin işe uygun olmadıklarını mı düşünüyorsunuz?”</p>

  <p>“Hayır, alakası yok. Ağzımdan Beckert’la ilgili en ufak bir eleştiri bile duyamazsın. O tam bir kanun adamı. Gösterdiği başarılarla rekor kırmış biri.” Duraksadı. “Hatta eyalet başsavcılığı seçimlerine katılacağına dair söylentiler var.” Yine duraksadı. “Laf aramızda, harika bir aday olur. Doğru imaj, doğru bağlantılar. Herkes bunu bilmez ama kendi reklamını kendi de yapmıyor. Eşi, valinin kuzeni. Yani doğru zamanda doğru yerde olan bir adam.”</p>

  <p>“Tabii her şey yolunda giderse. Ya da en azından korkunç bir şeyler olmazsa.”</p>

  <p>“Bunu söylemeye bile gerek yok.”</p>

  <p>“Pekala, benden istediğiniz tam olarak nedir?”</p>

  <p>“Dedektif sezgilerin. Gerçeğin kokusunu alabilme becerin. Bu konuda çok iyisin. Bunları söylemeye bile gerek yok aslında. NYPD cinayet masasındaki sicilin ortada.”</p>

  <p>Gurney ona şaşkınlıkla bakıyordu. “Bütün White River Polis Teşkilatı Beckert’ın emrinde. Sizin de kendi soruşturma ekibiniz var. Tüm bunlar yeterli değilse, o zaman olayın kodunu ırksal gerginlik seviyesine yükseltip FBI’dan yardım isteyin.”</p>

  <p>Başını hızla iki yana salladı. “Hayır, hayır, hayır. İşin içine FBI girdiği anda biz kontrolü kaybederiz. Konuşmada işbirliğinden filan bahsederler ama sahada tek başlarına çalışırlar. Kendi çalışma yöntemleri var. Tanrı aşkına, sanki federallerin nasıl çalıştığını bilmiyorsun. Sürecin kontrol edemeyeceğimiz bir hale bürünmesini hiç istemiyoruz.”</p>

  <p>“Tamam, FBI’ı unutalım. Yine de sizinkilerle Beckert’ın ekibinde yeterince adam var zaten.”</p>

  <p>“Öyle görünüyor olabilir ama işin aslı şu, hiç bu kadar az elemanım olmamıştı. Sağ kolum, Fred Stimmel altı ay önce yaş haddinden emekli olup Florida’ya yerleşti. İki kadın dedektifim birden doğum iznine ayrıldı. Geri kalanlarınsa işler tam manasıyla sarpa sarmadan bırakmalarını isteyemeyeceğini görevleri var. Yeterli personelim varmış gibi görünüyor olabilir. Ama işin aslı bu sadece görüntüde. Ne düşündüğünün farkındayım. Bu White River Emniyeti’ne ait bir soruşturma, savcılığın değil, diye düşünüyorsun. Top Beckert’ın sahasında. O zaman bırakalım meşhur bürosu bu işin altından kalksın. Doğru, değil mi? Ama durumun tam saha baskı dışında bir yöntemle çözülmeye kalkılması durumunda kontrolden çıkacağını anlatmaya çalışıyorum. Bu da Beckert’ın kendi sahasında uğraştığı kadar ben de kendi sahamda elimden geleni yapmak mecburiyetindeyim demek. Bu kadar net!” Konuşurken Kline’ın şakağındaki bir damar iyice belirginleşmişti.</p>

  <p>“Yardımcı dedektif filan gibi bir görevle ekibinize dahil olmamı mı istiyorsunuz?”</p>

  <p>“Onun gibi bir şey. Ayrıntıları konuşuruz. Bunun için yetkim var. Böyle bir durum için ek fona erişim hakkım da var. Daha önce birlikte çalıştık, David. Mellery ve Peny olaylarında muazzam başarılar gösterdin. Bu olayın riski çok büyük. Bir an evvel polis cinayetinin ardındaki sebepleri tespit etmeliyiz. Bunu da daha sonra başımızı ağrıtmaması için doğru bir şekilde yapmak zorundayız. Yanlış bir şey yaptığımız anda kaos başlar. Ne diyorsun? Sana güvenebilir miyim?”</p>

  <p>Gurney, kuzey yamaçları üzerinde usul usul uçan akbabaları izleyerek arkasına yaslandı.</p>

  <p>Kline’ın gülümsemesi donmuş, yüzü buruşmuştu. “Kafana takılan bir şey mi var?”</p>

  <p>“Bunu bir düşünmem gerek. Eşimle de konuşmalıyım.”</p>

  <p>Kline bir an için alt dudağını kemirdi. “Tamam. Ama bir kez daha tekrar ediyorum. Çok büyük olayların arifesindeyiz. Tahmin bile edemeyeceğin kadar büyük olayların. Olumlu sonuçlanırsa herkesin yararına olacak.”</p>

  <p>Kalktı. Kravatını düzeltip ceketini aldı. Cebinden çıkardığı kartını Gurney’e uzattı. Siyasetçilere has gülümseyişi geri dönmüştü. “Kendi cep numaram da yazılı. Beni yarın ara. Ya da arayabilirsen bu gece. Doğruyu yapacağını biliyorum. Hepimiz için doğru olanı.”</p>

  <p>İki dakika sonra büyük, siyah Navigator göletle ahırın arasından geçmiş, kasaba yoluna yönelmişti. Çakıl taşlı yoldaki lastik sesleri de kısa zaman sonra işitilmez oldu.</p>

  <p>Gökte süzülen akbabalar da kaybolmuştu. Gökyüzü masmaviydi. Tepenin etekleriyse ressam paletinin yeşil tonlarına bürünmüştü. Sundurmanın yanındaki küçük bahçede iyiden iyiye uzamış kuşkonmazların hasat vakti gelmişti. Aralarda boy atmaya yüz tutmuş eğreltiotlarıysa hissedilmesi zor rüzgarda hafifçe salınıyordu.</p>

  <p>Baharın kusursuzluğunu yansıtan tüm bu görünümü, havaya sinmiş hafif kekremsi bir koku lekeliyordu.</p>
</body>
</html>