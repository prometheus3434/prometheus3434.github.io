<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>13</h1>

  <p>Batıya, White River yönüne giden ve fazla yüksek olmayan dağların, tepeler arasındaki engebeli otlakların, geniş vadilerin yanından geçen hafif meyilli yol, aşağıya ulaşılınca döküntü haldeki dükkanların sıralandığı bölgeye erişirdi. Bölgedeki ekonomik çöküşün son sembolü olan terk edilmiş haldeki White River taşocağı, bir zamanlar meydana gelen bir patlama sonrası yoldan geçen altı kişinin ölümü, sonrasında şirketin iflası ve birinin bu patlamayı yüzden fazla dinamit kapsülü kullanarak gerçekleştirdiği biçimindeki sansasyonel bilginin yayılmasıyla ünlenmişti.</p>

  <p>Gurney’in GPS’i onu bu kasvetli kentin kundaklama ve yağma olaylarıyla çalkalanan Grinton bölgesine komşu ana bulvarına dek getirdi. Bulvarın sonunda White River Polis Merkezi yer alıyordu. Walnut Crossing’in manzara resimlerinde yer bulacak derecede doğal virane haldeki ahırları ve yıkılmaya yüz tutmuş ambarlarıyla tam bir tezat oluşturacak biçimde, bu bina gri-bej karışımı tuğlayla bin dokuz yüz altmışların kutu gibi bina mantığını yansıtacak tarzda inşa edilmişti. Çevresinde hiçbir yeşil alanın bulunmadığı bu binanın alüminyum çerçeveli pencerelerinden ön taraftaki beton otoparka kadar her taraf gri tonlardaydı.</p>

  <p>Otoparkın girişine doğru yaklaşırken kaldırımda, iki tekerlekli bir yük arabasına benzeyen küçük bir aracın içerisinde, eldivenli ellerini yere sürterek ilerlemeye çabalayan bir adam gördü. Üzerinde pis, yırtık pırtık, çöpten alındığı belli bir asker ceketi, başında da beyzbol kepi vardı. Biraz daha yakından bakınca Gurney adamın dizlerinden aşağısının olmadığını, eldivenlerin de fırın tutacağı olduğunu gördü. Yük arabasının arkasına tutturulmuş eski bir süpürge sapının ucunda bir Amerikan bayrağı dalgalanıyordu. Adam ellerini kullanarak ilerlemeye çalıştığı her seferinde paslı menteşelerin gıcırtısını hatırlatan bir ses tonuyla aynı şeyi avaz avaz yineliyordu. “Günışığı… günışığı… günışığı…”</p>

  <p>Otoparka girer girmez Gurney’in gözüne takılan ilk araç Kline’ın pırıl pırıl parlayan siyah Navigator’ı oldu. Araç, önünde ‘Rezerve’ yazan kısımda, binanın girişine en yakın park alanındaydı. Yanına park edip arabasından indiği an duman, yanmış plastik ve ıslak kül kokusunu alıp şaşırdı.</p>

  <p>Navigator’ın karartılmış arka camı indi. Kline başını dışarı çıkartıp Gurney’e önce memnuniyet sonra da kaygıyla baktı. “Her şey yolunda mı?</p>

  <p>“Koku berbat.”</p>

  <p>“Kundaklama olayı. Anlamsız bir aptallık. Zamanla alışıyorsun. Anlaşmayı getirdim.”</p>

  <p>Gurney arkaya, Kline’ın yanına bindi. Çevresindeki karmaşadan yalıtılmış haldeki bir hayli rahat deri koltukları ve yumuşak ışıklandırmasıyla araç çok lükstü.</p>

  <p>“Birinci sınıf bir araç,” dedi Gurney.</p>

  <p>“Vergi mükelleflerine bir maliyeti yok.”</p>

  <p>“Hacizli mal mı?”</p>

  <p>“Uyuşturucu trafiğinin yönetilmesinde kullanıldığından mülkiyet hakkının sonlandırıldığı araçlardan.”</p>

  <p>Büyük olasılıkla Gurney’in sessizliğini suçlanan şahsın mallarına duruşma öncesi el konulma olarak nitelenen tartışmalı uygulamaya eleştiri olarak algıladığından Kline ekleme ihtiyacı hissetti. “Yufka yürekliler suçlanan şahısların beraat ettiği çok az sayıdaki olay için bu uygulamanın doğru olmadığını ileri sürerek sızlanmaya bayılıyorlar. Ama yüz olayın doksan dokuzunda yaptığımız şey, üzerlerine pislik bulaşmış malların emniyet teşkilatına kazandırılmasından ibarettir. Bunda da hem yasal hem de vicdani açıdan zerre kadar bir sıkıntı yok.”</p>

  <p>Ortalarına koyduğu evrak çantasını açıp içinden çıkardığı anlaşmanın iki kopyasıyla bir kalemi Gurney’e uzattı. “Ben imzaladım. Sen de ikisini imzala. Birini bana ver. Diğeri sende kalsın.” Anlaşmayı okuyunca içinde şaşırmasına neden olacak hiçbir şey görmediğine şaşırdı. Telefonda bildirdiği talepleriyle ilgili en ufak bir kurnazlık yapılmamıştı. Garip bir şekilde bu dürüstlük şüphelenmesine neden oldu. Kline’ın yaptığı her şeyin hileli bir yanı olduğuna emindi. Dürüstlük her zaman daha önemli bir şeylere ulaşmanın yoludur. Ama bu şartlar altında anlaşmaya karşı çıkmasını gerektirecek bir şey bulamadı.</p>

  <p>“Peki bu toplantının konusu belli mi?”</p>

  <p>“Sadece bildiklerimizi paylaşacağız. Öncelikleri belirleyeceğiz. Kullanılacak kaynaklarla ilgili talepleri belirleyeceğiz. Medyayla ilişkileri nasıl düzenleyeceğimize karar vereceğiz. Herkesin senkronize olması sağlanacak.”</p>

  <p>“Herkes derken?”</p>

  <p>“Dell Beckert, onun sağ kolu Judd Turlock, Soruşturma Şefi Mark Torres, Belediye Başkanı Dwayne Shucker, Şerif Goodson Cloutz.” Duraksadı. “Bu arada Cloutz’la ilgili durumu söyleyeyim de görünce şaşırma. Kendisi kördür.”</p>

  <p>“Kör mü?”</p>

  <p>“Sanırım bir yarasa kadar. Sokak ağzıyla konuşmaya bayılan tam bir taşra tipi. Bölge cezaevinin de idarecisi. Hep yeniden seçilmiş. Son üç seçimde karşısına aday bile çıkmamış.”</p>

  <p>“Onun, adına takım ya da ekip her neyse işte diyeceğimiz bu çalışma grubunun toplantısına katılmasının özel bir nedeni var mı?”</p>

  <p>“Hiçbir fikrim yok.”</p>

  <p>“Beni bekliyorlar mı?”</p>

  <p>“Beckert’ı bilgilendirdim. Diğerlerine söyleyip söylememek ona kalmış.”</p>

  <p>“Diğer kurumlarla ilgili herhangi bir bağlantı var mı? FBI’la? Eyalet polisiyle? Başsavcılıkla?”</p>

  <p>“Buna zorlanmadığımız takdirde FBI’ı işe karıştırmama niyetindeyiz. Beckert’ın eyalet polisiyle bağlantıları var. Onlarla ilişkiler onun takdirinde. Başsavcılığa gelince; onlar Başsavcının ölümüyle ilgili yeni gelişmelerle boğuşmaktan başlarını kaldıracak halde değiller.”</p>

  <p>“Hangi yeni gelişmeler?”</p>

  <p>“Yüz kızartıcı kuşkular. Onun Vegas’ta bir otel odasında ölmüş olması spekülasyonlara neden oldu. Çünkü durum akla şehvet düşkünlüğüne ilişkin birtakım sorular getiriyor.” Yüzünü ekşitip kolundaki Rolex’e, sonra da Gurney’in kucağındaki anlaşma metnine baktı. “Toplantı zamanı. İmzala da beraber içeri geçelim.”</p>

  <p>“Son bir soru daha.”</p>

  <p>“Ne?”</p>

  <p>“Eminim sen de zaten biliyorsun, bu sabah Kim Steele ile görüştüm. Bana kocasının ölümüne dair düşüncelerini anlattı, bir de kocasının telefonunda bulduğu bir delili gösterdi.” Susup Kline’ın yüzünü inceledi. “Onu bana kim yolladı diye düşünüp durdum. Sonra onu yollayanın sen olduğuna karar verdim.” Kline gözlerini kıstı. “Neden ben?”</p>

  <p>“Çünkü onun bana söylediği şey, aslında sana sorduğum, olayla ilgili bana anlatmadığın neler var biçimindeki sorumun yanıtıydı. Steele’in telefonundaki mesaj ve onun olası etkileri. Kim, güvenmediği için mahalli polise başvuramayınca mesajı sana gösterdi. Ama ben teşkilatta olmadığımdan bunu benimle paylaşmak senin açından bir hayli sıkıntı vericiydi. Ama kurbanın karısı gelip bundan kendi bahsederse ortada senin başını ağrıtacak bir sorun kalmazdı. Ayrıca acılı bir dulun ziyareti, teklifini kabul etmem için beni teşvik edebilirdi.”</p>

  <p>Kline gözlerini ileri dikmiş, hiçbir şey söylemeden bekliyordu. Gurney iki anlaşma metnini de imzalayıp birini Kline’a uzattı. Diğerini de ceketinin cebine koydu.</p>

  <p>Vızıltılı floresan lambaları, tavandaki kir pas içindeki ses geçirmez levhaları ve kim bilir neyin temizlenmesinde kullanılan dezenfektanların yapay çam kokularıyla White River Polis Merkezi’nin içi dışarıdaki görünüşüne bakarak kolaylıkla tahmin edilebilirdi.</p>

  <p>Kline ona güvenlik kapılarından geçerken eşlik edip ardından da uzun, renksiz, beton duvarlı koridorda yolu gösterdi. Koridorun sonunda açık bir kapıdan geçerek karanlık toplantı salonuna ulaştılar. Kline el yordamıyla düğmeyi bulup basınca içerideki floresanlar titreşerek yandı.</p>

  <p>Kapının karşısındaki geniş pencerenin önündeki jaluzi aşağı kadar indirilmişti. Odanın ortasında uzun bir toplantı masası yer alıyordu. Sol taraftaki beyaz bir yazı tahtasının üzerine siyah tahta kalemiyle KDYE 3:30 yazılmıştı. Tahtanın üzerindeki yuvarlak duvar saatine göre saat şimdi 3:27’ydi. Sağ tarafına bakan Gurney masanın diğer tarafındaki sandalyede siyah gözlüklü bir adamın oturduğunu görünce şaşırdı. Adamın önünde beyaz bir baston vardı.</p>

  <p>Kline onu görünce, “Goodson!” dedi. “Burada oturduğunu görmedim.”</p>

  <p>“Ama şimdi görebiliyorsun, Sheridan. Oysa ben seni hâlâ göremiyorum. Karanlık benim olağan durumum. Sonsuza dek gözleri gören çalışma arkadaşlarımın merhametine muhtaç olarak yaşamak da benim kaderim işte.”</p>

  <p>“Dünyanın bu bölgesinde hiç kimse senin olduğundan daha az karanlıkta değil, Goodson.”</p>

  <p>Dal gibi incecik adam zoraki gülümsedi. Anlaşıldığı kadarıyla bu konuşmanın bir zamanlar içerme ihtimali olan mizahi yanı çok uzun zaman önce ortadan kalkmıştı.</p>

  <p>Koridorda önce ayak sesleri sonra da burun temizleme sesi işitildi. Burnunu mendille kapatarak içeri giren kısa boylu, şişman adamın Belediye Başkanı Dwayne Shucker olduğunu Gurney basın toplantısından hatırladı.</p>

  <p>“Yapma şunu, Shucks,” dedi kör adam. “Etrafa polen saçan çiçeklerden farksızsın.”</p>

  <p>Belediye Başkanı mendilini üzerinde oldukça küçük duran spor ceketinin cebine tıkıştırıp, masanın karşı ucundaki bir sandalyeye geçip esnedi. “Seni görmek güzel, Şerif.” Yeniden esnedi. Sonra Kline’a döndü. “Hey, Sheridan da buradaymış. Her zamankinden daha formda ve istekli görünüyorsun. Aslında sana basın toplantısında hâlâ maraton koşuyor musun diye sormak lazımdı.”</p>

  <p>“Asla koşmadım ki, Dwayne. Sadece arada sırada beş kilometre koşarım.”</p>

  <p>“Beş, on beş, benim için aynı.” Burnunu bir kez daha çekip, Gurney’i tepeden tırnağa şöyle bir süzdü. “Siz bizim savcının yeni dedektifi olmalısınız?”</p>

  <p>“Doğrudur.”</p>

  <p>Masanın diğer tarafındaki zayıf adam bastonunu bir tür selamlama tavrıyla kaldırdı. “Odada başka biri olduğunu biliyordum. Ne zaman sesin çıkacak merak ediyordum. Gurney, değil mi?”</p>

  <p>“Evet.”</p>

  <p>“Eylem adamı. Kahramanlıklarını duydum. Umarım buradaki mütevazı taşra sorunlarımız sizi sıkmaz.”</p>

  <p>Gurney hiçbir şey söylemedi. Kline’sa biraz hoşnutsuz bir ifade takınmıştı.</p>

  <p>Adam bastonunu dikkatle masaya koyup, kertenkeleleri akla getiren itici bir gülümsemeyle, “Gerçekten, Gurney,” dedi. “Söylesene, buradaki ufak sorunumuzu büyük şehir izlenimleri ışığında nasıl değerlendiriyorsun?”</p>

  <p>Gurney omuz silkti. “İzlenimim sorunun ufak olarak nitelendirilmesinin yanlış olacağı yönünde.”</p>

  <p>“O zaman söyle, sen hangi kelimeyi…”</p>

  <p>Sözü odaya iki eneıjik adamın dalmasıyla yanda kaldı. Gurney bunlardan uzun boylu, terzi işi olduğu ilk bakışta anlaşılan siyah takım elbiseli olanın Dell Beckert olduğunu hemen anlamıştı. Diğeriyse koruma görevlilerini akla getiren vücuduyla bir çete üyesinin sabıka fotoğrafındaki ifadesiz yüzünün birleşimini sergileyen, üzerinde sıradan spor ceketi ve pantolonuyla Judd Turlock olduğunu tahmin ettiği adamdı.</p>

  <p>Beckert, Kline’ı başıyla selamlayıp Gurney’e döndü. “Ben Dell Beckert. Hoş geldiniz. Herkesle tanıştınız mı?” Yanıtı beklemeden sözlerini sürdürdü. “Cinayet masası amiri Mark Torres henüz aramızda değil. Birkaç dakika gecikecekmiş. Ama biz başlayalım.” Masanın diğer tarafına yönelip ortadaki sandalyeyi çekti. Önüne evrak çantasını koyup oturdu. “Burayı biraz daha aydınlatabilir miyiz?”</p>

  <p>Judd Turlock, Beckert’ın sandalyesinin arkasından uzaklaşıp, dikkatli ve ağır hareketlerle jaluziyi kaldırdı. Beckert’ın karşısındaki sandalyedeki Gurney, büyük pencerenin kasvetli manzarası karşısında şaşırmıştı.</p>

  <p>Etrafı üzerleri dikenli telle kaplı zincirle çevrili kapkara bir şose yol, polis merkezinden birkaç kat daha büyük ama pencereleri daha dar bir başka renksiz binaya uzanıyordu. Binanın önündeki siyah-beyaz tabelada Haldon C. Eppert Islahevi ibaresi seçiliyordu. Yani bölgedeki tutukevinin resmi adı. Arkada uzanan beş yüz metrelik bahçeyi kuşatan yüksek duvarları ve gözetleme kuleleriyle burası Gurney için basitçe White River Cezaevi’ydi. Ama kentin kurucusunun adını taşıyan bir cezaevi. Masanın ortasındaki adamın arkasındaki bu iç karartıcı görünüş bir an için Gurney’in sanki muzip biri bu özgürlükten alıkonulma mekanlarını cehennem olarak algılamış, sonra da o cehennemin bekçisi olarak Beckert’ı alıp önüne oturtmuş gibi düşünmesine yol açmıştı.</p>

  <p>“Takip edeceğimiz bir yol olması açısından,” dedi Beckert, çantasına uzanıp içinden bazı dokümanları çıkartırken. Turlock belgeleri masadakilere dağıttı. Bu esnada Beckert ekledi. “Düzenli çalışmak önemli. Özellikle de çılgınlık derecesindeki bir düzensizlikle mücadele ettiğimiz düşünüldüğünde.”</p>

  <p>Gurney kısa listeyi gözden geçirdi. Düzenliydi ama çok az şeyin sıralandığı da ortadaydı.</p>

  <p>“İşe Willard Park cinayetine ilişkin RAM’ın canlı yayın kamerasını görüntüleriyle başlayalım,” dedi Beckert. “Dijital dosyaların çözünürlüğü…”</p>

  <p>Koridordan ayak sesleri gelince sustu. Hemen ardından da uzun boylu, genç, İspanyol kökenli bir adam içeri girip başını özür diler gibi hafifçe salladı. Ardından da Gurney’le Şerif arasındaki sandalyeye geçti. Turlock karşı taraftan ona da çalışma planını uzattı. Genç adam kaşlarını düşünceli bir ifadeyle çatarak listeye göz attı. Bu sırada Gurney de ona elini uzattı.</p>

  <p>“Ben Dave Gurney. Savcıyla birlikte çalışıyorum.”</p>

  <p>“Biliyorum.” Gülümsedi. Bu haliyle son derece önemli bir cinayet soruşturmasının şefinden ziyade hevesli bir üniversite öğrencisini andırıyordu. “Ben Mark Torres. White River Emniyeti’nden.”</p>

  <p>Hâlâ sözlerini sürdürme fırsatı bulamadığı için yüzünden bir an gerildiği sezilen Beckert devam etti. “Orijinal dijital dosyaların çözünürlüğü adli tıp laboratuvarında arttırıldı. Böylece daha fazlasını görebileceğiz.”</p>

  <p>Turlock’a bir baş işareti yapınca adam küçük bir tablet bilgisayarın ekranına dokundu. Hemen ardından da şerifin arkasındaki duvardaki büyük bir monitör devreye girdi.</p>

  <p>İlk video kaydı, Gurney’in Marv ve Trish Gelter’ın evlerinde izlediğinin daha uzun bir versiyonuydu. Uzun olmasının nedeni de bu kaydın vurulmadan birkaç dakika öncesinden başlıyor olmasıydı. Kayıt, Memur Steele’in parkın köşesindeki kaldırımda, tüm dikkatini kalabalığa çevirmiş halde bir ileri bir geri yürüdüğü sahneyle başlıyordu. Kalabalığın yan tarafında, sanki atını toplananların üzerine sürmeye hazırlanıyormuş gibi görünen Albay Ezra Willard’ın büyük taş heykeli yer alıyordu.</p>

  <p>Şu an içinde bulunduğu ortamda yoğunlaşmanın Gelterlar’ın evindekine nazaran daha kolay oluşundan ya da kaydın bu kısminin daha uzun tutulmasından dolayı Gurney ilk seferinde gözünden kaçırdığı bir şeyi fark etti. Steele’in başının arkasında küçük, kırmızı, hareketli bir nokta vardı. Bu noktanın takibi suikastın en az iki dakika öncesine kadar sürdü. O durunca nokta da duruyor, onun hareketiyle beraber harekete geçiyordu. Polisin kaskının hemen altını, kafatasını hedef aldığı açıkça anlaşılıyordu. Bu noktanın bir lazer tüfeğinin ışığı olduğu açıkça ortadaydı. Gurney büyük bir hoşnutsuzlukla görüntüleri takip ediyordu.</p>

  <p>Kurşunun isabeti sonrası Steele yüzükoyun kaldırıma yığıldı. Gurney bunun gerçekleşeceğini biliyor olmasına rağmen irkilmişti. Bir yerlerden duyduğu, bilge birinin insanın içini bir nebze de olsa huzurla dolduran sözleri geldi aklına. <i>Bir başkasının acısı karşısında irkilmek empati duygusunun varlığını ortaya koyar. Bu da en değerli insani niteliklerden biridir.</i></p>

  <p>Beckert’ın işaretiyle Turlock video kaydını durdurup monitörü kapattı.</p>

  <p>Odadaki sessizliği Belediye Başkanı Shucker sonlandırdı. “Bu lanet olası RAM canlı yayın kamerasının çektiği görüntüler kentimizin iş dünyasına büyük zarar verdi. Aynı lanet şeyi tekrar tekrar yayınlayıp duruyorlar. Bu da küçük şehrimizin savaş alanı gibi görünmesine neden oluyor. Restoranlarımız, pansiyonlarımız, müzemiz, kano kiralama merkezimiz, tam da turist mevsiminin açılmak üzere olduğu bugünlerde çok zor durumda kaldı. Hepsi şu an sinek avlıyor. Adına medya denen bu zımbırtı bizi bitiriyor.”</p>

  <p>Beckert herhangi bir tepki vermedi. Masanın diğer tarafına bakıp, “Goodson?” dedi. “Bu görüntülerin sana ayrıntılarıyla aktarıldığını biliyorum. Yorumun nedir?”</p>

  <p>Cloutz yüzünde mutsuz bir gülümseyişle beyaz bastonunu hafifçe salladı. “Shucks’ın ticari kaygılarını anlayışla karşılıyorum. Kasaba ekonomisine yatırım yapan birinin böyle düşünmesi son derece doğal. Diğer taraftan bu görüntülerin burada ne türden barbarlıklara maruz kaldığımızı eyaletin üst makamlarının gözlerine sokması açısından faydası olduğu kanaatindeyim. Bizim burada yaptıklarımızı görsünler de biraz takdir etsinler.”</p>

  <p>Gurney bir an için Beckert’ın bu sözleri onaylar bir şekilde kafasını salladığını görür gibi olduğunu düşündü. “Başka yorum var mı?”</p>

  <p>Kline başını iki yana salladı. “Şu an için hayır.”</p>

  <p>“Peki ya yeni dedektifimiz ne der?”</p>

  <p>Gurney önce omuz silkip, sonra da son derece sıradan bir ifadeyle, “Suikastçı işini neden bu kadar uzatmış?” diye sordu. Beckert kaşlarını çattı. “Uzatmak derken?”</p>

  <p>“Lazer ışığı Steele’in kafasında bir hayli uzun süre dolaşıp durmuş.”</p>

  <p>Beckert omuz silkti. “Bence bu, üzerinde durulacak bir husus değil. Diğer maddeye, adli tıp raporuna geçelim. Tam raporun kopyası kısa bir süre sonra elimizde olacak ancak Dr. Thrasher beni göze çarpan hususlar hakkında bilgilendirdi.”</p>

  <p>Çantasından çıkardığı kağıdı yüksek sesle okumaya koyuldu: “Ex olarak Mercy Hastanesi’ne getirilen John Steele hakkında. Ölüm nedeni: Beyin soğanında, beyincikte ve arka serebral arterde meydana gelmiş büyük hasara bağlı olarak kalp ve solunum fonksiyonlarının ani kaybı. Buna kafatasının alt kısmındaki oksipital kemikten girip, kritik beyin ve beyin sapından geçerek lakrimal kemikten dışarı çıkan kurşun sebebiyet vermiştir.” Okuduğu belgeyi çantasına geri yerleştirdi. “Dr. Thrasher, tabii gayrı resmi bir şekilde, kurşunun büyük olasılıkla otuz kalibrelik bakır gömlekli, oldukça yüksek enerjiye sahip bir kurşun olduğunu da ekledi. Bu da Willard Park’ta bulunan kurşunun ön balistik incelemesindeki bulguları doğruluyor. Başka soru?” Shucker burnunu çekerek, “Bakır gömlek de ne demek?” diye sordu.</p>

  <p>“Koruyucu. Kurşunun genleşmesine ya da parçalara ayrılmasına mani olur. Böylece kurşun hedefin içinden tek parça olarak geçer. Tabii geriye de balistik inceleme için yiv izleri bırakır. Böylece biz de bu kurşunu kullanılan silahla eşleştirebiliriz.”</p>

  <p>“Silahı bulduğumuzu varsayarsak tabii?”</p>

  <p>“Silahı bulduğumuzu varsayarsak. Başka soru?”</p>

  <p>Kline parmak uçlarını birleştirdi. “Silahın ateşlendiği yerle ilgili herhangi bir gelişme var mı?”</p>

  <p>Beckert, Torres’e döndü. “Top senin sahanda, Mark.”</p>

  <p>Genç amir pasın kendisine atılmasından gayet memnun görünüyordu. “Olasılıkları daraltıyoruz, efendim. Video görüntülerinden kurşunun kurbanın başına isabet ettiği konumun baz alınması sayesinde kurşunun izlediği rotayla ilgili genel bir kanaate vardık. Olası konumu tespit etmek için bu rotayı bölge haritası üzerine işledik. Silah sesinin olay mahallinden duyulmaması, RAM kameralarının da sesi kaydedememesi gerçeğinden hareketle, uzak konumlara öncelik verdik. Polis memurlarımız şu an bölgedeki her kapıyı teker teker çalıyor.”</p>

  <p>Cloutz “Tabii azınlığı oluşturan yurttaşlarımız zerre kadar yardımcı olmuyorlar. Haksız mıyım?” dedi elindeki bastonu daha sıkıca kavrayarak.</p>

  <p>Bu sırada şerifin manikürlü tırnakları Gurney’in dikkatini çekti.</p>

  <p>Torres kaşlarını çatarken, çenesi kasıldı. “İşbirliği seviyesi şimdilik son derece düşük.”</p>

  <p>Kline sözlerini sürdürdü. “Kapı kapı dolaşma dışında başka ne yapılacak, Mark?”</p>

  <p>Torres öne eğildi. “Bölgedeki tüm güvenlik, trafik ve medya kamera kayıtlarını topluyoruz. O veriler üzerinde yapılacak dikkatli bir incelemenin işe yarar…”</p>

  <p>Belediye Başkanı Shucker atıldı. “Şu kaçak .rospu çocuklarıyla ilgili bir gelişme var mı asıl onu bilmek istiyorum. Önceliğimiz onlar olmalı. Onları yakalayıp içeri tıkarsak bu lanet olası kabus bitmiş olur.”</p>

  <p>Beckert’ın ses tonu bariz biçimde sertleşmişti. “Jordan’la Tooker listemizin başında zaten. Onları yakalayacağız. Bunun sözünü bizzat ben veriyorum.”</p>

  <p>Shucker yatışmış gibi görünüyordu.</p>

  <p>Parmak uçlarını yeniden birleştiren Kline, “Cinayetle doğrudan bağlantıları olduğunu tespit edebildik mi?” diye sordu.</p>

  <p>“Güvenilir kaynaklardan aldığımız bilgi, onların kesinlikle işin içinde oldukları yönünde. Yine bir başka güvenilir kaynaktan kısa süre önce aldığımız ek bilgiye göre de onlara bir üçüncü kişinin yardım etmiş olması mümkün. Büyük olasılıkla beyaz bir adamın.”</p>

  <p>Kline hayretle, “SSB’nin beyaz üyeleri olduğunu bilmiyordum,” dedi.</p>

  <p>“Yok zaten. Yani teknik olarak. Ama beyaz destekçileri var. Hatta finansal açıdan destekleyen beyazlar dahi var.”</p>

  <p>“Gerzek solcular işte. Lanet olası beyinlerinin tedavi edilmesi şart,” diye atıldı şerif.</p>

  <p>Kline bu sözlerden hoşlanmamış gibi görünüyordu.</p>

  <p>Beckert en ufak bir tepki vermedi. “Önümüzdeki kırk sekiz saat içinde şu üçüncü kişinin kimliğini tespit edip, Jordan’la Tooker’ı da gözaltına almış olmayı umuyoruz. Ayrıca Mark ve adamlarından silahın nereden ateşlendiğine dair nihai fiziksel kanıtlar bulmalarını bekliyoruz. Tabii SSB baskınında el konulan materyallerden ve işbirliği yapan SSB üyelerinin ifadelerinden de somut sonuçlar alma arzusundayız.”</p>

  <p>“Sırası gelmişken,” dedi şerif, “umarım Sheridan tutuklu SSB üyelerinin kefaletlerinin yüksek tutulmasını yargıçtan talep eder de herifler ellerini kollarını sallayarak kaçıp gidemezler. Onları ne kadar içeride tutabilirsek istediğimizi almamız o kadar kolaylaşır.”</p>

  <p>Gurney, şerifin ne demek istediğini çok iyi anlıyordu. Onun tutuklulan birbirlerinden ayrı hücrelerde tuttuğuna şüphe yoktu. Tabii yanlarına da ceza indirimi alma uğruna edindikleri her türlü suçlayıcı bilgiyi vermeye hazır işbirlikçileri yerleştirmiş olmalıydı. Bu da çürük sistemin en kokuşmuş kısmıydı.</p>

  <p>Beckert saatine baktı. “Başka soru?”</p>

  <p>Gurney samimi merakıyla, “Hipotezinizin doğru olmama ihtimali var mı?” diye sordu.</p>

  <p>“Hangi hipotez?”</p>

  <p>“Siyahileri Savunma Birliği’nin cinayetten sorumlu olduğunu ileri süren hipotezin.”</p>

  <p>Beckert, Gurney’e bakıp, “Bunu sorma nedeniniz ne?” diye sordu.</p>

  <p>“Çok çabuk emin olduğum zamanlarda hata yaptığım çok olmuştur. Çünkü böyle bir durumda insan tüm yanıtları bildiğini düşünerek soru sormaktan vazgeçer.”</p>

  <p>“Genel bir kaygınızı mı söylüyorsunuz yoksa bir bildiğiniz mi var?”</p>

  <p>“Bu sabah Kim Steele, yani John Steele’in dul eşi ziyaretime geldi.”</p>

  <p>“Ve?”</p>

  <p>“Bana kocasının vurulduğu gece kişisel telefonuna gelen tuhaf bir mesajı gösterdi. Mesajı not ettim.” Gurney telefonunu çıkartıp masanın üzerine koydu.</p>

  <p>Beckert kaşlarını çatarak mesajı okudu. “Sen bunu gördün mü, Sheridan?”</p>

  <p>“Toplantıya girmeden hemen önce Dave’le bunu konuştuk.”</p>

  <p>Gurney gerçeği aldatıcı bir şekle sokarak ifade edebilmenin Kline’ın yeteneklerinden biri olduğunu fark etmişti.</p>

  <p>Beckert telefonu Turlock’a uzattı. O da ifadesiz bir yüzle mesajı okuyup, telefonu geri verdi.</p>

  <p>Şerif adeta yaltaklanarak, “Biri beni de aydınlatma nezaketi gösterebilir mi?” diye sordu.</p>

  <p>Beckert sokak dilini hor gördüğünü net biçimde ortaya koyan tavrıyla, metni yüksek sesle okudu. <i>“Kıçını kolla. Bu gce sni gebrtip SSB ’yi suçlayacaklar.”</i></p>

  <p>“Ne bu şimdi?”</p>

  <p>Soruyu duymazdan gelen Beckert, Gurney’e uzun uzun bakıp, “Steele’in telefonu sizde mi?” diye sordu.</p>

  <p>“Hayır.”</p>

  <p>“Neden?”</p>

  <p>“Bayan Steele telefonu vermeye pek istekli değildi. Benim de istemek için geçerli bir nedenim yoktu.”</p>

  <p>Şüpheci bir tavırla başını yana eğerek, “Neden bu konuyu size açtı ki?” diye sordu.</p>

  <p>“Başka bir olayla ilgili yaptığım çalışmaları takip ettiğinden bahsetti.”</p>

  <p>“Hangi olay?”</p>

  <p>“Yozlaşmış bir polis tarafından katil suçlaması yöneltilen bir kadının aklanmasına yardım etmiştim.”</p>

  <p>“O olayla bunun ne alakası varmış?”</p>

  <p>“Hiçbir fikrim yok.”</p>

  <p>“Gerçekten mi? Hiç mi?</p>

  <p>“Peşin hükümlü olmamaya kararlıyım.”</p>

  <p>Beckert uzunca bir süre Gurney’in yüzüne baktı. “O telefon bize lazım.”</p>

  <p>“Biliyorum.”</p>

  <p>“Gönüllü olarak telefonu teslim eder mi yoksa arama izni çıkartıp el koymamız mı gerek?</p>

  <p>“Onunla konuşurum. Eğer telefonu teslim etmeye ikna edebilirsem daha uygun bir yol izlemiş oluruz.”</p>

  <p>“Siz bunun için uğraşın, bu arada Judd da arama iznini çıkartsın. Belki gerekir.”</p>

  <p>Parmaklarını birleştirip eklemlerini çıtırdatan Turlock başıyla onayladı.</p>

  <p>“Tamam,” dedi Beckert. “Şimdilik bunu gizli tutalım. Son birkaç şey daha ekleyeyim. Yöntem bu işin anahtarı. Yöntemsel bir hata kaosa yol açar. Kaos da başarısızlığa. Ve başarısızlık bizim için asla bir seçenek olamaz. Tüm iletişim Judd tarafından sağlanacak. Suyun başında o olacak. Her şey ona bildirilecek. Herkes bilgiyi ondan alacak. Herhangi bir sorusu olan?”</p>

  <p>Sorusu olan yoktu.</p>

  <p>Merkezde olma görevinin normalde şefe, dolayısıyla da Mark Torres’e verilmesi gerektiğinden bu ayarlama Gurney’e biraz tuhaf gelmişti. Ayrıca bürokratik kuralların altının bu derece belirgin bir şekilde çizilmesinin bir başka manası daha vardı. Bunun Beckert’ın temel kişilik özelliği olduğu açıktı. Ancak Gurney bu konuyu fazla deşip onunla ilişkilerini germek istemiyordu. En azından şimdilik.</p>
</body>
</html>