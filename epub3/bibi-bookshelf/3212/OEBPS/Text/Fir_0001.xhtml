<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>1</h1>

  <p>Dave Gurney çiftlik evlerinin büyük mutfağında, elinde Madeleine’in süzgeçlerinden biriyle lavabonun başındaydı. Rengi atmış eski kavanozdaki, üzeri toprakla kaplı birkaç kahverengi çakıl taşını büyük bir dikkatle süzgece boşaltıyordu.</p>

  <p>Üzerlerindeki topraktan arındıkça çakıl taşlarının ufalıp renklerinin parlaklaştığını, ilk hallerindekine nazaran daha düzgün bir biçime büründüklerini görebiliyordu. Evyenin bulaşık kurutmak için ayrılmış kısmına kağıt havlu serip süzgeçtekileri döktü. Başka bir kağıt havluyla taşları dikkatle kurulayıp, içine yerleştirdiği cam kavanozla birlikte küçük çalışma odasına yöneldi. Kavanozu masasının üzerine, dizüstü bilgisayarıyla büyük bir büyütecin yanına koydu. Bilgisayarı açıp, yaklaşık bir ay kadar önce göletin yukarısındaki kiraz fundalığında eski bir taş yapının kalıntılarına rastlamasının hemen ardından edindiği arkeoloji grafik programıyla oluşturduğu dosyaya tıkladı. Şimdiye dek bölgede buldukları onu bu binanın on yedinci yüzyıl sonlarına ya da on sekizinci yüzyıl başlarına ait bir yapı olduğu düşüncesine sevk ediyordu. Belki de bir süre bölgeye yerleşenlere barınak olan bu yapı zamanla vahşi doğaya terk edilmişti.</p>

  <p>Arkeoloji programı binanın bulunduğu bölgenin şu anki fotoğraflarını eşit parçalara bölerek ölçeklendiriyor, ardından bölgede bulduklarına kod numaraları atayarak bu parçalardan uygun olanına yerleştiriyordu. Bu kodların tespit ettiği sözel tanımların yer aldığı bir liste de her bir fotoğrafla bağlantılı biçimde kaydedilmişti. Buldukları arasında, internet araştırmaları neticesinde öğrendiği üzere hayvan derilerinin asılmasında kullanılan iki demir kanca, iri bir kemikten yapılmış ve büyük bir ihtimalle deriyi sıyırmak için kullanılan keskin bir alet, siyah saplı bir bıçak, halkaları paslanmış demir bir zincir ve yine demirden bir anahtar vardı.</p>

  <p>Hakkında son derece sınırlı bilgiye sahip olduğu bu birkaç nesnenin ait oldukları düşünülen zaman dilimi üzerine yoğunlaşıp, bulmacanın parçalarını henüz keşfedilmemiş başka parçalarla birleştirebilme çabasıyla kıvranırken aslında bir arpa boyu yol kat ettiğinin farkındaydı.</p>

  <p>En son bulduğu nesnenin yeriyle ilgili kaydı tamamlayıp, büyütecini kullanarak mavimsi, hafif mat kavanoz camını incelemeye koyuldu. İnternetten bulduğu benzer cam saklama kaplarının fotoğraflarını değerlendirdiğinde bu parçanın yapının yaşıyla ilgili tahminlerini doğruladığı ortaya çıkıyordu.</p>

  <p>İlgisini çakıl taşlarına yöneltti. Masa çekmecesinden aldığı bir atacı nispeten düz hale getirinceye kadar kıvırdı. Sonra büyütecin altına koyduğu taşlardan birini ataçla oynatarak inceledi. Bir köşesinde küçük, keskince bir delik dışında taş pürüzsüz görünüyordu. İkinci taşı alınca yine benzer durumla karşılaştı. Sonra üçüncü ve dördüncü taşta da aynı izleri gördü. Ve de geri kalan tüm taşlarda. Detaylı incelediği sekiz taşta da birbirlerine tam olarak benzemeseler de temelde aynı özellikleri gösteren bu izleri tespit etti.</p>

  <p>Bunların ne anlama geldiğini merak etti.</p>

  <p>Sonra belki de bunların çakıl taşı olmayabilecekleri düşüncesine kapıldı.</p>

  <p>Diş olabilirlerdi.</p>

  <p>Küçük dişler. Büyük olasılıkla da bebek dişleri.</p>

  <p>Eğer öyleyse bu akla derhal yeni sorular getirecekti. Kazı alanına dönüp, biraz daha derin kazma isteğini körükleyecek yepyeni sorular.</p>

  <p>Ayağa kalktığı sırada çalışma odasına Madeleine girdi. Kağıt havlunun üzerine serilmiş küçük nesnelere, yürüyüş yapmayı çok sevdiği o patikayı kullanılmaz hale getiren kazı alanını hatırlatacak bir şeyi her görüşünde yüzünde oluşan yılgın ifadeyle baktı. Gurney’in kazı alanına yaklaşımını, NYPD’de (New York Polis Teşkilatı) cinayet masası dedektifi olduğu zamanlarda cinayet mahallindeki tavırlarına benzetmekten kendini alamıyordu.</p>

  <p>Evliliklerinde öteden beri varlığını sürdüren gerginliğin esas kaynağı, kendisi geçmişte kalan şehir yaşamını tamamen unutma ve kırsaldaki yeni hayatlarına sımsıkı sarılma arzusuyla doluyken, kocasının mesleğinden bağımsız düşünememesi - yahut da bunu istememesi - mutlaka bir şeyleri araştırma ihtiyacıyla yanıp tutuşmasıyla oluşan farklılıktı.</p>

  <p>Kararlı bir tavırla gülümsedi. “Harika bir bahar sabahı. Yürüyüşe çıkıyorum. İki saate dönerim.”</p>

  <p>Bir sonraki cümleyi bekledi. Genellikle karısı dışarı çıkacağını bildirdikten sonra gelmek isteyip istemediğini sorardı. O da genellikle yanıt olarak bir bahane bulur, başka bir şeyi yapması gerektiğini söylerdi. Oysa işin aslı, ormanda dolaşmanın ona karısına verdiği içsel huzuru hiçbir şekilde verememesiydi. O içsel huzuru, yaşama tutkusunu ve kendine olan saygısını, etrafın tadını çıkartmakta değil, neler olduğunu ve bunun neden meydana geldiğini keşfetmeye çalışmakta buluyordu. Keşfetmekle, mantık yürütmekle elde edilen bir huzurdu bu.</p>

  <p>Bu kez karısı onu davet etmek yerine bariz bir isteksizlikle, “Sheridan Kline aradı,” dedi.</p>

  <p>“Bölge savcısı olan mı? Ne istiyormuş?”</p>

  <p>“Seninle konuşmak.”</p>

  <p>“Sen ne dedin?”</p>

  <p>“Evde olmadığını söyledim. Şu şeylerle uğraşmak için dışarı çıkmıştın.” Başıyla çakıl taşlarını ya da dişleri işaret etti. “Mesaj bırakmak istemedi. Daha sonra, on bir buçuk civarında tekrar arayacağını söyledi.”</p>

  <p>Gurney çalışma odasındaki duvar saatine baktı. On bire çeyrek vardı. “Ne istediğine dair hiçbir ipucu vermedi mi?”</p>

  <p>“Sesi biraz gergin gibiydi. Belki White River’daki sorunla ilgilidir.”</p>

  <p>Bir an için düşündükten sonra, “O konuda yardımcı olabileceğim bir şey olduğunu sanmıyorum,” dedi Gurney.</p>

  <p>Madeleine omuz silkti. “Sadece tahmin ettim. Ama gerçekte senden ne isterse istesin dürüst davranmayacaktır. Yılan gibi bir herif o. Dikkatli ol.”</p>
</body>
</html>