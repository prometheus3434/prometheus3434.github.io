<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>42</h1>

  <p>Telefonu kapattıktan sonra Gurney bir süre daha şöminenin karşısındaki yerinde oturup Payne’in yorumlarım ve Maynard Biggs’in sorunla ilgili analizlerine verdiği yoğun desteği düşünüp durdu.</p>

  <p>Gurney röportaja olduğu kadar Carlton Flynn’e de olumsuz duygular beslemekten kendini alamıyordu. Bu da ona bir kez daha kendini gerçeğin sözcüsü olarak nitelemenin aslında sahtekarlığın bariz bir işareti olduğunu hatırlatmıştı. Kişinin kendi dürüstlüğünü vurgulamasının şahsiyetsizlikten, kendini beğenmişlikten başka bir manası yoktu.</p>

  <p>Gurney dikkatini bilgisayarına, Torres’in e-postayla gönderdiği Clapp Hollow’dan atıcılık kulübüne giden rotayı gösterdiği uydu haritasına yöneltti. İşaretlediği üç kilometrelik yol üzerinde arka arkaya üç yol ayrımı vardı. İlk ikisinden sağa üçüncüsünden de sola döndükten sonra ufak gölün kenarında ardı ardına sıralanmış açıklıklara ulaşılıyordu. Bu açıklıklardan ilkinde de üzeri GPS koordinatlarıyla işaretlenmiş bir kulübenin görüntüsü vardı.</p>

  <p>Gurney koordinatlarla Clapp Hollow’dan sonraki sapakların yaklaşık mesafelerini ezberledi. Oraya ulaşmak gayet kolay gibi görünüyordu. Tabii yolların geçilecek durumda olduğu varsayılırsa.</p>

  <p>Düşünceleri, elektriğin kesildiğini gösteren duman alarmının tiz sesiyle bölündü. Koltuğunun yanındaki lambadan gelen odadaki tek ışık sönmüştü.</p>

  <p>Başka hiçbir şey yapmadı. Bölgedeki elektrik dağıtım şirketi rutin bakımlarını yaptığı için anlık kesintiler sık sık yaşanıyordu. Ama aradan birkaç dakika geçtiği halde elektrik gelmeyince şirketin acil durum hattını aradı. Otomatik yanıt sistemi bölgede bilinen bir arıza olmadığının ama bildirdiği anzanın derhal servis bölümüne aktarılacağının ve temsilcinin en kısa sürede kendisiyle temasa geçeceğinin bilgisini verdi. Karanlıkta oturup elektriğin gelmesini beklemekten ya da ‘en kısa sürede’ ifadesiyle neyin kastedildiğini öğrenmektense arkadaki küçük sundurmadaki, benzinle çalışan, bodrumdaki elektrik panosuna bağlı jeneratörü devreye sokmaya karar verdi.</p>

  <p>Yan kapıdan çıkıp evin arkasına geçti. Saat dokuzu birkaç dakika geçiyordu. Güneş tamamen batmışsa da dolunay el feneri gerektirmiyordu.</p>

  <p>Jeneratör çekme ipiyle çalışıyordu. Kolu tutup birkaç kez hızla çekti. Motor çalışmayınca da eğilip, hava kelebeğiyle benzin seviyesinin uygun konumlarda olup olmadığını kontrol etti. Sonra da kolu bir kez daha çekti.</p>

  <p>Daha rahat çekebilmek için pozisyonunu ayarladığı esnada gözünün ucuyla bir parıltı görür gibi oldu. Etrafta hızlıca göz gezdirince sundurmanın üst kısmında, hemen başının üzerindeki ışığı gördü. Küçük, yuvarlak ve parlak kırmızı. Kendini hemen sundurma basamaklarından arka bahçenin biçilmemiş çimlerine attı. Ve neredeyse aynı anda sundurma sütununa isabet eden kurşunla arazinin üst kısmından bir yerden işitilen silahın sesini duyması bir oldu.</p>

  <p>Sık çimenlerin arasında sürünerek eve doğru ilerlediği sırada bir motor sesi işitti. Kalkıp ayak bileğindeki Beretta’yı çıkardı. Ama tiz sesli motor uzaklaşıyor gibiydi. O anda tetikçinin tepeden aşağıya doğru gelmediğini, tam ters yönden, kuzeyde, yamaçlara dek uzanan çam ağaçlarının arasından geldiğini fark etti.</p>

  <p>Olduğu yerde durup dinlerken motorun sesi giderek azaldı, sonunda da gecenin sessizliğine karıştı.</p>

  <div style="margin-top:5%"></div>

  <p>Torres, Gurney’in çiftlik evine saldırıdan bir saat sonra ulaştı. Birkaç dakika sonrasındaysa olay yeri inceleme minibüsleriyle Garrett Felder’la Shelby Towns geldiler. Gurney direkteki kurşunu tek başına çıkarabilirdi. Ama işi kitabına göre yapıp, kurşunun resmi emir komuta zinciri içerisinde olay yeri inceleme ekibinden balistiğe ulaştırılması her zaman en iyisiydi.</p>

  <p>Zaten yerel emniyet teşkilatından gizli işler çeviriyordu. Bir başka kural tanımazlık gösterisi sergilemeye hiç gerek yoktu. Olayı Walnut Crossing polisi yerine Torres’e bildirip, sonrasında yapılacak işlemleri de ona bıraktı. Ancak White River merkezli soruşturma bağlamında değerlendirildiğinde bir anlam taşıyacak olaya hemen yerel makamları dahil etmeye kalkmak zaman kaybı olacaktı.</p>

  <p>Kanıt tespit teknisyenleri dışarıda işlerini yaparken Torres de içeride, şöminenin karşısında Gurney’le oturup, sorduğu soruları eski usulde deftere not alıyordu. Gurney’in saldırganın gitmesinden sonra çalıştırdığı jeneratörün güven verici sesi bulunduktan yere kadar ulaşıyordu.</p>

  <p>Torres temel verileri not ettikten sonra defterini kapatıp Gurney ’c endişeyle baktı. “Neden hedef olduğuna dair bir fikrin var mı?”</p>

  <p>“Belki biri bilmem gerekenden fazlasını bildiğimi düşünüyordur.”</p>

  <p>“Cory Payne olabilir mi?”</p>

  <p>“Böyle bir şeyi düşünmek için hiç nedenim yok.”</p>

  <p>Torres duraksadı. “Sana gönderdiğim haritayı kullanacak mısın?”</p>

  <p>Gurney yanıt veremeden cam kapıyı biri tıklattı. Gurney kalkıp kapıyı açtı. Felder’ın heyecanı yüzünden okunuyordu. “İki tespitimiz var. Bir, daha önceki iki olayda olduğu gibi bakır gömlekli, 30.06 kalibrelik kurşun kullanılmış. İki, elektrik kesintisine eve gelen ana enerji hattının kesilmesi neden olmuş.”</p>

  <p>“Nasıl kesilmiş?”</p>

  <p>“Bence büyük bir izole kablo keskisiyle.”</p>

  <p>“Kestikleri yer neresi?”</p>

  <p>“Ahırınızın biraz aşağısı. Elektrik dağıtım şirketinin kasaba yolundaki son direği de orada zaten. Sonra evinize gelen kablo yer altına giriyor.”</p>

  <div style="margin-top:5%"></div>

  <p>Torres, Felder ve Towns gittikten kısa bir süre sonra elektrik tesisatçıları geldi. Gurney hasarın yerini gösterip, bunu basit bir vandalizm faaliyeti olarak tanımladı. Tesisatçılar bu yoruma şüpheyle yaklaşsalar da daha inandırıcı bir açıklama için ısrarcı da olmadılar.</p>

  <p>Sonra Jack Hardwick’i aradı ve Outback’ine binip onun kiralık çiftlik evine doğru yola çıktı. Olayla ilgili görüşlerini bir kez daha onun kuşkucu bakışlarının süzgecinden geçirmek istiyordu. Bunun yanında güvenli olarak tanımlanmaktan uzak evinde uyuyabileceğini de pek sanmıyordu.</p>

  <p>Hardwick’in on dokuzuncu yüzyıl tarzı, dışı ince beyaz kaplama tahtasıyla kaplı evi, Dilweed kasabasının yukarısındaki tepelere doğru uzanan bir toprak yolun sonundaydı. Gurney gece yarısından önce oraya vardığında Hardwick ön kapıda, siyah tişörtünün üzerindeki omuz askılığındaki dokuz milimetrelik Sig Sauer’iyle onu bekliyordu.</p>

  <p>“Kötü bir şey olabilir mi diyorsun yani, Jack?”</p>

  <p>“Sana ateş eden her kimse seni takip edip şansını bir kez daha denemek isteyebilir. Bu gece dolunay var. Zıvanadan çıkmış tiplere delice şeyler yaptırır.”</p>

  <p>Kapı eşiğinden kenara çekilince, Gurney küçük hole girdi. Askıda birkaç ceket asılıydı. Hemen altlarında, yerde yan yana dizilmiş botlar vardı. Holün arka tarafındaki vazodaki kır çiçeklerinin kokusunun sindiği oturma odası, derli toplu ve temiz görünüyordu. Bu da eyalet polisi sevgilisi, Esti Moreno’nun Hardwick’in hayatına dönmüş olabileceğini akla getiriyordu. “Bira ister misin?”</p>

  <p>Gurney başını iki yana salladı. Gurney kendisine bir şişe Grolsch alırken o da odanın mutfağa yakın köşesindeki çam kerestesinden yapılmış, tertemiz masaya oturdu.</p>

  <p>Karşısındaki yerini alıp birasından ilk yudumu aldıktan sonra Gurney’in hiç hoşlanmadığı o ukala gülümseyişiyle, “Eee, nasıl oldu da ıskaladı?” diye sordu.</p>

  <p>“Büyük bir ihtimalle hızlı tepki verdiğim için.”</p>

  <p>“Neye?”</p>

  <p>“Dürbününden çıkan lazer noktasına.”</p>

  <p>“Ne yaptın ki?”</p>

  <p>“Kendimi yere attım.”</p>

  <p>“İyi de neden yere ateş etmedi?”</p>

  <p>“Bilmem. Belki de asıl niyeti vurmak değildi.”</p>

  <p>“Sırf gözünü korkutma için fazlasıyla riskli bir plan değil mi sence de?”</p>

  <p>Gurney omuz silkti. “Her iki olasılık da mantıklı değil. Eğer ölmemi istediyse neden tek bir atış yaptı. Ölmemi istemediyse de amacı neydi? Sırf arka sundurmamda bir kurşun deliği meydana getirdi diye olayın peşini bırakacağımı mı düşünüyor yani?”</p>

  <p>“Zerre fikrim varsa cümle alem beni… Neyse, plan ne?”</p>

  <p>“Beckert ile Turlock’un aynı av kulübesini kullandıklarını biliyor muydun?”</p>

  <p>“Hiç şaşırmadım.”</p>

  <p>“Gidip bakmak istiyorum.”</p>

  <p>“Bir şeyi mi kanıtlamaya çalışıyorsun?”</p>

  <p>“Sadece bilgi topluyorum.”</p>

  <p>“Objektif bir şekilde, öyle mi?”</p>

  <p>“Doğru.”</p>

  <p>“Hadi be sende.” Hardwick birasından bir yudum daha aldı. Gurney biraz duraksadıktan sonra, “Merle Tabor’un yanına gittim,” dedi.</p>

  <p>“Netice?”</p>

  <p>“Bana bir hikaye anlattı.”</p>

  <p>“Turlock’un küçükken yaşadığı olayla ilgili mi?”</p>

  <p>“Bu olayı tanımlamak için fazlasıyla yumuşak bir ifade.” Gurney, Tabor’un George Montgomery’nin ölümüyle ilgili kendisine anlattığı hikayeyi aktardı.</p>

  <p>Hardwick uzunca bir süre sessizliğini korudu. “Tabor’a inandın mı?”</p>

  <p>“Evet. Olay ve olayın çözülmeden öylece kapanıvermesi onu çok olumsuz etkilemiş gibi.”</p>

  <p>“Yani Beckert’la Turlock sence birer sosyopat, öyle mi?”</p>

  <p>“Evet.”</p>

  <p>“Sosyopatlar kendi meslektaşlarını öldürüp, siyahi eylemcileri dövüp boğazlayabilecek, sonra da masum insanları bu dört cinayetin suçlusu gibi gösterecek kabiliyette midirler?”</p>

  <p>“Engelli birine bunu yapan biri geri kalan her şeyi de yapabilir.”</p>

  <p>“Yani sırf White River cinayetlerini işleyebilecek durumda olmaları, fiilen bu eylemleri gerçekleştirdiklerini mi gösterir?”</p>

  <p>“Bence böyle bir ihtimalin olması bile daha yakından incelememi gerektiriyor.”</p>

  <p>“Bu yakından inceleme kısmı haneye tecavüzü de içeriyor mu?”</p>

  <p>“Anahtar var. Bu yüzden de en fazla izinsiz girme eylemi olarak nitelenebilir.”</p>

  <p>“Güvenlik kameraları umurunda değil mi?”</p>

  <p>“Eğer kameraları varsa tek görebilecekleri yüzü kayak maskesiyle kapalı bir adam olur.”</p>

  <p>“Anlaşılan kararını vermişsin.”</p>

  <p>“Sen beni başka bir şeye ikna etmediğin takdirde.”</p>

  <p>“Abelard’s’ta sana her şeyi söyledim. Senin hipotezinde bir fil kıçı kadar büyük bir delik var. Buna da suç işleme nedeni deniyor. Son derece etkili bir emniyet mensubuyla yardımcısının sebepsiz yere sürekli birilerini öldürdüklerini ileri sürüyorsun. Sorun şu ki bu seri cinayetleri açıklayacak lanet olası bir büyük nedene ihtiyacın var. Kurbanların Beckert’ın siyasi hedeflerinin olası engelleri olabileceklerine dair varsayımlar filan da bir işe yaramaz.”</p>

  <p>“Ama en başta bizi bu işe sokan en önemli hususu atlıyorsun.”</p>

  <p>“Neymiş o?”</p>

  <p>“Steele’in telefonundaki mesaj. Yakınlarındaki birisinden gelen, ortadan kaldırılıp suçun SSB’ye yıkılacağına dair ikaz. İşin suçlama kısmını Beckert aynen söylendiği gibi yaptı, değil mi?” Hardwick alaycı bir tavırla kahkahayı bastı. “Sence sana ateş eden Beckert mıydı?”</p>

  <p>“Öğrenmeyi çok isterim.”</p>

  <p>“Sanki herif kulübesinde yazılı bir itirafname bırakmış gibi konuşuyorsun.”</p>

  <p>Gurney bu yorumu duymazdan geldi. “Bak, cinayet nedeni senin düşündüğün kadar gizemli bir şey olmayabilir. Belki seçimlerle ilgili bizim bilmediğimiz, derhal alınması gereken bir önlem vardı. Ya da kurbanlar bizim tahmin ettiğimizden çok daha büyük tehdit oluşturuyorlardı.”</p>

  <p>“Tanrım, Gurney. Büyük bir gelecek hayali kuran her politikacı yoluna taş koyabilme ihtimali olan birilerini ortadan kaldırmaya kalksa inan Washington tam bir kan gölüne dönerdi.” Hardwick Grolsch şişesini kaldırdı ve iri bir yudum alıp yavaşça yuttu. “Saldınya uğramadan önce Carlton Flynn’in şovunu izleme fırsatın oldu mu?”</p>

  <p>“Evet.”</p>

  <p>“Biggs hakkında ne düşünüyorsun?”</p>

  <p>“Dürüst. Şefkatli. İçten.”</p>

  <p>“Yani yenilgiyi garantileyen tüm vasıflar. Irklar arasındaki sorunlara dürüst, hassas bir yaklaşım göstermeye çalışıyor. Beckert ise sorun çıkartan pislikleri içeri tıkıp anahtarı dahi ortadan kaldıracağını ima ediyor. Ortada bir mücadele filan yok. Beckert gümbür gümbür kazanır.”</p>

  <p>“Tabii…”</p>

  <p>“Tabii sen onun canlı yavru kedileri kızarttığına dair bir video görüntüsü ele geçirmezsen.”</p>

  <div style="margin-top:5%"></div>

  <p>Gurney telefonunun alarmını 3:45’e kurmuştu ama alarmdan önce uyandı. Hardwick’in bu gece için ona açtığı küçük yatak odasının aynı derecedeki ufak banyosunu kullandı. Başucu lambasının ışığında giyinip Beretta’yı ayak bileğindeki kılıfa yerleştirdi. Sonra da sessiz adımlarla basamakları indi.</p>

  <p>Mutfak ışığı açıktı. Hardwick küçük kahvaltı masasında oturmuş, Sig Sauer’e on beş kurşunlu şarjörü takıyordu. Kahve kupasının yanında açılmış bir şarjör kutusu vardı.</p>

  <p>Gurney kapı eşiğinde durup soran bakışlarını tabancaya yöneltti.</p>

  <p>Hardwick son kurşunu da yerleştirirken bir yandan da dişlerini göstererek sırıtıyordu. “Kulübe yolculuğunda sana eşlik etsem iyi olur diye düşündüm.”</p>

  <p>“Bunun kötü bir fikir olduğunu düşünüyorsun gibi gelmişti.”</p>

  <p>“Kötü mü? Hayatımda duyduğum en berbat fikir. Kolaylıkla silahlı bir çatışmaya neden olabilirsin.”</p>

  <p>“Eee?”</p>

  <p>“Uzun zamandır kimseye ateş etmedim. Bu fırsat bana çok çekici geldi.” Yüzünde az önceki sırıtma belirip kayboldu. “Kahve ister misin?”</p>
</body>
</html>