<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>60</h1>

  <p>Gurney saniyeler içinde ne olup bittiğini anlamıştı.</p>

  <p>Sağır edici bir patlama, ardından evden üzerine doğru gelen şiddetli bir şok dalgası, yüzüyle boynuna şarapnel parçaları çarptığı hissi, havaya sinen toz, toprak ve yakıcı dinamit kokusu… Tüm bunlar aynı anda olmuştu; sonra kulaklarında etrafındaki çığlıkların çok uzaklardan geldiği hissini uyandıran keskin bir çınlama başladı.</p>

  <p>Tozlar dağıldıkça manzaranın korkunçluğu da ortaya çıkıyordu.</p>

  <p>Evin hemen karşısındaki düzeltilmiş alanda, toz bulutu arasından kimlikleri ancak kıyafetlerinden tespit edilebilen, Dwayne Shucker, Goodson Cloutz ve Joe Beltz’in parçalanmış cesetleri seçiliyordu. Gurney bulunduğu yerden bile midesinin ağzına gelmesine neden olan durumu, Snucker’ın burnuyla çenesinin paramparça olduğunu görüyordu. Beltz’inse kafası tamamen kopmuştu. Cloutz’un bağırsakları dışarı taşmıştı. Sağ eli beyaz bastonunu sımsıkı kavramıştı ama bileğinden kan damlayan bu el en az bir metre ilerideydi. Marvin Gelter kolları, bacakları yana açılmış halde yerdeydi. Üzeri o kadar kanla kaplıydı ki kanamanın nerede olduğunu söylemek dahi olanaksızdı.</p>

  <p>Torres güç bela ayaktaydı. Katliam yerinde, korkunç bir muharebenin ardından savaş alanında yaşam belirtisi bulma umuduyla dolaşan bir sıhhiyeci gibi etrafına bakınıyordu.</p>

  <p>Haley Beckert, Gurney’in yaklaşık beş metre kadar ilerisinde, elleriyle dizlerinin üzerindeydi. Sırtı toz toprak içinde kalmış, derin derin enfes alıp vermeye çalışıyordu. Şoförü Range Rover’dan koşarak gelip yanına çömeldi. Ona bir şeyler söyledi. Kadında başını sallayarak onayladı. Sonra etrafına bakarak öksürdü.</p>

  <p>Gurney’in kulaklarındaki çınlama biraz azalınca arkasından gelen iniltileri duyar gibi oldu. Dönüp baktığında araçlarının yanındaki dört SWAT polisinin yüzlerini tutarak kıvrandıklarını gördü. Büyük bir ihtimalle o esnada evin önünde toplanan kalabalığa doğru baktıkları için patlama sonucu çevreye saçılanlar yüzlerine gelmişti.</p>

  <p>Birinin elindeki saldırı tüfeği yere düşmüştü. Gurney’in baktığı sırada polisin ayağı yerdeki bu tüfeğe takılınca, adam küfrü basarak yere düştü. Görünür herhangi bir silahı olmayan diğer polisse çömelmiş, yüzünü gözünü ovalayarak kendine gelmeye çalışıyordu. Bir diğeri kendi etrafında daireler çizerek, bir eliyle tüfeğini tutup diğeriyle de gözlerini ovuşturuyor, bir yandan da sıktığı dişlerinin arasından, “Bu da neydi?” diye bağırıyordu. Dördüncü polisse minibüsün arka tarafında durmuş, gözlerini hızla açıp kapatıyor, yüzünü acıyla buruşturup, düşmemeye ve tüfeğini doğru pozisyonda tutmaya çabalayarak aralıksız bağırıyordu. “Bana cevap verin! Biri bana cevap versin!”</p>

  <p>Corry Payne arabasının yanında, dizlerinin üzerine çökmüş, eliyle yeri yokluyordu. Sanki düşürdüğü bir şeyi bulmaya çalışıyor gibiydi.</p>

  <p>Gurney onun yanına koştu. “İyi misin?”</p>

  <p>Başını kaldırdı. Yüzü toz içindeydi, yan kapalı gözleri de yaşlıydı. “Ne oldu böyle?”</p>

  <p>“Patlama!”</p>

  <p>“Ne? Kimseye bir şey oldu mu?”</p>

  <p>“Evet.”</p>

  <p>“Kime?”</p>

  <p>“Tam bilmiyorum.”</p>

  <p>Cory hızlı hızlı nefes alıyordu. Telaşlı bir sesle, “Telefonumu görebiliyor musun?” diye sordu.</p>

  <p>Gurney şöyle bir etrafa bakındı. “Hayır.”</p>

  <p>“Bulmam lazım.”</p>

  <p>Kan gölünün ortasındaki Torres titreyen sesiyle Gurney’e seslendi. “Bunun nabzı atıyor. Hissedebiliyorum. Nefes de alıyor. Zorlukla ama alıyor. Tanrım!”</p>

  <p>Kan içindeki Gelter’ın yanına çömelmiş, elini adamın boynuna koymuştu. “Neresi kanıyor göremiyorum ki. Ne yapmam lazım?”</p>

  <p>“Merkezi ara,” diye bağırdı Gurney. “Hastaneye, eyalet polisine ve şerifin bürosuna haber vermelerini iste. Şunu söyle; şiddetli bir patlama oldu. Çok sayıda ölü ve yaralı var. Şerif, belediye başkanı ve bir başkomiser öldü.”</p>

  <p>Torres ayağa kalktı. Nefes nefese telefonunu çıkardı. Gurney de bu aramayı yapabilirdi elbette ama basit emirleri yerine getirmenin kişiyi sakinleştirdiğini biliyordu. Ve Torres’in de sakinleşmeye ihtiyacı var gibiydi.</p>

  <p>O esnada Gurney evin ön camlarından birinin patlamış olduğunu fark etti. Ama bir şey daha eksikti. Petunya sepetleri yoktu. Adeta yok olmuşlardı. Tıpkı evin ön tarafına, zemine serpiştirilmiş sarmaşıklar gibi. Gurney artık patlayıcıların nereye yerleştididiklerini de, ‘güvenilir tanıklar’ın neden evin önünde toplanmalarının istendiğini de biliyordu.</p>

  <p>Torres’in söylediklerini yapmasının ardından Gurney ondan bir şey daha istedi. “Merkezi arayıp özel bir sinyal yollayarak Beckert’ın telefonunun şu anki konumunu tespit edebilmek için telefon operatörüyle temas kurmalarını iste,” dedi.</p>

  <p>Torres şaşırdı. “İçeride, evde değil mi ki?”</p>

  <p>Gurney’in açıklayacak zamanı yoktu. <i>“Hemen</i> şu sinyal işini hallet.”</p>

  <p>Torres istenilenleri yerine getirirken Gurney de olay yerini hızlıca kontrol etmeye koyuldu. Televizyon ekibinin iki üyesi RAM minibüsünün ön kapısını kavramışlar, zorla ayakta duruyorlardı. Kilbrick’in kameramanıysa hâlâ çekime devam ediyordu. Savaş muhabiri edasıyla dolaşıyor, cesetlere, ceset parçalarına yakın çekim yapıyor, her şeyi kayda alıyordu. Kilbrick’se bir köşeye çökmüş, kalmıştı. Gurney, hafifçe titreyerek öylece durduğunu fark etti. Gözlerini dört açmış, ayaklarının dibindeki bir şeye şaşkınlıkla bakıyor gibiydi.</p>

  <p>İşte tam o sırada havlama seslerini duydu. Sesler ormanın içinden bir yerden geliyordu. Ama mesafeyi de yönü de net olarak tahmin etmek zordu. Büyük bir ihtimalle patlamadan ürken çakallar olmalıydı. Ya da çok daha rahatsızlık verici bir ihtimal olarak Gort Kardeşlerin pitbull sürüsü yakınlardaydı. Ceket cebindeki silahını kontrol etti. Bir an açıklığın ormanla birleştiği yere doğru bakarken ağaç gölgelerinin arasına saklanan Gort Kardeşleri gördüğünü sandı. Biri uzun, biri kısa, kara kuru, sakallı iki tip. Ama tekrar bakınca kimseyi göremedi.</p>

  <p>Dikkatini yeniden etrafına yoğunlaştırdı. Patlama evin pencerelerinin yanı sıra, bitişikteki barakanın da kapısını uçurmuş, içerideki özel plakalı Durango görünür olmuştu. Bir an için Gurney’in aşırı yüklü bilincinde dejavu belirdi. Bunun Kline’ın RAM TV’ye verdiği röportajda bu plakadan söz edişiyle alakası olmadığına emindi. Bir yerlerden çağrışım vardı ama bu kadar ayan beyan bir şey değildi. Fakat bunun üzerinde kafa yormaya vakti yoktu. Az önce yaşananları kimin ne amaçla gerçekleştirdiğini bulmak çok daha öncelikliydi.</p>

  <p>Yanına yaklaşan Kline’ı gördü. Belli ki patlama ve ardından meydana gelen katliam adamın zihnini açmıştı. Sersemlemiş bakışlarıyla, “Aradın mı…” diye sordu.</p>

  <p>“Torres aradı.”</p>

  <p>“Güzel. Destek yolda o zaman, ha?”</p>

  <p>Gurney ona dikkatle bakınca şok geçirdiğini, aslında pek de kendinde olmadığını anlamıştı. Belki az önce olanlardaki şahsi sorumluluğunu idrak edişiyle beyni kendini kapatmaya meyletmişti. Kline’la bu noktada tartışmaya kalkmanın hiçbir faydası yok gibi görünüyordu.</p>

  <p>Acil sağlık ekibi geldiğinde, Kline’la temas kuracaktı. Gurney ondan destek gelene dek arabasında oturmasını istedi. En azından ona ulaşmak isteyenler bu sayede nerede olduğunu bileceklerdi. Kline bunun iyi bir fikir olduğunu kabul etmiş gibi görünüyordu. Bu arada Gurney hayati tehlikenin hâlâ devam ettiğini hissediyordu. Etrafına bakınarak bir sonraki adımına karar vermeye çalıştı.</p>

  <p>Acı dolu bir çığlık, dikkatinin Stacey Kilbrick’e yönelmesine neden oldu. Kadın, sabitlenmiş bakışlarla hâlâ aynı şeye bakmayı sürdürüyordu. Baktığı, kavun büyüklüğünde ama kısmen şeklini kaybetmiş bir nesneydi. Üzeri yer yer kırmızı lekelerle kaplıydı. Gurney bunun ne olduğunu fark edip durmasa az daha üzerine basacaktı.</p>

  <p>Yerdeki, yüzü doğrudan Kilbrick’e dönük Joe Beltz’in kafasıydı. Her ne kadar yana kaymış olsa da şapkası da başındaydı. Gözlerinden biri fal taşı gibi açıkken diğeri sanki kadına göz kırpıyormuşçasına kapalı kalmıştı.</p>

  <p>Çöktüğü yerde kalakalan Kilbrick’in dudaklarından insanın içini parçalayan bir inilti daha döküldü. Gurney ona ve onu dehşete düşüren görüntüye bir adım daha yaklaştı ve kolundan sımsıkı tutup kaldırarak RAM TV minibüsüne götürdü. Onu yolcu koltuğuna oturtup kapının yanında korku dolu gözlerle olup bitenleri izleyen iki ekip elemanına Kibrick’in yanından ayrılmamaları ve sağlık ekibi gelince de onu kontrol ettirmeleri talimatını verdi.</p>

  <p>Arkaya, yavaş yavaş etrafi görmeye başlayan dört SWAT mensubu polis memurunun yanına gitti. Hemen kendini onlara savcılığın soruşturma ekibinin üst düzey yetkilisi olarak tanıtıp hem Dedektif Torres’in hem de kendisinin yaralanmadığını ancak savcının patlamanın etkisiyle şu an için pek kendinde olmadığını, bu yüzden de olay yerinin komutasının şu andan itibaren ikisinde olduğunu açıkladı.</p>

  <p>Onlara barakanın yan tarafında bir muslukla bahçe hortumu gördüğünü, gidip yüzlerini yıkamalarını söyledi. Güvenli hareket edecek kadar görebilmeye başladıktan sonra da eve ve gerçekten de oradaysa Beckert’a müdahale etmeye hazır olmalarını istedi.</p>

  <p>Başlarını sallayarak içlerinde görüşü en az zarar gören arkadaşlarının liderliğinde barakaya yöneldiler. Sonra Gurney, Hardwick’i aradı. Hardwick daha ilk çalışta telefonu açtı.</p>

  <p>“Cehenneme döndü ortalık. Neler oluyor böyle?”</p>

  <p>“Güzel soru. Sen neredesin?”</p>

  <p>“Ormanda. Gizlenmeyi tercih ettim. Belki bir şaşırtma girişiminde bulunmak gerekebilir diye.”</p>

  <p>“Güzel. Şu an burası kan gölüne dönmüş durumda. Bence bunun tek bir mantıklı açıklaması olmalı. Steele cinayetinden az önce burada meydana gelen patlamaya dek her şey çok büyük bir oyunun parçalarıymış.”</p>

  <p>Hardwick gürültüyle boğazını temizledi. “Büyük oyunların büyük ödülleri olur. Bu konuda herhangi bir fikrin var mı?”</p>

  <p>“Henüz yok ama…”</p>

  <p>Orman yönünden gelen yeni hırıltı sesleriyle sözünü yarım bıraktı. Sesler bu kez daha yakından geliyordu. Ve daha uzun sürmüştü. Sonra başladığı gibi aniden kesildi.</p>

  <p>Telefonu kapatırken artık bitip tükenmek üzere olduğunu hissetti. Yaşananların ağırlığı üzerine çökmüştü. Steele ve Loomis’in dul eşleri. Marcel Jordan’la Virgil Tooker’ın tüyler ürpertici yöntemlerle öldürülmeleri. Judd Turlock’un parçalanmış cesedi. Gece dışarı çıkmak için giyinip süslenmiş Blaze Lovely Jackson’la Chalise Creel’in kendi kanepelerinde çürüyen bedenleri. Ve hepsinin üzerine bir de Rapture Tepesi’ndeki kanlı katliam.</p>

  <p>Son olayla birlikte ölü sayısı en az ondu.</p>

  <p>Ne uğruna?</p>

  <p>Cinayet gerekçelerini araştıran dedektifler genelde dört büyük nedene ulaşırlar: Açgözlülük, güç gösterisi, şehvet, kıskançlık. İşin içinde bunlardan en az biri mutlaka olur. Ama Gurney’in öteden beri hepsinden çok daha güçlü olduğuna inandığı bir beşinci neden daha vardı. Kin, nefret. Öfkeyle harmanlanmış, saf, takıntılı öfke.</p>

  <p>Tüm bu ölümlerin, katliamın arkasındaki gücün işte böylesi bir öfke olduğunu hissediyordu.</p>

  <p>Ancak böyle bir yargıya varmış olmak, öfkenin genellikle gizli bir saplantı seviyesine sinişiyle, asıl zanlının kimliğinin hemen tespit edileceği manasını taşımıyordu.</p>

  <p>İlerlemek için daha basit bir yöntem bulmaya kafa yorunca eleme işlemi yapmanın doğru olabileceğine karar verdi. Olayla görünürde bağlantısı olabilecek herkesin ismini zihninde listeledi. İlk elenenler doğal olarak olaylar sırasında hayatını kaybeden on kişiydi. Bu listeye şu an ölümün eşiğine gelmiş olmasına neden olan patlamanın mimarı olma ihtimali çok düşük gibi görünen Marvin Gelter’ın adı da eklenebilirdi.</p>

  <p>Benzeri nedenden Haley Beckert’ı da listeye eklemeye karar verdi ama sonra duraksadı. Ölümlerin gerçekleştiği bölgeden patlamanın saniyeler öncesinde uzaklaşması büyük olasılıkla şanslı oluşuyla açıklanabilirdi. Ama en azından şimdilik, listenin dışında kalması daha uygun gibi görünüyordu.</p>

  <p>Gurney’in bildiği kadarıyla Dell Beckert hâlâ hayattaydı. Eğer Kline’a ulaşan yazılı mesaj gerçekten ona aitse, asıl zanlı o demekti. Ama bu cümlenin başında kocaman bir eğer ifadesi vardı. Gurney hâlâ Beckert’a tuzak kurulmuş olabileceği ihtimalini yok saymıyordu. Zira daha önceki cinayetleri o işlemişse, yanında kalan son birkaç kişiyi de öldürmeye yeltenmesi hiç mantıklı değildi.</p>

  <p>Cory hayattaydı. Olay yerindeydi. Patlamayla görüşünün zarar görmesi onu olası şüpheliler listesinin dışına taşımaya yetmezdi. İlk iki cinayetle ilgili ona tuzak kurulmuş olmasıysa onu listenin dışında tutacak asıl şeydi. Zira Gurney bu iki cinayetin arkasındaki zekanın sonrasındaki olayları da planladığına emindi.</p>

  <p>Kline da hayattaydı ve olay yerindeydi. Ama kısmen karaktersiz, orta zekalı, inisiyatif almaktan korkan Bölge Savcısını, dâhi bir şeytan olarak düşünmek imkansızdı.</p>

  <p>Torres de aynı şekilde olay yerindeydi. Ve yaralanmamıştı. Herhalde en enteresan şüpheli o olur diye düşündü. Çünkü dürüsttü, zararsızdı ve de çok acemiydi.</p>

  <p>Diğer taraftan Gort Kardeşlerin dürüst, zararsız ve acemi olduktan hiç kimse tarafından ileri sürülmemişti. Turlock’un kanlı ölümünün ardında onların olduğu da neredeyse kesindi. Dinamit bulma imkanları, ormandan gelen havlama seslerinin köpeklerine ait olma ihtimali onları ön plana çıkartıyordu. Ama Gurney onların da Jordan ve Tooker cinayetlerini üzerlerine yıkma isteğiyle evlerine DGS ile ilgili kanıtlar yerleştiren, aynı zamanda Judd Turlock’u onlara tuzak kurmaya yönlendiren aynı manipülatörün maşaları olduklarına emindi. Tek mantıklı senaryo bu gibi görünüyordu.</p>

  <p>Hardwick’in de dediği gibi, tüm bu olup bitenlerden en kârlı çıkan kişi, özellikle de Beckert’ın bu suçların bir kısmını ya da tamamını işlediği kesin olarak anlaşılırsa, Maynard Biggs olmuş gibiydi. Ancak Gurney onun suçlu olabileceği ihtimaline sıcak bakmıyordu. Bunun nedeni belki de böyle bir şeyin karakter okuma yeteneğine olan güvenini zedeleyeceği düşüncesi olabilirdi.</p>

  <p>Ve geriye bir de Aziz Thomas Kilisesi’nin Muhterem Pederi Whittaker Coolidge kalıyordu. Jordan ve Tooker’ı ölümlerinin ardından temize çıkartan ifadeyi veren de, Cory Payne’in en büyük destekçisi, Dell Beckert’ın hasmı, Maynard Biggs’inse büyük hayranı olan da Whittaker Coolidge’di. Aynı zamanda da yaşananlarla ilgili bağlantısı en az bilinen kişi de oydu.</p>

  <p>Bu listeyi yapmanın oyun sahasını fazla aydınlatmadığını gördü. Zira hiç kimse ikna edici bir şekilde öne çıkmıyordu. Belki temel neden-yöntem-fırsat sıralaması seçenekleri biraz olsun daraltabilirdi. Özellikle de daha kolay tespit edilebilirlikleriyle yöntem ve fırsat seçenekleri üzerinde durulursa bu mümkündü.</p>

  <p>Listeyi bir de bu açıdan düşünmeye başlayacağı sırada barakadan yüzleriyle ceketlerinin önü ıslak dönen SWAT polislerini gördü. Kızarmış gözlerini kısarak da olsa hazır olduklarını belirtiler.</p>

  <p>Gurney yeterince görebildiklerini ümit ediyordu. “Şu an önceliklerimiz: Bir, benim iznim olmadan bu bölgeye giriş çıkış olmayacak. İki, patlamanın olduğu ve yaralıların bulunduğu alana erişim yasaklanacak. Üç, güvenliğin sağlanmasından sonra evde arama yapılacak. İşin en hassas kısmı burası. Beckert’ın orada olup olmadığını da, niyetinin ne olabileceğini de bilmiyoruz.”</p>

  <p>Gurney’e en yakın polis, “Hassas kısım tam bizim işimiz,” diye yanıt verdi.</p>

  <p>“Güzel. Sadece ne yapacağınızı önceden bana bildirin.”</p>

  <p>Dördü alçak sesle aralarında görev dağılımı yaparak minibüslerine döndüler.</p>

  <p>Torres, kulağında telefonla Gurney’in yanına geldi.</p>

  <p>“Operatör Beckert’ın telefonuna sinyal göndermiş. Ama sonuca güvenebilir miyiz, bilmiyorum. Çünkü sinyale göre telefon evin dışında görünüyor.”</p>

  <p>Gurney şaşırmaktan ziyade heyecanlanmıştı. “Ne marka telefon kullandığını biliyor musun?”</p>

  <p>“BlackBerry. Emniyetteki hemen hemen herkes gibi.”</p>

  <p>“Sinyal telefonun nerede olduğunu gösterdi mi?”</p>

  <p>“Şu an durduğumuz yerde.”</p>

  <p>“Daha netleştirsen?”</p>

  <p>“Bu mümkün değil. Baz istasyonunun buraya olan mesafesinden dolayı; tespit edilen koordinat merkezli altı metrelik yarıçap içinde herhangi bir yer olabilir. Yani, çapı on iki metre olan bir alan. Bu da bulunduğumuz tüm açıklığı kapsıyor demek.”</p>

  <p>“Tamam. O zaman Beckert’ın telefonunun bir başkasında olduğunu biliyoruz. Bu durumda Kline’ın aldığı sözde itirafı, teslim olma talebini, sürecin gerçekleştiği sırada orada bulunması istenilen şu an üçü ölmüş tanıkların listesini içeren mesajı da Beckert’tan başka biri göndermiş olmalı.”</p>

  <p>Torres hayretle ona bakıyordu. “Einstein’ın görelilik teorisini anlamanın eşiğindeki bir adam gibi görünüyorsun.”</p>

  <p>“Daha da iyi durumdayım. Sanırım sonunda bu feci olayı anlamayı başardım. Gel benimle.”</p>

  <p>Gurney yan koşarak SWAT minibüsüne gitti. Dört polis de oradaydı. Üçü saldırı tüfeklerinin şarjörlerini kontrol ediyordu. Diğeriyse kapıyı kırmak için kullanacakları koçbaşını taşıyordu.</p>

  <p>“Ağır silahlara ihtiyacınız yok,” dedi Gurney. “Beckert’ı televizyonun karşısında bulacaksınız. RAM TV izliyor olacak. Koçbaşına da gerek yok.” Gurney elini cebine sokup bu sabah emlak komisyoncusundan aldığı anahtarı polise uzattı. “Ben size söyleyene kadar eve girmeyin. Önce bir şeyi bulmamız gerek.” SWAT polisleri en az Torres kadar şaşkın görünüyordu. “Sadece benden talimat bekleyin,” dedi Gurney. “Sıkıntı yok.”</p>

  <p>Torres’e döndü. “Kayıp telefonu bulmamız gerek.”</p>

  <p>“BlackBerry’yi mi?”</p>

  <p>“Hayır. Payne’in iPhone’unu.”</p>

  <p>Gurney araçların arasından bej Camry’ye doğru yöneldi. Payne hâlâ dizleri üzerinde yerde aranıyordu.</p>

  <p>“Daha bulamadın mı?” diye sordu Gurney.</p>

  <p>Payne başını kaldırıp gözlerini ovuşturarak, “Hayır. Gözlerim toz doldu. Açabilsem…”</p>

  <p>Gurney sözünü kesti. “Neden bu kadar ısrarla bulmaya çalışıyorsun?”</p>

  <p>“Babama ulaşmayı deneyeceğim.”</p>

  <p>“Onunla görüşmediğini sanıyordum.”</p>

  <p>“Görüşmüyoruz zaten. Ama… düşündüm ki… belki bu patlamanın sorumlusu babamsa… belki neler olduğunu anlayabilirim.”</p>

  <p>Gurney arabanın etrafından bir tur attı. Sonra bir tur daha. Ardından daha geniş bir tur daha. Dördüncü turunda arabanın yan tarafına yaklaşık üç metre kadar mesafede, açıklığın ucuna doğru bir yerde, parlak, dörtgenimsi bir nesne gördü. Aradığı telefonu bulmuştu. Torres’in yanına dönüp son derece kararlı bir ses tonuyla, “Minibüse git, ekibe derhal harekete geçmelerini söyle,” dedi.</p>

  <p>Torres başıyla onaylayıp yanından uzaklaştı.</p>

  <p>Sonra Gurney dönüp telefonu Payne’in görebileceği şekilde tutarak, “Aradığın bu mu?” diye sordu.</p>

  <p>“Evet, o.” Payne telefonu almak için sendeleyerek doğruldu. “Patlama sırasında nerede düşürdüğümü fark edememiş olmalıyım.”</p>

  <p>Gurney telefonu uzatmadı. “Şöyle bir bakabilir miyim?”</p>

  <p>Payne bir şey söylemedi.</p>

  <p>Gurney ekrana bakıp program sembollerinden birine dokunmaya yeltendi.</p>

  <p>“Yapma onu,” dedi Payne sertçe. “Kendime göre düzenledim. Bozulsun istemiyorum.”</p>

  <p>Gurney başıyla onayladı. “Sence bu patlamayı baban mı tertipledi?”</p>

  <p>“Ben… şey… bu mümkün, değil mi? Bana attığı mesaj neydi öyle? Kafayı yemiş gibi.” Duraksadı, gözlerini kısarak etraftaki hasara, evin önünde yerde yatanlara baktı. “Yaralananlar var dedin. Ölen var mı?”</p>

  <p>“Evet.”</p>

  <p>“Kim?”</p>

  <p>“Üvey annen ölmedi. Eğer onu merak ediyorsan.”</p>

  <p>Payne herhangi bir tepki vermedi. Gözlerini elinin tersiyle sildi. “Artık telefonumu alabilir miyim?”</p>

  <p>Gurney isteğini duymazdan geldi. “Peki… telefon defterine girsem… hangi numarayı seçmem gerek… yani son bir patlama daha için?”</p>

  <p>“Ne?”</p>

  <p>“Kalan dinamitleri patlatmak için diyorum hangi numarayı…”</p>

  <p>“Ne saçmalıyorsun sen?”</p>

  <p>Gurney omuz silkti. “Petunya sepetlerindekiler kullanıldı. Bu durumda eve de dinamit yerleştirilmiş olması gerek.”</p>

  <p>Payne’in yüzünden hisleri okunmuyordu.</p>

  <p>“Az daha paçayı sıyıracaktın. John Steele… Rick Loomis… Marcel Jordan… Virgil Tooker… Judd Turlock… Blaze Lovely Jackson… Chalise Creel… Dwayne Shucker… Goodson Cloutz… Joe Beltz…”</p>

  <p>“Sen ne anlatıyorsun?” Bunu sanki sırf sormuş olmak için acayip bir rahatlıkla sormuştu.</p>

  <p>“On cinayet. Az daha yakalanmayacaktın. Çok dikkatli planlanmış, itinayla gerçekleşmiş cinayetler. Müthiş kontrollü. Ama sonra gözlerini kapatmayı unuttun. En kritik anda etrafı göremeyecek hale geldin. Eğer gözlerine toz toprak dolmamış olsa telefonunu kaybetmeyecektin. Telefonunu kaybetmemiş olsaydın da babanı da şimdiye kadar çoktan paramparça etmiştin.”</p>

  <p>Payne başını iki yana salladı. “Sen benim hayatımı kurtaran kişisin. Sen benim masum olduğumu kanıtlayan kişisin.”</p>

  <p>“Masum olduğunu kanıtlamadım. Sana tuzak kurulduğunu kanıtladım.”</p>

  <p>“Kelimelerle oynama. Bunlar aynı şey.”</p>

  <p>“Bir süreliğine ben de öyle düşündüm. Benim aptallığımmış. Şu tuvalet sifonları hadisesi beni yanılttı. O işi senin yapabileceğin hiç aklıma gelmedi. Sonuçta o birinin sana kumpas kurduğunun kanıtıydı. Bu da seni gerçek katilin masum bir kurbanı gibi gösterdi. Anında aleyhindeki diğer delillerin de inandırıcılığı sorgulanır oldu. Bu belki de hayatımda gördüğüm en zekice tasarlanmış suç planı.”</p>

  <p>Gurney konuşurken bir yandan da Payne’in gözlerine bakıyordu. Uzun zaman önce ani fiziksel hareketlerin emarelerinin önce gözlerde belirdiğini öğrenmişti. Böyle bir şey sezinlemese de gördüğü şey çok daha rahatsız ediciydi. Payne’in normal sınırlar dahilinde kabul edilebilecek bakıştan şu an insani olmayan bambaşka bir şeye dönüşmüştü. Katilleri tanımlamak için sıklıkla ‘canavar’ kelimesi kullanılırdı. Oysa şu an gözlerini kırpmadan kendine bakan yaratığı o ifadeyle tanımlamak çok hafif kalacaktı.</p>

  <p>Ceket cebindeki Beretta’yı daha sıkı tutarken arkalardan bir yerden tüyler ürpertici bir çığlık işitildi. Hemen ardından yanından olanca hızıyla koşan biri Payne’i tuttuğu gibi arabaya doğru savurdu. Sonrasında da Payne’i hayvani bir öfkeyle yumruklayıp tekmelemeye başlayanın Heley Beuville Beckert olduğunu anlamak, ilk şaşkınlıkla Gurney’in bir iki saniyesini aldı. Kadın bir yandan da avazı çıktığı kadar bağırıyordu. “Seni aşağılık pislik!”</p>

  <p>Gurney silahını çekti. Hemen ardından müdahale etmeye yelteniyordu ki Payne’i zapt etmeye çalışmaktansa geride durup en doğru anı beklemenin daha güvenli olacağına karar verdi.</p>

  <p>Ama kısa sürede bunun doğru karar olmadığı ortaya çıktı.</p>

  <p>Haley’in öfke patlamasıyla şekillenen bu enerjisinin tükenmesini bekleyen Payne dönüp kolunu boğazına doladığı gibi inanılmaz bir hızla arabadan uzaklaştırıp, açıklığın kenarına kadar sürükledi. Bu arada kaşla göz arasında boştaki elinde dokuz milimetrelik Glock tabancası belirmişti.</p>

  <p>Gurney olduğu yerde kaldı, tabanca tutan elini Camry’nin tavanından destek alarak sabitleyip Payne’i başından vurabileceği anı kollamaya başladı. “Cory, bitti artık. Daha kötü hale getirme.”</p>

  <p>Payne tek kelime bile etmedi. Gurney’in amacını gayet iyi anlamış gibi görünüyordu. Başını bir o yana bir bu yana atarak çırpınan Haley’in arkasında kalmaya çalışarak akıllıca bir iş yapıyordu çünkü bu sayede üzerine ateş açılmasını kabul edilemeyecek derecede riskli hale getiriyordu.</p>

  <p>Gurney bir kez daha seslendi. “Bırak onu, Cory. Silahını da yere at. Ne kadar beklersen işler o kadar kötüye gidecek.”</p>

  <p>Şaşırtıcı bir şekilde belki de RAM TV’nin genel tarzından dolayı beklendiği üzere alanda dolaşan kameraman Gurney’le Payne’i tam karşıdan alabileceği yerde bitmişti. Önce Gurney’i kısa bir süre çektikten sonra kamerayı Payne’le rehinesine çevirdi.</p>

  <p>Gurney bir kez daha denedi. “Onu elinde tuttukça çok kötü şeyler olmasına imkan veriyorsun.”</p>

  <p>Payne kahkahayı bastı. “Böylesi daha iyi. Çok daha iyi.” Gurney’le konuşmuyordu. Karşısındaki kameraya hitap ediyordu. Bu da evdeki televizyon aracılığıyla Beckert’la konuşuyor demekti.</p>

  <p>Gurney’in, aralarında evin köşesindeki yepyeni uydu anteninin de bulunduğu birkaç gözleminin ortaya koyduğu korkunç gerçekse, Payne’in Beckert’ı Rapture Tepesi’nde zorla tutarken onu RAM TV’yi izlemeye ve kendi yıkımının seyircisi olmaya zorladığıydı.</p>

  <p>“Çok daha iyi!” diye tekrarladı Payne, anlamsız bir sırıtmayla. Bakışları bir köpek balığının ki kadar soğuk ve ölümcüldü. “Herkes için daha iyi. Sen annemi öldürdükten sonra böyle demiştin. Ona beş para etmez bağımlının teki diyordun. Verdiğin uyuşturucuyla ölünce de bu herkes için iyi oldu dedin. Sonra onun yerini bu iğrenç kahpeyle doldurdun. Onun yerini bu… bu kokuşmuş, aşağılık sürtükle doldurmaya cüret ettin. Böylesi çok daha iyi ha!”</p>

  <p>Kameraya yaptığı konuşmayı sürdürmeden önce Haley’in saçından sertçe çekti. “Güçsüz, korku dolu insanlara iftiralar atarak sokaklardan uzaklaştırdın. Senin sokaklarından. Çaresiz insanları ölmeleri için cezaevine yolladın. Böylesi daha iyi, değil mi? Sevdiğim kızı tecavüze uğrayıp öldürüleceği o cehennem çukuruna da sen attın. Böylesi daha iyiydi çünkü. Polise mukavemet suçuyla uyuşturucu baronlarının ayak işlerini yapan garibanları öldürttün. Böylesi daha iyiydi.”</p>

  <p>İnsanlık dışı gözleriyle doğrudan kameraya bakıyordu. “Şimdi ben de aynı şeyi yapacağım işte. Hık demiş babasının burnundan düşmüş, değil mi? Bu kaltağın kafasına kurşunu basacağım. Böylesi daha iyi. Anneler Günün kutlu olsun, kaltak!”</p>

  <p>Gurney, Camry’nin arkasından fırlayıp havaya ateş ederek, bağırdı. “Burdayım, pislik herif!”</p>

  <p>Tabanca Haley’in şakağından Gurney’e döndüğü anda açıklığın karşı tarafındaki ormandan keskin bir tüfek sesi işitildi. Aynı anda da Payne’in elindeki Glock yere savruldu. Bir anlık şaşkınlığın ardından Payne, Haley’i Gurney’e doğru iterek atlet hızıyla karanlık ormana daldı. Bir dakikadan kısa süre içinde ormandan tüyler ürpertici havlama sesleri işitildi. Sesler giderek şiddetlenip sonunda vahşi kükremelere döndü. Kısa bir süre sonra sert bir ıslığın ardından en ufak bir ses bile duyulmaz oldu.</p>

  <p>Hemen ardından da SWAT ekibi, gözleri çukura kaçmış, perişan haldeki Dell Beckert’ı dışarı çıkardı. Üç dinamit lokumuyla cep telefonu bağlantılı fünye karnına bantlanmıştı. Ekip lideri NYEP’yi arayıp, gelecek ekipte bomba uzmanı olması gerektiğini teyit etti. Bu sırada Beckert’ın karısıyla uzaktan bakışmasıyla birlikte her ikisinin yüzlerinde acı dolu bir ifade belirdi.</p>

  <p>Hardwick açıklığın ormana en yakın kısmından elinde AK-47’siyle çıktı. Yeterince yaklaşınca, Gurney sanki çok sıradan bir soru soruyormuşçasına, “Kovboy filmi mi çekiyoruz burada?” diye sordu.</p>

  <p>Hardwick alınmış gibiydi. “Anlamadım?”</p>

  <p>“Payne’in eline ateş etmeni diyorum. Bunu kimse yapmaz.”</p>

  <p>“Biliyorum.”</p>

  <p>“Neden yaptın öyleyse?”</p>

  <p>“Yapmadım ki. Başına nişan almıştım ama ıskaladım.”</p>

  <p>Kısa süre sonra yaklaşan sirenlerin sesleri işitildi. Her yönden geliyor gibiydiler. Hardwick sırıtarak, “Klasik curcunaya hoş geldiniz,” dedi.</p>

  <p>Güneş alçak bulutların arkasında çoktan gözden kaybolmuştu. Aniden esen rüzgarla sıcaklık da hissedilir derecede düşmüştü. Sonra etraftaki un ufak olmuş petunya tomurcuklarını milyonlarca küçük kırmızı taneciğe dönüştüren yağmur başladı. Bu sırada yağmurun kendi de kana dönüşüyordu.</p>
</body>
</html>