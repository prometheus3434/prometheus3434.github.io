<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>51</h1>

  <p>Gurney Lockenberry’den eve döner dönmez yaptığı kahvesini yudumladı. Mor ispinozlar Madeleine’in sundurmanın köşesine koyduğu yemliğin etrafını sarmışlardı. Madeleine de evyede çorba için soğan soyuyordu.</p>

  <p>“Eee,” dedi sakin bir sesle. “Ne istiyormuş?”</p>

  <p>“Benden başsavcılığa adaylığımı koymamı istedi.”</p>

  <p>Kesme tahtası üzerindeki bıçak bir anlığına durur gibi olsa da karısı beklediği kadar şaşırmamıştı. “Dell Beckert’ın yerine mi?”</p>

  <p>“Kesinlikle.”</p>

  <p>Madeleine düşünceli bir ifadeyle başını salladı. “Sanırım elinde patlayan öncekinin yerine adaleti savunan gerçek bir kahraman arayışında.”</p>

  <p>“O da aşağı yukarı böyle dedi.”</p>

  <p>“Hiç zaman kaybetmemiş.”</p>

  <p>“Evet.”</p>

  <p>“Zeki, soğukkanlı, hesapçı.”</p>

  <p>“Doğru.”</p>

  <p>“Ve seni yarışa sokmak için gerekli bağlantıları olduğunu söylemese de ima etmiştir sanırım.”</p>

  <p>“Sadece o kadar değil. Bana kazanacağımı da söyledi.”</p>

  <p>“Bunun karşılığında sen ne dedin?”</p>

  <p>“Düşüneceğim dedim.”</p>

  <p>“Bunu söylerken aklında ne vardı ki?”</p>

  <p>“İki dakika kadar pohpohlanmanın tadını çıkardım. Sonra biraz bekleyip ardından da bunu iyice ölçüp biçtiğimi, sorunları gözümde canlandırdığımı, seninle konuştuğumu söyleyerek geri çevirmeyi düşündüm.”</p>

  <p>Karısı kahkahayla güldü. “İlginç bir süreç. Bu arada başsavcı ne yapar sahi?”</p>

  <p>“Yetki ve sorumluluklarının eyaletin internet sitesinde yazdığına eminim ama gerçekte ne yapacağı kişinin kendisine kalmış bir şey. Mesela bir önceki başsavcının Las Vegas’lı bir hayat kadınıyla birlikteyken öldüğüne dair söylentiler var.”</p>

  <p>“Yani aslında ilgilenmiyorsun.”</p>

  <p>“Köpek balıklarıyla dolu bir siyaset kazanına balıklama dalmakla mı? Aynı odada olmaktan bile hazzetmediğim bir adamın desteğiyle hareket etmekle mi?”</p>

  <p>Madeleine merakla bir kaşını kaldırdı. “Ama onunla yemeğe çıkmayı kabul ettin.”</p>

  <p>“Benimle neden yemeğe çıkmak istediğini öğrenmek için.”</p>

  <p>“Ve şimdi biliyorsun.”</p>

  <p>“Biliyorum. Tabii benim fark ettiğimden farklı bir amacı yoksa.”</p>

  <p>Madeleine merak dolu bakışlarla kocasını bir süre süzdü. Bir süre ikisi de konuşmadı.</p>

  <p>“Ah, bu arada,” dedi Gurney kahvesini bitirirken. “Dün gece White River’da olay yerinde Walter Thrasher’la karşılaştım. Bugün beş gibi uğrayıp arkeoloji projemizle ilgili konuşacağını söyledi.”</p>

  <p>“Konuşacak ne var ki?”</p>

  <p>Gurney o an Thrasher’ın telefon mesajını onunla paylaşmadığını fark etti. “Bulduğum nesnelerle ilgili araştırma yaptı. Yorumları biraz tuhaf. Bu akşam durumu netleştirmesini umuyorum.”</p>

  <p>Madeleine’in sessizliği projeye nefretini net biçimde ortaya koyuyordu.</p>

  <p>Thrasher’ı düşünmek ona Jackson’la Creel’in dairesini hatırlattı. Madeleine yüz ifadesinin değiştiğini fark etmişti.</p>

  <p>“Ne oldu?”</p>

  <p>“Hiç. Sadece… dün yaşadıklarımın etkisi herhalde. İyiyim.”</p>

  <p>“Anlatmak ister misin?”</p>

  <p>İstemiyordu ama yıllar ona kendisini rahatsız eden bir şeyi anlatmanın zihnini biraz olsun boşaltmasına faydası olduğunu öğretmişti. Bu sebeple ona Blaze Jackson’la Chalise Creel’in aynı adresi paylaştıklarını öğrendiği hastane listesini kontrolüyle başlayıp, evlerindeki manzarayla biten, aynı zamanda çürüyen cesetleri, propofol şırıngalarını, parayı ve Dell Beckert’la bağlantıyı ortaya koyan parmak izlerini de içeren öyküyü anlattı.</p>

  <p>Madeleine gülümseyerek, “Hoşuna gidiyor olmalı,” dedi.</p>

  <p>“Ne?” diye sordu biraz aksi bir sesle.</p>

  <p>“Beckert konusunda haklı çıkmak. En başından beri onunla ilgili birtakım huzursuzlukların vardı. Şimdiyse onu cinayetlerle bağlantılı gösteren çok sayıda kanıta sahipsin. Bu arada kaç cinayetin sorumlusu gibi görünüyor?”</p>

  <p>“En az dört. Eğer o iki kadını da o öldürdüyse altı. Judd Turlock’u tuzağa düşürdüyse yedi.”</p>

  <p>“Sen olmasaydın şu Payne denilen çocuk büyük bir ihtimalle hapiste olacaktı.”</p>

  <p>Gurney başını iki yana salladı. “Bundan kuşkuluyum. İyi bir savunma avukatı aleyhindeki delillerin kumpas olduğunu fark ederdi. Beckert aleyhindeki deliller konusundaysa kulübede şansımız yaver gitti.”</p>

  <p>“Kendi payından hiç bahsetmiyorsun. Gidip incelemeye karar veren sendin. Tüm olayı tersine çevirdin. Kim Steele’le Heather Loomis’e olayın çözüldüğünü görme fırsatı veren de sensin. Gerçeğe ulaşılmasını sağlayan da.”</p>

  <p>“Şanslıydık. Tekrar kullanılan kurşunlar. Pozitif balistik sonuçları. Kesin deliller…”</p>

  <p>Karısı sözünü kesti. “Başardıklarınla gurur duyuyor gibi görünmüyorsun.”</p>

  <p>“Sense klinikteki hastalarından biriyle konuşuyor gibisin.”</p>

  <p>Madeleine içini çekti. “Sadece kaydettiğin ilerlemeye rağmen neden kendini daha iyi hissetmediğini merak ediyorum.”</p>

  <p>“Her şey bittiğinde daha iyi hissedeceğim.”</p>

  <div style="margin-top:5%"></div>

  <p>Thrasher, orijinalliğini muhafaza eden, engebeli arazide zarar görmemesi için yavaş kullandığı eski Audi’siyle saat beş yirmide geldi. Arabasından inip birkaç dakika etrafa bakındıktan sonra açık cam kapılara doğru yöneldi.</p>

  <p>“Lanet olası inşaat işçileri! Trafiğe engel olmaktan başka yaptıkları bir halt yok,” dedi, Gurney onu içeri alırken.</p>

  <p>Kahvaltı köşesinin önünde duraksayıp takdir edici bakışlarla büyük mutfağı şöyle bir inceledi. Bakışları diğer odadaki şömineye kaydı. “Çok hoş, eski bir şömine. Kestane. Eşsiz renkler. Şeklinden on sekizinci yüzyıl başlarına ait gibi görünüyor. Bu evi almadan önce geçmişiyle ilgili araştırma yaptınız mı?”</p>

  <p>“Hayır. Sizce bu evin orayla bir bağlantısı mı var?”</p>

  <p>“Göletin aşağısındaki harabeyle mi? Tanrım, hayır. Orasının tarihi yüzlerce yıl önceye uzanıyor.” Çantasını yemek masasının üzerine koydu.</p>

  <p>Üst katta viyolonselinde Bach egzersizi yapan Madeleine aşağı indi.</p>

  <p>Gurney onu tanıştırdı.</p>

  <p>“Kuşkonmaz,” dedi Thrasher. “Zeki bir seçim.”</p>

  <p>“Anlayamadım?”</p>

  <p>“Kuşkonmaz tarhınızı gördüm de. Evde yetiştirmeye değer tek sebze odur. Tazelik verir. Çok fark yaratır.” Yeniden etrafa bakındı. “Otursak mı?”</p>

  <p>“Şurası nasıl?” dedi Gurney yemek masasının sandalyelerini göstererek. Sonra da hemen ekledi. “Duvarla ilgili bulduklarınızı öğrenmeye can atıyoruz.”</p>

  <p>“Güzel. Yanıttan sonra da ilginiz devam eder umarım.”</p>

  <p>Merakla kaşlarını çatan Gurney’le Madeleine masanın diğer tarafına geçip yan yana oturdular.</p>

  <p>Thrasher ayakta durmayı sürdürüyordu. “Öncelikle biraz bilgi vereyim. Sizin de bildiğiniz gibi, mesleğim olan adli patoloji zamansız ölüm nedenlerini araştırma üzerine eğilir. Kuzey Doğu Koloni yaşamını araştırmaksa benim hobim. Özellikle de geçmişin karanlık olaylarını, köleliğin yaydığı kötü sinerjiyi ve bunun neden olduğu psikopatolojiyi araştırıyorum. Köleliğin sadece güneye has bir şey olmadığını sizin de bildiğinize eminim. 1700’lerde Koloni döneminde New York’ta neredeyse evlerin yarısında en az bir köle çalıştırılırdı. Köle ticareti, yani tamamen sahiplerinin kontrolünde olan bu insanların alınıp satılmaları gayet makul karşılanırdı.”</p>

  <p>“Bu tarihi biliyoruz,” dedi Madeleine.</p>

  <p>“Yaygın olarak öğretilen tarihi olaylarla ilgili en büyük yanılgı, birbiri ardına gelişen olayları geniş ölçekte değerlendirerek çağı anladığımızı sanmaktır. Buna makineleşmenin hızlanmasıyla nüfusun üretim merkezlerine doğru hareketlenmesi arasındaki ilişkiyi örnek gösterebiliriz. Bu etkileşimi okur ve çağın özünü anladığımızı düşünürüz. Ya da tarım ekonomisi bağlamında okuduğumuz köleliği anladığımızı sanırız. Oysa bunun gerçekle zerre kadar ilgisi yoktur. Kölelikle ilgili onlarca kitap okuyup dehşeti hiç hissetmemeniz, az önce sözünü ettiğim kötü sinerjinin varlığından bile haberdar olmamanız mümkündür.”</p>

  <p>“Ne sinerjisi?” diye sordu Madeleine.</p>

  <p>“Birtakım toplumsal hastalıkların birleşimiyle ortaya çıkan ürkütücü yöntemler.”</p>

  <p>“Nereye varmaya çalışıyorsunuz?”</p>

  <p>“Geçen sene bir kültürel psikoloji dergisine bu konuyla ilgili bir makale yazdım. Makalemin başlığı ‘Satılık Kurbanlar: Koloni Dönemi Amerika’sında İşkence, Cinsel Taciz ve Seri Cinayetler.’ Şimdiyse bir başka makale üzerinde çalışıyorum. Psikopatik bozukluklarla bir insanın başka bir insana sahip olmasına izin veren yasal sistemin etkileşimi üzerine.”</p>

  <p>“Tüm bunların bizimle ne alakası var?”</p>

  <p>“Oraya geliyorum. Sıradan bir Amerikalı için Koloni dönemindeki Amerika sadece büyük siyah şapkalı duygusuz gezginler, mutlu Kızılderililer, kardeş sevgisi, dini özgürlük, yokluk dönemi gibi ifadelerden ibarettir. Koloni gerçekliğiyse elbette bundan bütünüyle farklıydı. Pislik, korku, açlık, cahillik, hastalık, batıl inanç, cadılık faaliyetleri, cadıların işkence görmesi ve asılması, dinsel sapkınlıklar, acımasız cezalar, sürgünler, tuhaf tıbbi uygulamalar, acı ve ölüm, bunlar her yerdeydi. Ve elbette tüm başlıca akıl hastalıkları ve yıkıcı davranışlar sınır tanımayacak ölçekte artmış, hepsi de yanlış yorumlanmıştı. Psikopati.</p>

  <p>Madeleine sabırsızlanarak sözünü kesti. “Dr. Thrasher…”</p>

  <p>Ama Thrasher buna aldırmadan sözlerini sürdürdü. “İki büyük hastalığın birleşimi. Psikopatlar bir başka insanı tam manasıyla kontrolüne almayı arzu ederler. Onu kullanmak, zarar vermek, öldürmek isterler. Bu arzunun kölelik kurumuyla birleşimini düşünsenize. Muhtemel kurbanlara halka açık pazarlar yoluyla ulaşılabilmesi imkanı veren bir sistemden bahsediyorum. Satılık erkekler, kadınlar ve çocuklar. Sahipleri ne isterse yapacak birer maldan ibaretler. Aralıksız devam eden tecavüzlere, hatta çok daha kötü şeylere karşı etkin bir yasal korumadan mahrum insanlar. En fazla birkaç yetkilinin haklarında soruşturma yapmaya değer bulduğu, kaza sonucu ya da kasten öldürülmüş erkekler, kadınlar, çocuklar.”</p>

  <p>“Yeter!” dedi Madeleine. “Size bir şey sordum. <i>Bunların bizimle ne alakası var?</i>”</p>

  <p>Thrasher ani tepkiden irkildi. Sonra sakin bir sesle açıklamaya girişti. “David’in ortaya çıkardığı o eski yapının tarihi bence 1700’lerin başına dek uzanıyor. O tarihlerde eyaletin bu bölgesinde herhangi bir yerleşim yoktu. Buralar yaban toprakların sınırıydı; bilinmezliğin, vahşetin, tehlikenin, ıssızlığın hüküm sürdüğü yerlerdi. Kimse, kendilerini koruyup gözeten bir toplumsal çevreden bu kadar uzak bir yerde yaşamayı tercih etmezdi. Tabii buna zorlanmadıkları takdirde.”</p>

  <p>“Zorlanmak derken?”</p>

  <p>“İnsanlar buraya iki nedenle geldiler. Bir, toplumları tarafından tiksindirici faaliyetler olarak tanımlanan eylemleri yaptıklarından, olası cezalardan kaçma maksadıyla geldiler. Ya da bir cezaya çarptırılarak. Yani sürülerek.”</p>

  <p>Kısa süreli sessizliği Gurney böldü.</p>

  <p>“Ne tür faaliyetlerden bahsediyorsunuz?”</p>

  <p>“Senin bulduğun nesnelerde cadılıkla bağlantı kurulacak emareler var. Asıl toplumlarından sürülmelerinin nedeni bu olabilir. Ama cadılığın onların işlediği suçların en hafifi olduğu kanaatindeyim. Esasen üç yüz yıl önce göletinizin yanındaki o evde günümüzde seri cinayetler olarak adlandırılan eylemlerin gerçekleştiği kanaatindeyim.”</p>

  <p>Madeleine gözlerini açarak, “Ne?” dedi.</p>

  <p>“İki sene önce Marley Dağı yakınlarındaki on sekizinci yüzyıl başlarına ait bir evin toprak altındaki kalıntılarını incelemeye çağrılmıştım. Büyücülük ritüelleriyle bağlantılı görünen bazı nesneler buldum. Ama daha önemlisi, bulduğum demir boyunduruklar ve diğer kanıtlar insanların burada esaret altında tutulduklarını ortaya koyuyordu. Mahkumlara işkence yapmak amacıyla, kemik kırmak, tırnak ve diş sökmek maksadıyla kullanılan çok sayıda tipik işkence aleti çıkardık. Kazı alanını genişleterek araştırmayı sürdürdüğümüzdeyse en az on çocuğa ait iskelet parçalarına ulaştık. Dişleri üzerine yapılan DNA testleri bu çocukların Batı Afrika’yla genetik bağları olduğunu ortaya koydu. Bir başka ifadeyle, köle ticaretiyle.” Madeleine gözlerini giderek artan bir tiksintiyle Thrasher’a dikmiş, dinliyordu.</p>

  <p>Sessizliği yine Gurney böldü. “O evle bizim burada bulduğumuz ev arasında bir bağlantı mı var diyorsunuz?”</p>

  <p>“Sizin kazınızda bulduklarınızla Marley Dağı’ndaki alanda bulunanların hem de böylesine erken bir dönemde, bu derece benzerlik göstermesi çok şaşırtıcı.”</p>

  <p>“Ne yapmamızı öneriyorsunuz?”</p>

  <p>“Buraya uygun arkeolojik malzemelerle bir kazı ekibi getirip bölgeyi hak ettiği ölçekte incelemeyi öneriyorum. Kölelere karşı sergilenen davranışlardaki psikopatik öğelerle ilgili ne kadar somut kanıt elde edersek, tarihi o kadar net resmetmiş oluruz.” Artık konuşma sırası Madeleine’deydi. “Ne kadar eminsiniz?”</p>

  <p>“İşkence ve köle cinayetleri hususunda mı? Yüzde yüz.”</p>

  <p>“Hayır, onların burada, bizim arazimizde yaşanmış olduğundan demek istedim.”</p>

  <p>“Kesin emin olabilmek için daha fazla kazmak gerek. Zaten bu yüzden buradayım ya. Araştırma nedenini size açıklayıp desteğinizi almak için.”</p>

  <p>“Benim sorum bu değildi. Gördükleriniz ışığında, bahsettiğiniz korkunç olayların burada yaşanmış olduğuna şu an için ne kadar eminsiniz?”</p>

  <p>Thrasher üzgün gibi görünüyordu. “Eğer şu ana kadar gün yüzüne çıkarılanlara dayanarak bir oran vermem şartsa, aşağı yukarı yüzde yetmiş beş diyebilirim.”</p>

  <p>“Güzel,” dedi Madeleine soğuk bir gülümsemeyle. “Bundan da yüzde yirmi beş ihtimalle göletin yakınındaki şeyin köle çocukların seri katliyle alakası yok manasını çıkartabiliriz. Değil mi?” Thrasher bezgin bir iç çekişin ardından, “Hemen hemen,” dedi.</p>

  <p>“Güzel. Tarih dersi için teşekkürler, doktor. Çok aydınlatıcı oldu. David’le bu konuyu konuştuktan sonra size kararımızı bildiririz.”</p>

  <p>Bu sözlerle Thrasher gitmesinin istendiğini hemen anlamıştı.</p>
</body>
</html>