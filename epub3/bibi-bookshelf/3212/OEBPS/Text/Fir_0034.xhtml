<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>34</h1>

  <p>Görüşme Gurney’in ‘tutulmayı’ kabul etmediği ama sıra dışı harcama gerektiren bir durumla karşılaşılırsa - tabii aklanmasını sağlayacak bulgulara ulaşılmasına fayda sağlaması koşuluyla - masrafların Payne tarafından karşılanabileceğine dair bir açık kapı bırakılarak bitti. Payne yeni, ön ödemeli hattının numarasını polisin izini sürebileceği korkusuyla Gurney’e vermek istememesi yüzünden Coolidge istemeye istemeye arabulucu rolünü sürdürmeyi kabul etti.</p>

  <p>Şimdi, görüşmenin otuz beş dakika sonrasında, Gurney White River’ın iş merkezlerinin yer aldığı caddedeki boş bir kafede hızlı bir öğle yemeği yemiş, Payne’in her söylediğini hatırlayıp hatırlamadığını kontrol etmek için neyi nasıl söylediğini, yüz ifadesini, mimiklerini, saklayamadığı hislerini gözünün önüne getirip detaylıca düşünmeye koyuldu. Üzerinde düşündükçe Payne’in hikayesi daha ikna edici bir hal alıyordu. Acaba iflah olmaz bir kuşkucu olan Jack Hardwick nasıl bir yorum yapar diye içinden geçirdi. Tek bir şeyden emindi. Eğer tüm bunlar zeki bir katilin işiyse, şimdiye kadar gördüklerinin en iyilerden biriyle mücadele ediyor demekti. Belki de en iyisiyle.</p>

  <p>Jambonlu - peynirli sandviçinin son lokmasını da ağzına atıp hesabı ödemek için kasaya yöneldi. Mekanın sahibi gibi görünen orta yaşlı, Slav asıllı, hüzünlü ifadeli adam kasaya yakın masalardan birinden gelip hesabı aldı.</p>

  <p>“Kaçıklar, ha?”</p>

  <p>“Pardon?”</p>

  <p>Adam caddeyi işaret etti. “Deliler. Vahşiler. Yakıp yıkıyorlar.”</p>

  <p>“Bu bölgede bile mi?”</p>

  <p>“Her tarafla. Belki burada henüz bir yeri yakmadılar ama her an yakabilirler. Bu da aynı derecede kötü, değil mi? Bunları düşünerek insan nasıl rahat rahat uyuyabilir ki? Yakıyorlar, öldürüyorlar. Lanet olasıcalar.” Başını iki yana salladı. “Bugün hiçbir garsonum işe gelmedi. Belli ki korkuyorlar. Tamam. Bunu anlıyorum. Belki önemli de değil. Müşterim de yok. Onlar da korkuyor. Herkes evinde oturuyor. Belki dolaba saklanıyorlardı. Kimin çıkarına ki bu? Kendi şehirlerini yakıyorlar işte, öyle değil mi? Ne için? Ne uğruna? Biz ne yapacağız peki? Silah satın alıp birbirimizi mi vuralım? Aptallar. Aptallar.”</p>

  <p>Gurney başını onayladığını göstererek sallayıp parasının üzerini aldı. Sonra da neredeyse kendisinden başka hiç kimsenin olmadığı caddede arabasına yöneldi.</p>

  <p>Arabasına ulaştığı sırada telefonu çaldı.</p>

  <p>“Ben Gurney.”</p>

  <p>“Ben Whit Coolidge. Siz gittikten sonra Cory’nin aklına sizin söylediğiniz bir şey takılmış. Suikastların gerçekleştirildiği yere aracıyla giderken ve oradan ayrılırken çekilen video görüntülerle ilgili.”</p>

  <p>“Evet?”</p>

  <p>“Bu güzergahta çok fazla trafik kamerası olduğu konusunda o da aynı fikirde. White River’da araba kullanan biri zaten bu kameraların nerede olduğunu bilir.”</p>

  <p>“Yani?”</p>

  <p>“Eğer katil kameraların varlığından haberdarsa saklanmaya çalışmaz mıydı?”</p>

  <p>“Mantıklı bir soru.”</p>

  <p>“Bu yüzden biz bu görüntülerde görünmeyen birini aramanın daha mantıklı olacağını düşünüyoruz.”</p>

  <p>“Bunu ben de düşündüm.”</p>

  <p>“Ah. Güzel. Görüşmede çok az konuştuğunuz için ne düşündüğünüzü bilmek kolay değil.”</p>

  <p>“Konuşmaktan çok dinleyerek öğrenirim.”</p>

  <p>“Kesinlikle doğru. Bu hepimizin takip etmesi gereken bir ilke. Ama çok çabuk unutuyoruz işte. Her neyse, sadece video görüntülerle ilgili düşüncelerimizi sizinle paylaşmak istedim.”</p>

  <p>“Teşekkür ederim.”</p>

  <p>Görüşmenin ardından Gurney bir süre arabasında oturup, Mark Torres’in gösterdiği, büyük bir motosikletin sesini duyan ya da görenlerle yapılan itinalı çalışma sonucu oluşturulan, motosikletin ve kimliği belirsiz deri giysili sürücünün kırmızı renkle işaretlenmiş rotasının yer aldığı haritayı gözünde canlandırmaya çalıştı. Bu rota tüm trafik kameralarından gizlenmeyi başararak Poulter Caddesi’nden Willard Parkı’na kadar uzanıyordu. Aynı anda Cory Payne’in kullandığı siyah Corolla’nın görüntüleriyse her kamerayla tespit ediliyordu.</p>

  <p>Parka, motosikletin son görüldüğü yer olarak rapor edilen yere gidip izler bütünüyle kaybolmadan bir daha bakma fikri Gurney’in aklını çeliyordu. Sonra zaten oraya üç kere gittiğini ama olayla ilgili henüz bakmadığı iki yer olduğunu düşündü. Oralan ziyaret etmenin zamanıydı.</p>

  <p>Anahtarlara ihtiyacı olacaktı. Mark Torres’i aradı.</p>

  <p>Gurney’in görevden uzaklaştırılmış oluşu Torres’in işbirliği hevesini kırmamış olsa da o evlere alenen girmeye kalkması pek akıllıca olmayacaktı.</p>

  <p>Nihayetinde Gurney’in Cory Payne’in dairesiyle Steele cinayetinde kullanılan eve hiç kimseyle doğrudan temas kurmayacak bir şekilde girmesini sağlayacak bir planda anlaştılar. Torres her iki evin kapılarının o öğleden sonra saat iki buçukla üç buçuk arasında açık kalmasını sağlayacaktı. Bu zaman zarfında da Gurney mümkün olduğunca az dikkat çekerek inceleme yapabilecekti.</p>

  <p>Steele suikastının gerçekleştirildiği binaya saat 14:31 ’de ulaştı. Burası White River’daki çoğu bina gibi beş katlıydı, geçmişte daha iyi durumda olduğu da belli oluyordu. Toplantıda gösterilen video görüntülerden daire numarasının 5C olduğu aklında kalmıştı. Asansör şartı altı kata kadar olan binalarda aranmıyordu. Bu binada da asansör yoktu. Beşinci kata çıktığında nefes nefese kalmış, bu da hiç hoşuna gitmemişti. Bundan sonra düzenli şınav ve barfikslerine başka aerobik egzersizleri eklemesi gerektiği açıktı. Elli yaşını geçmişti. Formda kalmak eskisinden daha fazla gayret gerektiriyordu.</p>

  <p>Daire kapısı yıllardır temizlenmemiş gibi görünüyordu. Kapı gözetleme deliğinin çelikle güçlendirilmiş oluşu, tıpkı sidik kokan merdivenler gibi şehir hayatının çöküşünün göstergesiydi. Kapı planlandığı gibi açıktı. Olay yeri şeridi varsa bile çıkartılmıştı.</p>

  <p>Küçük bir holün ardından mutfağa açılan geniş bir odayla sağ tarafta banyonun bulunduğu evin içini video görüntülerinden hatırlıyordu. Tek fark, geniş pencerenin şimdi kapalı oluşuydu. Tozlu zemindeki silik tripod izleri hâlâ seçilebiliyordu.</p>

  <p>Bu üç izin oluşturduğu üçgenin ortasında durup pervazları çatlaklarla dolu pencereden dışarı baktığında, John Steele’in vurulduğu Willard Parkı’nın köşesi görünüyordu. Boş odada etrafına bakınırken gözleri, altında kovanın bulunduğu eski radyatöre takıldı. Radyatör yerden en az on santim yüksekteydi, bu sayede de alt kısmı kolayca görünüyordu.</p>

  <p>Küçük mutfağa gittiğinde kanıt toplama ekibinin çekmecelerde ve dolap saplarıyla içlerinde bıraktığı parmak izi tozu artıkları dışında sıra dışı hiçbir şey yoktu.</p>

  <p>Sonra en çok ilgisini çeken yere, banyoya yöneldi. Özellikle tuvalet en çok da sifonun düğmesiyle ilgileniyordu. Dikkatle inceledikten sonra su haznesinin kapağını açıp, içerideki tesisata baktı. Gözlerini dört açmış, Payne’in parmak izlerinin neden evin başka hiçbir yerinde değil de yalnızca sifonun düğmesinde, tuvaletteki yağlı bir hazır yiyecek paketinde ve oturma odasının kapısında bulunduğunu açıklayabilecek bir yanıt arıyordu.</p>

  <p>En başından beri kapılardan hiçbirinde ve açık pencere pervazında taze parmak izi bulunamamış olması onu rahatsız etmişti. Artık bunun nedenini anlamıştı ama bunu Torres’le paylaşmadan önce düşüncesini destekleyecek kanıta ihtiyacı vardı.</p>

  <p>Telefonuyla sifon haznesinin birkaç fotoğrafını çekti. Ardından her şeyi bulduğu gibi bıraktığına emin olmak için hızlıca etrafına bakındı. Kötü kokuyu içine çekmemek için mümkün olduğunca az nefes alarak dört kat merdiveni çabucak indi. Binanın girişinden geçti, Bridge Caddesi’ne çıkıp Torres’in adresini verdiği Payne’in evine yöneldi.</p>

  <p>Ev, Willard Parkı’nın biraz ilerisindeydi. Etraf her ne kadar bakımsız görünüyorsa da henüz Grinton bölgesinin geri kalanını saran yangınlarla yağma olaylarından pek nasibini almamış gibiydi. Yine de etrafa şehrin her yanına sinmiş is kokusu hakimdi.</p>

  <p>Üç katlı, dar, tuğla binanın her iki yanında otlarla kaplı boş arsa vardı. Girişteki çelik kepenkleri kapalı dükkanın üstünde iki daire vardı. Kepengin üzerine elle ‘Kapalı’ ibaresi yazılmıştı. Yandaki parmaklıklı pencerenin üzerindeki daha profesyonel tabeladaysa ‘Bilgisayar Tamiri’ yazılıydı. Binanın ön tarafında biri dükkana diğeri de apartmana girişi sağlayan iki kapı vardı.</p>

  <p>Payne’in evi ikinci kattaydı. Söz verildiği gibi kilitli olmayan kapı dar bir hole açılıyor, oradan parkın ormanlık alanının kısmen göründüğü oturma odasına erişiliyordu. Odaya hafif bir kanalizasyon kokusu sinmişti. Eşyalar darmadağınıktı. Halı kıvrılıp odanın bir köşesine konulmuş, koltuk ve kanepe yastıkları yerde üst üste dizilmişti. Sandalyeler ters çevrilmiş, masa çekmeceleri çıkartılmış, kitap rafları boşaltılmıştı. Bir uzatma kablosuyla kablo yığını eskiden orada bir bilgisayar olduğunun işaretiydi. Tavandaki aydınlatma armatürleri sökülmüş, pencerelerdeki güneşlikler çıkartılmıştı. Burasının sıkı bir polis aramasından geçtiği açıkça ortadaydı.</p>

  <p>Oturma odasının solundaki kapı, evdeki tek dolabın bulunduğu yatak odasına açılıyordu. Yazı masasının çekmeceleri çıkarılıp boşaltılmıştı. Bazadaki çarşaflar, dolaptaki giysiler yerdeydi. Odanın bir köşesinde iç çamaşırları, çoraplar, gömlekler, pantolonlar üst üste yığılmıştı.</p>

  <p>Gurney’in vakti olsaydı bunların hepsini teker teker elden geçirirdi ama öncelikle incelemek istedikleri farklıydı. Yatak odasından çıkıp oturma odasını geçince iki kapı eşiğine geldi. Bunlardan biri her tarafa parmak izi tozu dökülmüş, rafların, dolapların darmadağın edildiği, buzdolabı kapısının açık bırakıldığı mutfaktı. Buradaki kanalizasyon kokusu oturma odasındakinden daha güçlüydü.</p>

  <p>Mutfağın yan tarafındaki kapıdan ulaşılan koridorun sonunda en çok ilgisini çeken yeri, bu kötü kokunun da kaynağı olan banyoyu görebiliyordu. Küvetteki gider kapağı çıkarılmış, binanın kanalizasyon tesisatından gelen koku o yüzden içeriye sinmişti. Ecza dolabı boştu. Hiç havlu yoktu. Tuvalet oturağı sökülmüştü.</p>

  <p>Gurney sifon haznesinin kapağını kaldırıp, mekanizmayı ve haznenin dışındaki sifon düğmesini dikkatle inceledi. Sonunda gördüklerinden hoşnut bir şekilde telefonunu çıkartıp her iki yerin fotoğraflarını çekti.</p>

  <p>Saatini kontrol etti. Torres’in verdiği bir saatlik sürenin dolmasına hâlâ on beş dakikası vardı, ilk düşüncesi kalan sürenin her dakikasını polisin geride bıraktıklarını inceleyerek geçirmekti. İkinci düşüncesiyse bulduğu şeyin yeterince tatmin edici olduğu, bu yüzden de bir an evvel buradan defolup gitmesi gerektiği biçimindeydi.</p>

  <p>İkinci düşüncesi doğrultusunda hareket etti. Daha on üç dakikası olmasına rağmen binadan çıkıp arabasına bindiği gibi Walnut Crossing’e doğru yola koyuldu. Torres’le ilk konuştuğu otoyoldaki mola yerine dek durmadı. Burası kenara çekip ona yardımı için teşekkür ederek, bu sayede elde ettiği ilerleme konusunda onu bilgilendirmek için uygun bir yer gibi gelmişti.</p>

  <p>Numarayı tuşlarken bir yandan da sadece parmak izi konusundaki yeni görüşleriyle ilgili olarak değil, aynı zamanda olayın bütününe ilişkin yeni bakış açısıyla ilgili düşündüklerinin ne kadarını paylaşması gerektiğine karar vermeye çalışıyordu.</p>

  <p>Sonunda ona, Payne’le doğrudan temas kurduğu kısım hariç mümkün olduğunca açık olmaya karar verdi.</p>

  <p>Torres telefonu ilk çalışta açtı. “Nasıl gitti?”</p>

  <p>“Gayet iyi,” dedi Gurney. “Umarım senin için de bir sorun olmamıştır.”</p>

  <p>“Olmadı. Az önce kapıları kilitledim. İşe yarar herhangi bir şey bulabildin mi?”</p>

  <p>“Sanırım. Eğer haklıysam bazı hayati soruların sorulması gerekecek.”</p>

  <p>“Ne gibi?”</p>

  <p>“Mesela, Payne’in katil olduğuna ne kadar eminsin, gibi?”</p>

  <p>“Bizzat itiraf etmeden ne kadar emin olunabilirse o kadar.”</p>

  <p>“Açıkla.”</p>

  <p>“Tamam. <i>Bir,</i> doğru zamanda doğru yerde olduğunu biliyoruz. Bunu kanıtlamak için elimizde zamanlama kaydı bulunan video görüntüler mevcut. <i>İki,</i> parmak izlerini Poulter Caddesindeki evin yan kapısında, Bridge Caddesi’ndeki dairedeki tuvalette ve hazır yiyecek paketinde tespit ettik. <i>Üç,</i> her iki evde de üzerinde parmak izleri olan boş kovanlar bulundu. Bunların onun parmak izi olduğuna eminiz çünkü izler dairesinde bulduğumuz hemen hemen her izle örtüştü. <i>Dört,</i> yatak odası dolabında, gömleklerin altında bir kutu 30.06 kalibrelik mermi bulundu. Kutudaki mermilerden iki tanesi eksikti. <i>Beş,</i> Bridge Caddesi’ndeki evdeki tuvalette bulunan yara bandındakiyle Payne’in dairesindeki küvet giderinden toplanan saçların DNA analizleri birbirleriyle eşleşti. <i>Altı,</i> elimizde bir SSB muhbirinin onu katil olarak gösterdiği gizli bir ifade var. <i>Yedi,</i> onun kendi açıklamaları polis nefretini net biçimde gözler önüne seriyor. İşte bu kadar. Nefret dolu bir çocuk benzer nefreti paylaşan bir örgüt tarafından desteklenip suça teşvik ettirilmiş. Kısacası elimizde genellikle olmadığı kadar bol miktarda suçlayıcı kanıt var.”</p>

  <p>“İşte sorunlu olan yer de burası.”</p>

  <p>Torres’in az önceki kendinden emin ses tonu değişti. “Nasıl yani?”</p>

  <p>“Gerçekten de elde tonlarca delil var gibi görünüyor. Hatta haddinden fazla. Ama bunlardan tek bir tanesi bile sağlam değil.”</p>

  <p>“Video görüntüleri?”</p>

  <p>“O görüntüler bize onun ne zaman nerede olduğunu gösteriyor. Neden orada olduğunu değil.”</p>

  <p>“Tam da suikastların gerçekleştiği sırada onun her iki yerde de bulunmuş olması çok büyük bir tesadüf olur doğrusu.”</p>

  <p>“Tabii başka biri onu oraya yollamadıysa.”</p>

  <p>“Tuzağa düşürmek için mi?”</p>

  <p>“Mümkün. Bu aynı zamanda onun neden trafik kameralarından saklanmak ya da plakasını gizlemek için bir çaba harcamadığını da açıklar.”</p>

  <p>Gurney, Torres’in söylenilenleri düşünürken yüzünün aldığı o çatık kaşlı halini gözünde canlandırabiliyordu.</p>

  <p>“Peki ama parmak izlerini nasıl açıklıyorsun?”</p>

  <p>“Parmak izleriyle ilgili ilginç bir durum var. Poulter Caddesindeki evin yan kapısındaki izler hariç hepsi taşınabilir nesnelerin üzerinde bulundu.”</p>

  <p>“Taşınabilir mi? Klozet taşınamaz ki.”</p>

  <p>“Doğru. Ama parmak izi klozette bulunmadı ki. Sifon düğmesinde bulundu.”</p>

  <p>“Tamam, düğmede… iyi de… Buradan nereye ulaşacağız?”</p>

  <p>“Bir saat önce Bridge Caddesindeki daireye, sonrasında da Payne’in kendi dairesine gittim. Her iki klozeti de kontrol edip, birazdan sana da göndereceğim fotoğrafları çektim.”</p>

  <p>“Ne var bu fotoğraflarda?”</p>

  <p>“Sifon tesisatının değiştirilebileceği.”</p>

  <p>“Ne?”</p>

  <p>“Bridge Caddesi’ndeki sifonun, büyük bir ihtimalle banyosundan sökülmüş, üzerinde Payne’in parmak izinin olduğu sifonla değiştirilmiş olması mümkün.”</p>

  <p>“Tanrım. Eğer bu doğruysa… Her şey alt üst olur. Sahte kanıt yerleştirildiğini mi ileri sürüyorsunuz? Ya üzerinde Payne’in DNA’sının olduğu yara bandı? Parmak izlerinin bulunduğu mermi kovanları? Tüm bunlar devasa bir kumpas tezgahlamak için mi yani?” Torres bunları karşı çıkmaktan çok şaşkınlığını ifade etmek için soruyordu.</p>

  <p>“Veriler bu senaryoyla uyumsuz değil açıkçası.”</p>

  <p>Torres tereddütle, “Galiba adli tıp görevlilerini şu sifon değiştirilme hususunda inceleme yapmak için görevlendirmem gerekiyor,” dedi. “Ama… ya… Tanrım…”</p>

  <p>Gurney onun düşüncesini bitirdi. “Ama ya bu işi teşkilattan biri yaptıysa?”</p>

  <p>Torres bir şey söylemedi.</p>

  <p>“Bu da mümkün. Bu yüzden senin yerinde olsam bu sifon meselesini işi biraz daha aydınlatıncaya dek kendime saklarım. Böylece öğrendiklerini yanlış kişiyle konuşmaktan kurtulmuş olursun. Çünkü bu olay herkesin tahmin ettiğinden çok daha berbat gibi görünüyor.”</p>

  <p>Telefonu kapatırken öldürüldüğü gece John Steele’e gönderilen, her kelimesini gayet net biçimde hatırladığı mesajı düşündü. <i>Kıçını kolla. Bu gce sni gebrtip SSB’yi suçlayacaklar.</i></p>

  <p>Birkaç dakika arazinin diğer tarafında, tuvalet olarak kullanılan küçük binaya bakarak düşündü. Birkaç akbaba güneş altında yanan arazinin üzerinde amaçsızca dönüp duruyordu.</p>

  <p>Hardwick’i arayıp son gelişmelerle ilgili bilgilendirmeye karar verdi.</p>

  <p>Telefonu açar açmaz ağzından çıkan sözcükler Gurney için hiç de alışılmadık değildi.</p>

  <p>“Şimdi ne halt yapmamı isteyeceksin?”</p>

  <p>“Ne kadar sevimli, sıcak bir merhaba bu böyle.”</p>

  <p>“Öyle bir şey için yanlış numarayı aradın, ahbap.”</p>

  <p>Jack’le konuşurken atışmayı mümkün olduğunca kısa kesmek en iyisiydi, Gurney de öyle yaptı. “Adli tabip Loomis’in vurulmaya bağlı olarak gelişen semptomlardan dolayı ölmediğini ileri sürüyor. Hastanedeyken biri onu buz kıracağıyla yaralamış.”</p>

  <p>“Vay anasını! Küçük bir güvenlik zaafı ha? Herhangi bir ipucu var mı?”</p>

  <p>“Bildiğim kadarıyla yok.”</p>

  <p>“İçeriden biri olabilir mi? Ya da hastane çalışanlarından?”</p>

  <p>“Mümkün. Ona gelmeden başka bir durum daha var. Olayın, üzerine inşa edildiği zemin hızla kayıyor. Öyle görünüyor ki Payne’e karşı bir…” Gurney dikiz aynasından mavi bir Ford Explorer’ın mola alanına girdiğini görerek sustu. “Bir saniye, Jack. Judd Turlock’la birazdan küçük bir sorun yaşayabilirim.”</p>

  <p>“Sen neredesin?”</p>

  <p>“Otoyolun Larvaton çıkışındaki tenha bir mola yerindeyim. O da şimdi hemen arkama park etti. Peşime takıldığını hiç fark etmedim. Ya arabama bir takip cihazı yerleştirmiş ya da telefonumdan konumumu tespit etmiş olmalı. Bana bir iyilik yap. Telefonu açık bırakacağım. İleride tanığa ihtiyacım olabilir, bu yüzden konuşmayı dinle.”</p>

  <p>“Yanında silah var mı?”</p>

  <p>“Var.” Konuşurken ayak bileğindeki kılıfından Beretta’yı çıkartıp, emniyetini açtıktan sonra sağ bacağının altına yerleştirdi.</p>

  <p>“Eğer hayatının tehlikede olduğunu düşünüyorsan vur pislik herifi.”</p>

  <p>“İşte sana bu düşünceli tavsiyelerin yüzünden ihtiyaç duyuyorum ben.”</p>

  <p>Turlock arabasının yanına doğru gelirken Gurney açık telefonu gömlek cebine yerleştirip, camı indirdi.</p>

  <p>Turlock’un sesi tıpkı bakışları gibi ifadesizdi. “Yoğun bir gün ha?”</p>

  <p>“Çok yoğun.”</p>

  <p>“Aptalca hatalar yapacak kadar yoğunsun sanırım.”</p>

  <p>Gurney doğrudan gözlerinin içine bakıp bekledi.</p>

  <p>“Mesela hastanedeki o kadınla konuşmaya kalkmak gibi hatalar. Ona kimliğini gösterip savcılıktan geldiğini söylemişsin. Ama bu doğru değil. Artık değil. Görevli bir polis memuruymuşsun gibi davranma suçuyla seni şu an tutuklayabilirim. Sen de Şerif Cloutz’un otelinde biraz zaman geçirirsin. Buna ne dersin?”</p>

  <p>“Bence bu bir sorun yaratabilir. Hatta iki sorun. Birincisi, kimlik kartımın üzerinde son kullanma tarihi yazmıyor. Kimliğimin kullanımının bittiğine dair yazılı bir doküman alacağım yaptığım mukavelede yazılı. Henüz elime böyle bir belge ulaşmadı. Yani polis gibi davranma suçlaması yersiz olur. Ve de haksız tutuklama yaptığınız hemen ortaya çıkar. Birinin yoğun bakım servisinde olduğu sırada Rick Loomis’e ulaşmayı başardığına dair duyduğum söylenti de ikinci sorun.”</p>

  <p>Turlock’un gözleri hafifçe irileşmiş gibiydi.</p>

  <p>Gurney devam etti. “Hiç de uygun bir güvenlik ortamı sağlamamışsınız. Sizin çapkın polis memurunuzu şahitler önünde Loomis’in sağlığının ciddi tehlikede olduğuna dair ikaz ettim. Ama bu uyarı ciddiye alınmadı. Kısacası durum şu, Judd; işi yüzünüze gözünüze bulaştırdığınızı kamuoyuyla paylaşmak gibi bir niyetim yok. Ama insanlar tutuklanma tehlikesiyle karşılaştıklarında genellikle başkalarına zararı dokunacak şeyler yaparlar.”</p>

  <p>“Loomis’in yanına birinin girdiğini kim söyledi ki?”</p>

  <p>“Muhbirlerim var. Tıpkı senin ve Beckert’ın olduğu gibi. Yalnız benim muhbirlerim gerçekten de ne dediğini bilen insanlar.”</p>

  <p>Turlock’un bakışlarında az önceki öfke fırtınasının yerini tuhaf bir dinginlik ifadesi almıştı. Sonra Gurney’in gömlek cebindeki telefon gözüne ilişti. Hemen ardından da bu tuhaf bakış yerini düşmanca olsa da nispeten daha kontrollü bir ifadeye bıraktı.</p>

  <p>“Bu cinayet soruşturmasının canına okudun, Gurney. Ödenmesi gereken bir bedel olacak. White River’da biz adalete engel olunmasını ciddi bir suç olarak görürüz. Hem de çok ciddi bir suç olarak.”</p>

  <p>“Buna bütün kalbimle katılıyorum.”</p>

  <p>“Birbirimizi anladığımıza sevindim,” dedi Turlock yüzünü uzunca bir süre soğuk, nefret dolu bakışlarıyla süzerek. Sağ elini yavaşça kaldırıp tabanca gibi tutarak, işaret parmağını Gurney’in yüzüne yöneltti. Sonra başparmağını sanki tetiği çekiyormuşçasına aşağı indirdi. Tek kelime bile etmeden dönüp, büyük, mavi cipine atladığı gibi mola alanından uzaklaştı.</p>

  <p>Gurney telefonu cebinden çıkardı. “Hepsini duydun mu, Jack?”</p>

  <p>“Tanrım, senin düşünceli diyerek kastettiğin bu muydu? Kaçık herif seni vurmadığı için şanslısın.”</p>

  <p>“Bunu çok isterdi. Belki günün birinde deneyecektir de. Ama şu an seninle konuşmam gereken başka şeyler var.” Gurney, Hardwick’e, Whittaker Coolidge ve Cory Payne’le yaptığı görüşmeden başlayarak, sifon tesisatlarındaki olası değişiklik ihtimaline dek o gün yaşanan her şeyi sırasıyla aktardı.</p>

  <p>Hardwick homurtuyla karışık, “Tuvalet işi fena gibi görünüyor,” dedi.</p>

  <p>“Bence de.”</p>

  <p>“Ama doğruysa müthiş bir komployla karşı karşıyayız demektir.”</p>

  <p>“Bence de.”</p>

  <p>“İnce ince bir sürü plan.”</p>

  <p>“Evet.”</p>

  <p>“Büyük riskin ödülü de büyük olur.”</p>

  <p>“Doğru.”</p>

  <p>“Yani şimdi soru kim, neden bunu yaptı olacak.”</p>

  <p>“İlginç bir soru daha var. Eğer Payne’e tuzak kurulduysa, bunu hedef şaşırtmak için mi yaptılar yoksa asıl amaç bu muydu?”</p>

  <p>“Bu da ne demek şimdi?”</p>

  <p>“Katil, Payne’i polis cinayetleri soruşturmasını yanlış yönlendirmek için kolayca tuzağa düşürülecek bir kurban olduğu için mi seçti yoksa polisler sırf onu tuzağa düşürmek için mi öldürüldüler?”</p>

  <p>“Tanrım, biraz zorlamıyor musun? Neden onun tuzağa düşürülmesi iki polisin öldürülmesine sebep olacak kadar önemli olsun ki?”</p>

  <p>“Olasılıkları biraz zorladığımın farkındayım.”</p>

  <p><i>“Biraz</i> mı?”</p>

  <p>“Yine de işin nerede başlayıp nerede bittiğini bilmek isterim. Bu arada, Beckert’ın geçmişiyle ilgili yaptığın araştırma nasıl gidiyor?”</p>

  <p>“Birkaç kişiden haber bekliyorum. Bu gece geç saatlerde sana bilgi veririm sanırım. Belki de veremem. Bu aşağılık tiplerin yapılan iyilikleri karşılıksız bırakıp bırakmayacaklarını kim bilebilir ki?”</p>
</body>
</html>