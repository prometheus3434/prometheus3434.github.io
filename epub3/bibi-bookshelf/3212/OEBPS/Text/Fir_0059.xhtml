<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>59</h1>

  <p>Sonraki on beş-yirmi dakika içinde olanlar Gurney’e polis operasyonu için bir bölgeyi güvenlik çemberine almaktan çok medya koreografısi gibi geldi.</p>

  <p>Kline, Gelter ve Kilbrick görüşürlerken sunucunun yardımcılarından biri saçlarını yapmaya çalışıyor, televizyon ekibinden bir başkası da ceketinin yakasına mikrofon takıyordu. Bir başka ekip elemanı da kameramanla birlikte hem sunucunun hem de arka plandaki evin ve sepetlerdeki çiçeklerin görünebileceği en uygun açıyı tespit etmekle meşguldü.</p>

  <p>Bu sırada Belediye Başkanı Shucker’la Şerif Cloutz, az önce indikleri Escalade’nin yanındaydılar. Cloutz beyaz bastonunu tıpkı bir metronom gibi ileri geri sallayıp duruyordu. Shucker donut yiyordu. Başkomiser Beltz ise Explorer’ınm açık kapısına yaslanmış, öfkeli hareketlerle sigara içiyordu.</p>

  <p>Kilbrick kameranın karşısındaki yerini alıp her zamanki hareketli, kaygı dolu tavrını takınarak boğazını temizledikten sonra kameramana başıyla işaret verip konuşmaya başladı.</p>

  <p>“Ben Stacey Kilbrick. <i>Son Dakika</i> programının özel yayınıyla karşınızdayız. White River’daki çoklu cinayet vakasındaki önemli gelişme dolayısıyla aslında bu saatte yayınlamayı planladığımız Anneler Günü özel röportajımızı akşamki yayınımıza aldık. Çünkü şimdi bu sansasyonel olayın sonunu canlı, montajsız bir yayınla karşınıza getiriyoruz. Az önce White River’da kısa süre önce gerçekleşmiş yedi cinayetten en az altısının faili olduğu iddia edilen, firari polis şefi Dell Beckert’ın Bölge Savcısı Sheridan Kline’a teslim olacağını öğrendik. Bölge savcısı şu an yanımızda.”</p>

  <p>Kline büyük yağmurluğunu şöyle bir düzeltip, ekip elemanlarından birinin sessiz işaretiyle Kilbrick’in sağındaki yerini aldı.</p>

  <p>Sunucu ona döndü. “Anladığımız kadarıyla Dell Beckert’ın aranma faaliyeti birazdan sona erebilir.”</p>

  <p>Kline itici bir gülümsemeyle, “Öyle görünüyor,” dedi. “Zaten çembere almıştık. Sanırım o da bunu fark etti.”</p>

  <p>“Size bir itirafname yolladığı doğru mu?”</p>

  <p>“Evet. Son derece net bir itirafname. Tabii ana hatlarıyla. Ayrıntılarıysa gün bitmeden anlatacağını tahmin ediyoruz.”</p>

  <p>“Ne zaman gözaltına alınmak üzere evden çıkmasını bekliyorsunuz?”</p>

  <p>“Karısı gelir gelmez. Olaysız bir şekilde teslim olup itirafta bulunmayı, güvenilir tanıkların huzurunda bulunma koşuluyla kabul etti. Aslına bakarsanız yasaları kendi başına uygulamayı tercih eden birinin bir başkasının aynı şeyi kendisine de yapabileceğinden korkması son derece ironik.”</p>

  <p>Kline konuşurken alana iki araç daha girdi. Torres araçları durdurup her iki şoförle de konuştuktan sonra diğer araçların durduğu yere yönlendirdi. Gurney, Haley Beauville Beckert’ın gösterişli, yeşil Range Rover’ını tanımıştı. İkinci araçsa bej bir Camry’di. Kiralık bir araca benziyordu.</p>

  <p>Araçtan inen Cory Payne, Gurney’le göz göze gelince hemen uzaktan elini kaldırıp selamladı. Birbirlerine doğru yürüyüp RAM TV minibüsünün yanında bir araya geldiler.</p>

  <p>Payne bir hayli gergin görünüyor, sinirinden yerinde duramıyordu. “Sabah babamdan bu tuhaf mesajı aldım. Sanki tamamen aklını kaçırmış gibi.”</p>

  <p>Gurney’e iPhone’unun ekranını gösterip aynı anda mesajı yüksek sesle okudu. “Yaptıklarımı çoğunluğun iyiliği için yaptım. İnsan ilkelerine göre davranmalı. Bugün saat 15:00’da Rapture Tepesi’nde teslim olup her şeyi açıklayacağım.”</p>

  <p>Gurney böylesi bir konu için mesajın bu derece kısa olmasını bir hayli şaşırtıcı bulmuştu. Bu yorumunu yapamadan hızlı adımlarla yanlarına gelen Kline, Payne’in neden burada olduğunu sordu.</p>

  <p>Payne ona telefonundaki mesajı gösterdi.</p>

  <p>Savcı mesajı iki kez okuyup başını iki yana salladı. Gerginliği her geçen saniye katlanarak artıyor gibiydi. “Bak, kesinlikle iyi durumda olmadığı ortada. Zihinsel olarak da duygusal olarak da. Ama bunun şu an için bir önemi yok. Teslim olacak. En önemlisi bu. Başka şeylere yoğunlaşıp dikkatimizi dağıtmanın yeri değil. Cory, sana buradan uzaklaşmanı öneriyorum. Aslında bu bir emir. Herhangi bir sürprizle karşılaşmak istemiyorum.” Derin bir nefes alıp etrafına bakındı. “Beckert’ın istediği herkes geldi. Birkaç dakika içinde hepimiz evin önünde toplanacağız. O anda da kendisi dışarı çıkacak… Ve bu lanet olası kabus bitmiş olacak!” Derin bir nefes alıp Beckert’ın karısını karşılamak üzere Range Rover’a yöneldi.</p>

  <p>Bu sırada Kilbrick televizyon ekibinin evin yaklaşık elli metre kadar önünde belirledikleri alanda Dwayne Shucker’la röportaj yapıyordu. Kline’ın hareketlendiğini gören Kilbrick röportajı bitirip kameraya, “Kısa bir aradan sonra White River katilinin teslim olmak üzere olduğu bu dramatik dakikalara geri döneceğiz,” dedi.</p>

  <p>Sonra üç elemanıyla birlikte Kline’ın peşine takıldı. Hareketlerinden evin önünde toplanma hazırlığında oldukları anlaşılıyordu. Gurney evin ne kadar yakınında durmaları gerektiğinin kararlaştırılıp, tanıkların duracakları yerle, Kline’ın teslim alma görüntülerinin en net ve en dramatik etkiyi yaratacak açıdan nereden alınabileceğine ilişkin ayarlamalar yapıldığını görebiliyordu. Bir ara kameramanın çiçeklerin de görünebilmesi için gerekli kamera açıklığına karar vermeye çalıştığını duydu.</p>

  <p>Bu esnada Torres, Beckert’ın talep ettiği, karısı Haley, Şerif Cloutz, Başkomiser Beltz, Marv Gelter ve az önce Kilbrick’le röportajı yanda kalan Belediye Başkanı Shucker’dan oluşan güvenli-teslim komitesi üyeleriyle konuşuyordu.</p>

  <p>Dört SWAT mensubu ifadesiz yüzlerle, üzerinde hiçbir ibarenin yer almadığı minibüslerinde yaslanmış, tetikte bekliyorlardı. Gökyüzü daha da kararırken sepetlerdeki petunyalar rüzgarda biraz daha fazla salınıyordu. Arkadaki jeneratör, televizyonun belli belirsiz sesini neredeyse tamamen bastıracak şekilde vızıldamayı sürdürüyordu.</p>

  <p>Burada bir yanlışlık olduğunu düşünen Gurney iyice gerilmişti. İşin içinde basının da olması elbette durumu iyice gerçekdışı hale getiriyordu. Ama bu diğer şeylerin yanında en önemsiziydi. Yaşanılan her şey başarılı bir soruşturmanın sonucunda gerçekleşen bir olaydan ziyade kötü bir rüya izlenimi uyandırıyordu.</p>

  <p>O sırada Kline’dan, Beckert’ı teslim almak üzere evin ön kapısına doğru hareketlendiğinde daha iyi görüntü alabilmeleri için hem kendisinin hem de ekibindekilerin araçlarını çekmelerini istediği yeri söylediğini duydu.</p>

  <p>Kline dönüp arabasına doğru yönelince Gurney önünü kesti. Zihninde bir türlü düzene koyamadığı fikirlerin verdiği rahatsızlık hissi kadar, Kline’ın dönüştüğü bu dar görüşlü hali de, onu savcıyla endişelerini bir kez daha paylaşmaya mecbur bırakmıştı. “Sheridan, konuşmamız gerek.”</p>

  <p>Kline soğuk bir ifadeyle onu süzdü. “Yine ne var?”</p>

  <p>“Dinle. Bana ne duyduğunu söyle.”</p>

  <p>“Neden bahsediyorsun sen?”</p>

  <p>“İki ses. Biri jeneratör sesi. Diğeri de televizyon.”</p>

  <p>Kline çok öfkeli görünüyordu. Ama dinledi. Sonra sabırsızca başıyla onayladı. “Tamam, bir şeyler duydum. Radyo, televizyon gibi bir şey. Ne olmuş?”</p>

  <p>“Bunun televizyon sesi olduğuna eminim. Ve evden geldiği de çok açık.”</p>

  <p>“Güzel. Nereye varacaksın?”</p>

  <p>“Sana da Beckert’ın özgürlüğünün son anlarını televizyon izleyerek geçirmesi tuhaf gelmiyor mu?”</p>

  <p>“Belki hakkında neler söylendiğini duymak için haberleri takip ediyordur.”</p>

  <p>“Hiç hoşuna gitmeyecek şeyler söyleniyor. Medya canlı canlı derisini yüzdü adeta. Bütün itibarı yerle bir oldu. Bir seri katil, kendini beğenmiş bir manyak, masum insanlara tuzak kuran ve adaleti, yasaları aldatmaya çalışan biri olarak resmediliyor. Bu, sahip olduğu her şeyin elinden kayıp gitmesi demek. Dünyaya Dell Beckert aşağılık bir suçlu kaçık, tüm yaşamı yalandan ibaret biri olarak gösteriliyor. Sence oturup bunları dinlemek ister mi?”</p>

  <p>“Tanrım, Gurney. Onun ne dinlemek isteyeceğini ben nereden bileyim? Belki o da kendinden nefret ediyordur. Bu da bir çeşit kendi kendini cezalandırma yoludur. Kim bilebilir ki. Ben gidip onu tutuklayacağım işte. Hikaye de burada bitecek.”</p>

  <p>Kline, Gurney’in yanından hızla geçip Navigator’a yöneldi. Arabasını diğer araçların yanından alıp Beckert’ın ön kapıdan çıkarılıp çiçekler arasından geçirilerek elli, altmış metre ilerideki arka kapısı açık araca bindirilişini kameraların takip edebileceği uygun konuma çekti.</p>

  <p>Kline emniyet teşkilatının canlı yayınlanacak zaferinin hazırlıklarını sürdürürken Gurney’in huzursuzluğu da had safhaya çıkmış, zihni ya öyleyse, ya böyleyse sorularıyla allak bullak olmuştu.</p>

  <p>Ya Beckert’ın itirafı dahil, tüm bu olup hilenin incelikle planlanmış bir oyunsa?</p>

  <p>Ya Kline’ın olaya bakışı da, kendisinin değerlendirmeleri de tamamen yanlışsa?</p>

  <p>Ya içeride bile değilse?</p>

  <p>Bu liste giderek uzarken bir an içinde bulunduğu sıkıntılı durum NYPD’deki ilk zamanlarında bir eğitmeni hatırlamasına neden oldu. Adamın sert İrlandalı yüzüyle, masmavi gözlerini zihninde canlandı. Adamın sarf ettiği, kafa karıştırıcı ifadeyi net olarak hatırlıyordu.</p>

  <p><i>Ya sizi bulunduğunuz noktaya getiren tüm bulguları keşfetmenizi bizzat zanlının kendisi istemişse?</i></p>

  <p>Kline, Kilbrick’in yanına dönerken Gurney durumun aciliyetiyle, telaşla bir kez daha önünü kesti. “Sheridan, buradaki risk seviyesini düşünmen gerek. Tahmininden daha fazla risk alıyor olabilirsin.”</p>

  <p>“Eğer kendi güvenliğinden endişe duyuyorsan, gitmekte özgürsün.”</p>

  <p>“Ben buradaki herkesin güvenliğinden endişe duyuyorum.”</p>

  <p>Onlar konuşurken Torres seçilmiş beş tanığı eve doğru yöneltti. O sırada dönüp endişeyle onlara bakan Haley Beckert’ın yüz ifadesi Gurney’in az önce söylediklerini duymuş olduğunun kanıtıydı.</p>

  <p>“Tanrım,” diye fısıldadı Kline. “Alçak sesle konuş.”</p>

  <p>“Alçak sesle konuşmam riski azaltmıyor ki.”</p>

  <p>Kline gözle görünecek kadar öfkelenmişti. “Tam teçhizatlı bir SWAT ekibi burada. Artı Başkomiser Beltz. Artı Dedektif Torres. Benim de belimde silahım var. Senin de silahlı olduğunu tahmin ediyorum. Yani sürprizlere hazırlıklı olduğumuz kanaatindeyim.” Dönüp eve yöneldi.</p>

  <p>Gurney arkasından seslendi. “Beckert’ın bütün destekçilerinin burada olduğunu fark ettin mi?”</p>

  <p>Kline durup ona döndü. “Ne olmuş?”</p>

  <p>“Ya burada bulunma sebepleri senin sandığından farklıysa? Ya her şeyi tamamen yanlış yorumladıysan?”</p>

  <p>Kline, Gurney’in üzerine yürüyüp kısık sesle, “Seni uyarıyorum,” dedi. “Eğer bu operasyonu baltalarsan, Beckert’ın teslim olmasına mani olacak en ufak bir girişimde dahi bulunursan, seni adalete engel olmaktan bizzat tutuklarım.”</p>

  <p>“Sheridan, itiraf çok mantıksız. Bu teslim olma süreci de öyle. Bizim göremediğimiz çok kötü bir şeyler oluyor.”</p>

  <p>“Yeter artık! Bir tek kelime daha edersen… tek bir laf bile… seni buradan aldırırım.”</p>

  <p>Gurney bir şey söylemedi. Haley Beckert’ın kendisini giderek artan meraklı bakışlarla izlediğini fark etti. Kadın birden, Torres’in yarım daire biçiminde topladığı gruptan ayrılıp karşıya Gurney’le Kline’ın yanına yöneldi.</p>

  <p>Bir saniye sonra kıyamet koptu.</p>
</body>
</html>