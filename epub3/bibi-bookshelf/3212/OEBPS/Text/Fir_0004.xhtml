<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>4</h1>

  <p>Gurney sonraki saati bilgisayar başında çeşitli internet sitelerini gezerek, White River kriziyle alakalı Kline’ın çizdiği perspektiften daha fazlasını öğrenmeye çalışarak geçirdi. Durumun dikkatle planlanarak kendisine aktarıldığı, dolayısıyla da yönlendirilmeye çalışıldığı hissine kapılmıştı.</p>

  <p>Suikastla ilgili son haberleri okuma arzusuna direnerek, öncelikle geçen mayıs ayında meydana gelen, Siyahileri Savunma Birliği’nin de akabinde anma yürüyüşleri tertip ettiği, ölümle sonuçlanmış o saldırıyla ilgili araştırma yapmaya karar verdi.</p>

  <p><i>Quad-Country Star</i> gazetesinin çevrimiçi arşivinde konuyla ilgili ilk habere ulaştı. Birinci sayfada verilen haberin manşeti rahatsız edici derecede sıradanlaşmış bir ifade içeriyordu: “Rutin Trafik Kontrolü Kana Bulandı.” Altında da olayın kısa bir özeti yer alıyordu:</p>

  <blockquote>
    <p>Salı günü yaklaşık 23:30 ’da White River Polis Teşkilatı’ndan Memur Kieran Goddard, İkinci Caddeyle Sliwak Bulvarı kavşağının Grinton çıkışında, içinde iki kişinin bulunduğu bir aracı şerit değiştirirken sinyal vermediği gerekçesiyle durdurdu. Polis sözcüsünün yaptığı açıklamaya göre aracın sürücüsü, Laxton Jones, durdurulduğu için polis memuruyla sert biçimde tartıştı, defalarca istenmesine karşın ehliyetiyle ruhsatını göstermeyi reddetti. Bunun üzerine memur Goddard, Jones ’tan kontağı kapatıp araçtan inmesini istedi. Jones buna da yanaşmayıp memura hakaret etti ve aracı geri vitese takıp kontrolsüz biçimde harekete geçmeye yeltendi. Memur Goddard derhal durmasını istediyse de Jones aracı ileri vitese geçirip doğrudan memurun üzerine sürdü. Bu esnada memur da silahını çekip aracın ön camına ateş etti. Hemen ardından da ambulans isteyerek amirlerini haberdar etti ve destek talebinde bulundu. Jones’un Mercy Hastanesi’ne kaldırılırken yolda hayatını kaybettiği öğrenildi. Araçtaki ikinci kişi olan yirmi altı yaşındaki Blaze Lovely Jackson adlı kadınsa, hakkında daha önceden yakalama kararı olduğu ve araçta yasadışı madde tespit edildiği için gözaltına alındı.</p>
  </blockquote>

  <p>Gazetede konuyla ilgili ikinci haberse iki gün sonra, beşinci sayfada yer bulmuştu. Haber insan hakları savunucusu Marcel Jordan’ın yaptığı açıklamayı içeriyordu. Jordan, vurulma olayıyla ilgili polisin yaptığı açıklamanın, kendisini hatalı tutuklamaları, yalan beyanları, White River Polis Teşkilatı’ndaki gaddarlığa varan uygulamaları tespit edip halka duyurmaya adayarak defalarca zor durumda kalmalarına yol açan şahsın infazını haklı göstermek için uydurulmuş olduğunu ileri sürüyordu. Polis memurunun, Laxton’un aracı üzerine doğru sürmeye kalktığı iddiasının yalan olduğunu söyleyip, polis memurunu hiçbir şekilde tehdit etmediğini, aksine acımasızca katledildiğini iddia ediyordu.</p>

  <p>Gazete olaya bir hafta sonra, Laxton Jones’un cenaze töreninde, ölenin öfkeli yakınlarıyla polis arasındaki gerginlikten bahsederek değinmişti. Cenaze töreninin hemen ardından insan hakları savunucusu Marcel Jordan, kefaletle serbest bırakılan Blaze Lovely Jackson’la öldürülen şahsın kardeşi Devalon Jones’un da kendisine eşlik ettiği basın toplantısında, görevi ‘emniyet teşkilatındaki ırkçı görevliler tarafından gerçekleştirilen ve artık rutin hale gelmiş, tecavüz, sakat bırakma ve cinayet olayları karşısında kardeşlerimizi korumak’ olarak açıklanan Siyahileri Savunma Birliği adlı derneğin kurulduğunu açıklamıştı.</p>

  <p>Gazete haberi White River Polis Şefi Dell Beckert’ın yaptığı açıklamayla sonlanıyordu. “Kendilerini Siyahileri Savunma Birliği olarak tanımlayan grubun yapmış olduğu olumsuz yorumlar bütünüyle talihsiz, topluma hiçbir faydası olmayacak ve gerçek dışı söylemlerden ibarettir. Vatandaşların güvenliği ve refahı için canları pahasına çalışan güvenlik görevlilerini itibarsızlaştırmayı, onları kötü göstermeyi amaçlayarak sahneye konan bu tür oyunlar yanlış anlamaları derinleştirerek toplumlunuza büyük zarar vermektedir.”</p>

  <p>Gurney, Siyasi Savunma Birliği’nin vurulma olayının üzerinden bir yıl geçtiğini hatırlatmak ve ırkçı polis uygulamalarına dikkat çekmek amacıyla gösteriler düzenleneceğine ilişkin yaptığı açıklamaya kadar olan sonraki on bir aylık süre içinde yerel ya da ulusal basında Laxton Jones’un cinayeti ya da SSB’nin eylemleriyle ilgili çok az sayıda habere rastladı.</p>

  <p>Ardından medyaya, barışçıl bir eylem esnasında White River’ın Grinton bölgesi civarında münferit şiddet olaylarının yaşandığı bilgisi yansımıştı. Huzursuzluk bir hafta sürmüş, her geçen gün taraflar arasındaki görüş ayrılığı ve şiddet olayları artmıştı. Dolayısıyla da konu medyada daha fazla yer bulur olmuştu.</p>

  <p>Gurney tüm bu olup bitenlerden ancak kısmen haberdardı. Çünkü şehir yaşamını terk edip Walnut Crossing’e taşınmalarının ardından Madeleine’le birlikte televizyon izlemeye son verme ve internet haber sitelerinden uzak durma kararı vermişlerdi. Adına haber denilen şeyin sıklıkla suni olarak yaratılan tartışmaları, kısmi gerçeklerin abartılmasını ve hakkında hiçbir şey yapamayacaktan olayları niteleyen bir terim olduğu kanaatindeydiler. Ama bu durumda Gurney arayı kapatmak için biraz araştırma yapmak zorundaydı.</p>

  <p>Bir medya kuruluşunun internet sitesinde ‘Alevler İçindeki White River’ adını verdiği olaylarla ilgili azımsanmayacak kadar haber vardı. Gurney yerel ve ulusal basındaki bu haberleri yayınlanma sıralarına göre gözden geçirmeye karar verdi. Hafta ilerledikçe manşetlerde meydana gelen değişiklik olayların toplumsal cinnet seviyesine yükseldiğini, durumun kontrolden çıkmaya başladığını ortaya koyuyordu:</p>

  <hr class="gecis"/>

  <p>KÜÇÜK KASABA BİR YILDIR ÇEKİŞME HALİNDE</p>

  <p>SSB ESKİ YARALARI DEŞİYOR</p>

  <p>WHITE RIVER BELEDİYE BAŞKANI HALKI PROVOKASYONLARA</p>

  <p>KARŞI SOĞUKKANLI OLMAYA ÇAĞIRDI</p>

  <p>SSB KIŞKIRTICISI MARCEL JORDAN POLİSE KATİL DEDİ</p>

  <p>AMACINI AŞAN GÖSTERİDE ONLARCA YARALI VAR</p>

  <p>JORDAN’DAN BECKERT’A: “ELLERİNİZDE KAN VAR.”</p>

  <p>WHITE RIVER KAOSUN EŞİĞİNDE</p>

  <p>TAŞLI SALDIRI, KUNDAKLAMA, YAĞMA OLAYLARI</p>

  <p>POLİSLE ÇATIŞAN GÖSTERİCİLER DÖVÜLEREK GÖZALTINA ALINDI</p>

  <p>KESKİN NİŞANCI BÖLGEDE GÖREVLİ POLİSİ VURDU</p>

  <p>POLİS SSB’YE SAVAŞ İLAN ETTİ</p>

  <p>Gurney’in okuduğu bu abartılı manşetler halihazırda öğrendiklerine pek bir şey eklememişti. Her bir manşetin altında yazanları hızla gözden geçirmesiyse okuru olaya dahil etme çabasının tam manasıyla budalalık olduğu biçimindeki inancını pekiştirmekten öteye gitmemişti.</p>

  <p>Ancak asıl hissettiği şey Kline’ın patlak vermek üzere olan fırtınaya kendisini çekmek için sergilediği tavrın neden olduğu, içinde giderek büyüyen tedirginliğiydi.</p>
</body>
</html>