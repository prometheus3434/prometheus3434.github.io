<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>15</h1>

  <p>Beckert ile Turlock’un gelmesini bekleyen kriz durumu yönetim ekibi üyeleri bir önceki günkü yerlerindeydiler ama bu kez odanın havası bariz biçimde farklıydı. En ufak bir gereksiz konuşma dahi yoktu. Hatta neredeyse kimse ağzını dahi açmıyordu.</p>

  <p>Gurney, Kline’ın ekibine katılma işini yeniden düşüneceğine dair verdiği sözle, olayın akışında meydana gelen bu büyük değişiklik sebebiyle ortaya çıkan yeni durum arasında tam manasıyla iki arada bir derede kaldığını hissediyordu.</p>

  <p>Dwayne Shucker’ın gözleri kapalıydı ama göz kapaklarının kenarlarındaki minik seğirme onun hiç de rahat bir durumda olmadığını ortaya koyuyordu. Goodson Cloutz dudaklarını adeta birbirlerine kenetlemişti. Sheridan Kline parmaklarıyla usul usul bir tempo tutturmuştu. Mark Torres dizüstü bilgisayarını arka duvarda, Cloutz’un başının hemen üzerindeki monitöre bağlamakla meşguldü. Gurney ise içeridekilerde gözlemlediği bu bariz rahatsızlıktan çok hiçbirinin Beckert gelmeden olayla ilgili en ufak bir yorum bile yapmaya kalkmamasına şaşırmıştı.</p>

  <p>Tam 14:00’da Beckert ile Turlock içeri girip yerlerini aldılar. Beckert’ın öldürülen iki adamın polis katili oldukları biçimindeki yanlış imaları belki özgüvenini zedelemişti ama bunu hiç göstermiyordu. Turlock’sa bir hayli endişeli görünüyordu.</p>

  <p>Beckert, Torres’in bilgisayarına şöyle bir bakış atıp, “Hazır mı artık şu?” diye sordu.</p>

  <p>“Evet, efendim.” Torres tuşa bastı. Duvardaki ekranda WILLARD PARKI OLAY YERİ yazısı belirdi.</p>

  <p>“Bu birkaç dakika böyle kalsın. Durumu ortaya net bir biçimde koymak adına birkaç şey söylemek istiyorum. Bugün öğle saatlerinde RAM Haber’e bir röportaj verdim. Kamera kayda başlamadan hemen önce muhabir bana bir soru yöneltti. ‘Bu yeni gelişme her şeyi değiştirir, değil mi?’ Aslında bu gerçek bir soru değildi. Daha ziyade bir yorumdu. Tehlikeli bir yorum. Ve de yanlış bir yorum. Dün gece Willard Parkı’nda yaşananlar her şeyi değiştirmenin tam aksine, bizim daha dar bir alana odaklanmamıza olanak sağlayacak.”</p>

  <p>Belediye başkanının gözleri fal taşı gibi açıldı. Şerif ise sanki bir şeyleri yanlış duymuş gibi öne doğru eğildi. Beckert sözlerini sürdürdü. “Kaynağımızdan öğrendiğimize göre, Memur Steele cinayetine üç kişi karışmış olabilir. Bunlardan ikisi olduğu varsayılan, Jordan’la Tooker’ın olay sırasında başka bir yerde olduklarına dair tanık var. Bu da büyük olasılıkla cinayetin üçüncü kişi tarafından işlendiğini ortaya koyar. Kısacası, verilecek mesaj açısından şunu söylemek çok daha doğru olacaktır. Soruşturmamızın hedefi <i>daraldı. Değişmedi.</i> Bundan da önemlisi, Jordan’la Tooker’dan bahsedeceğiniz zaman ‘masum’ sözcüğünü kullanmaktan kaçının. Zira cinayet işlemenin çok farklı yolları vardır. Tetiği çekmek bu yollardan sadece biridir.”</p>

  <p>Şerif dudaklarını ıslatıp, “Senin kelimeleri kullanma tarzına hayranım, Dell,” dedi.</p>

  <p>Kline ise huzursuz gibiydi. “Bu üçüncü adamla ilgili herhangi bir şey biliyor muyuz?</p>

  <p>“Kaynağımız onun üzerine yoğunlaşmış durumda.”</p>

  <p>“Kaynak, o aşamaya geldiğimizde mahkemeye de çıkar mı?”</p>

  <p>“Adım adım gideceğiz, Sheridan. Şimdilik önceliğimiz bilgi. Şu ana dek bu kaynaktan aldığımız bilgiler hep altın değerinde oldu. Kamuoyunun önüne çıkıp ifade vermesini istersem ortadan kaybolabilir.”</p>

  <p>Kline bu yanıta şaşırmış gibi görünmüyordu.</p>

  <p>“Willard Parkı vakasıyla ilgili bir husus daha var,” dedi Beckert. “Ortalığı velveleye verecek ifadeler kullanmaktan kaçınmamız çok önemli. Bundan sonra herkesin en uygun sözcükleri kullanması kararını da burada alalım. Sadece şu açıklama yeterli: <i>Adı geçen iki şahıs ölü olarak bulundu. Ayrıntılar otopsi incelemesinin ardından açıklanacak. Öldüresiye dövüldüklerinden bahsetmeye gerek yok.</i> ”</p>

  <p>Belediye başkanının tombul yüzünün çizgileri derinleşti. “Ama ortada böyle bir durum var madem…”</p>

  <p>Beckert sabırla izaha başladı. “<i>Ölü bulundu</i> ifadesi nötr bir ifade. Ama <i>öldüresiye dövüldü</i> demek sokakların şu anki durumunun daha kötüleşmesine yol açacak duygusal bir ifade olur. Medyanın bu tür terimleri kullanmasına mani olamayız ama en azından bizler bunu teşvik etmemeliyiz.”</p>

  <p>Belediye başkanının yüzünden, aklının biraz karışır gibi olduğu seziliyordu. Beckert sözlerini sürdürdü. “Halkın kabullenip algıladığı şey olayın tanımıdır. İmgeler, duygular sözcüklere siner. Bu yüzden de önemli olan sözcüklerdir.”</p>

  <p>“Bu top çevirmek gibi bir şey mi yani?”</p>

  <p>Beckert kaşlarını çattı. “Öyle dersek konuyu önemsizleştirmiş oluruz. Top çevirmek dediğimizde sanki laf olsun diye yapılan bir şeyden bahsediyormuşuz gibi gelir. Oysa bizim yapacağımız bambaşka bir şey. En önemli olan şey doğru mesaj vermektir. Bu siyaset, Dwayne. Ve siyaset de önemsiz bir şey değildir.”</p>

  <p>Shucker zifiri karanlıktan ilerideki ışığı görmüş biri misali başıyla onayladı.</p>

  <p>Beckert, Torres’e döndü. “Tamam, devam edelim.”</p>

  <p>“Peki, efendim. Bu sabah parkta köpek gezdiren bir vatandaş saat yediyi on geçe 911 hattını arayıp Willard Parkı’nda iki ceset bulduğu bilgisini verdi. 911 merkezinin derhal White River Polis Teşkilatı’ın haberdar etmesiyle birlikte bölgeye ekip gönderildi. Olay yerine ilk ulaşan polis memuru ihbarı yapan şahısla bir ön görüşme yapıp gördüklerini kayda geçirmiş, ardından bölgeyi güvenlik altına alarak amirini durumdan haberdar etmiş. O da Komiser Yardımcısı Turlock’a bilgi vermiş. Turlock da durumu bana iletti. Olay mahalline intikalimin ardından Kanıt Tespit Ekibiyle ve Adli Tıp bürosuyla temas kurdum. Bir de fotoğrafçıyı haberdar edip…”</p>

  <p>Kline sözünü kesti. “Cesetlerde yaşam emaresi olup olmadığına bakıldı mı?”</p>

  <p>“Evet, efendim. Benim ilk tespitim zaten bu yönde oldu. Mobilize ekibin desteği ile bölgeyi güvenlik şeridiyle kapattık. Kanıt tespit memuru gelince bölgede geniş alan taraması yapmasına yardımcı olmak amacıyla üç memuru görevlendirdim. Geri kalan memurlara da bölgeyi araştırma ve yaya trafiğine kapatma talimatları verdim.”</p>

  <p>Belediye başkanı bir hayli endişeliydi. “Ne ölçekte bir alan bu?”</p>

  <p>“Yaklaşık iki yüz dönümlük giriş yasağı olan bir bölge olacak. Ama kanıt arama çalışmaları temelde on dönümlük bir alanı kapsayacak.”</p>

  <p>“Peki ya medyadaki akbabalar?”</p>

  <p>“Herkes gibi onlara da bölgeye giriş yasağı uygulanacak.”</p>

  <p>“O pisliklerden nasıl nefret ediyorum bir bilsen.”</p>

  <p>“Doğru, sıkıntı yaratabiliyorlar ama onları kontrol altında tutuyoruz.”</p>

  <p>Bu, Gurney’in ilgisini çekmişti. “Bu sabah olay mahalline geldiler mi?”</p>

  <p>“Evet, efendim. İlk fırsatta. Daha güvenlik bantlarını çekmeye çalıştığımız esnada.”</p>

  <p>“Olayla ilgili iletişiminizi telefonla mı telsizle mi yürüttünüz?”</p>

  <p>“Telefonla, efendim.”</p>

  <p>“İlginç.”</p>

  <p>Beckert, yeniden dönüp Torres’e bakmadan önce bir süre bakışlarını Gurney’in yüzünde sabitledi. “Neyse, olay mahalli değerlendirme sonuçlarına geçelim.”</p>

  <p>“Peki, efendim. Az önce Paul Aziz’den aldığım fotoğraflarla video kaydını göstererek başlarsam durum daha net görünecektir.”</p>

  <p>Şerif av kokusu alan bir tazı misali başını kaldırdı. <i>“Aziz?</i> Olay yeri fotoğraflarını Scotty Maclinter çekiyor diye biliyordum.”</p>

  <p>“Doğru, efendim. Ama kendisi dün gece Gaziler Derneği’nde bir kaza geçirmiş. Hastanede şu an.”</p>

  <p>“Ne kazası?”</p>

  <p>“Tuvalete giderken merdivenlerden yuvarlanmış.”</p>

  <p>“Hah. Buna inanırım bak. Daha önce de düşmüştü. Ona bundan sonra gidip parka işemesini söylemeli. Bu arada bu Aziz de kim?”</p>

  <p>“Bizim memurlardan biri. Adam meğer aynı zamanda profesyonel bir fotoğrafçıymış. Daha önce de Memur Maclinter’ın işini yapmıştı. Çok da başarılıydı.”</p>

  <p>“İsmi niye Aziz?”</p>

  <p>“Emin değilim, efendim. Büyük olasılıkla Ürdünlü ya da Suriyeli olabilir.”</p>

  <p>“Bu da başka bir örnek değil mi işte? Ülkemiz her geçen gün onlarla doluyor.”</p>

  <p>Gurney, Cloutz’un bu çirkin yorumundan rahatsız olurken bir yandan da onun seçilmesini sağlayan ana faktörün bu ifade biçimi olduğunu düşünerek bir hayli gerildi.</p>

  <p>Torres, Cloutz’un hoşnutsuz bakışları altında sözlerini sürdürdü. “Paul olay yeri için gerekli olan tüm fotoğrafları çekti ama az sonra izleyeceğimiz video kaydı cesetlerin konumunu görüp, oraya yaklaşma ve oradan uzaklaşma açılarını değerlendirebilmemiz için oldukça faydalı olabilir. Ayrıca kayıt olumsuz hava koşullarını da bize gösteriyor.”</p>

  <p>Kline kaşlarını çatarak, “Ne olumsuzluğu?” diye sordu.</p>

  <p>“Sis. Gece yarısına doğru çöktü. Bu sabah saat ona kadar da dağılmadı. Görüntülerin en başından itibaren bunu siz de görebilirsiniz.” Torres’in bilgisayarın tuşuna dokunmasıyla birlikte ekranda görüntüler akmaya başladı.</p>

  <p>Başta tek görünen sisti. Şekilsiz bir grilik ağır çekimde kameranın önünden geçip gidiyor gibi görünüyordu. Yakındaki ağaçların siyah dalları seçilmeye başlarken arka plandaki karanlık oyun alanı da yavaş yavaş belirmeye başladı. Kameramanın sık ağaçlıklı, dar bir yolda ilerlediği anlaşılıyordu. Gurney ayak sesleriyle kameramanın nefesini de duyabileceğini düşündü. Daha dikkatle dinlemek için öne eğildiği esnada aniden duyulan bir çığlık sesiyle irkildi.</p>

  <p>“Tanrım!” dedi Kline. “Bu da ne…”</p>

  <p>“Karatavuklar,” dedi Torres. “Paul görüntüyle birlikte ses kaydı da yapmış.”</p>

  <p>“Lanet yaratıklar,” dedi şerif. “Gölün güneyine kadar uzanan, dönemeçli, küçük yol değil mi orası?”</p>

  <p>Belediye başkanı kaşlarını çattı. “Nereden bildin?”</p>

  <p>“Körüm ben. Sağır değil. Hatta çoğunuzdan daha iyi duyarım. Karım bazen beni o yolda yürüyüşe çıkarır. O lanet hayvanların sesini gayet iyi tanırım. Buraya sessizliği, huzuru getirmek için onların yok etme amacıyla Clifford Merganthaller’ı ikna etmeye çalışıyorum. Ama hayvan kontrol memuru olarak kendisi nedense bu tür bir uygulamaya bir türlü yanaşmıyor. Oysa bağırıp sıçmaktan başka bir faydası yok ki o yaratıkların.”</p>

  <p>Belediye başkanı öne eğildi. “Tanrı’nın mucizesine bak. Onların dışkıladıklarını duyabiliyorsun ha?”</p>

  <p>“Yaptıklarını <i>bildiğim</i> bir şeyi <i>duymama</i> gerek yok. Her canlı dışkılar. Bazılarıysa çok daha fazla dışkılar.” Bu komik yorumu, altında bariz bir öfkeyi de barındırıyordu.</p>

  <p>Beckert, Torres’e döndü. “Burayı geçelim.”</p>

  <p>“Şimdi ağaçlık alanın bittiği yere doğru geliyoruz.”</p>

  <p>Kuş sesleri giderek daha çok duyuluyordu.</p>

  <p>Karanlık, dar yolda ilerleyen kamera şimdi sisin nispeten inceldiği, Gurney’in de bu sayede göl kıyısı boyunca uzanan geniş sazlıklarla baraka benzeri bir binayı seçebildiği açıklığa erişti. Kamera yaklaştıkça barakanın yan tarafında saatlik kano kiralama ücretlerini gösteren tabela seçilebilir hale geldi.</p>

  <p>Simsiyah bir kuş kameranın önünden uçarak geçti.</p>

  <p>Kamera ilerledikçe oyun alanının hayalet görüntüleri netliğe bürünüyordu. Yüksek bir kaydırak, iki tahterevalli, iki salıncak ve de büyük, geometrik bir tırmanma demiri.</p>

  <p>Gurney birazdan göreceklerinin beklentisiyle midesinin kasıldığını hissetti. Meslek yaşamı boyunca defalarca böylesi durumlarla karşı karşıya kalmış olsa da vahşice işlenen cinayetler karşısında hep sarsılırdı.</p>

  <p>Bu sefer de öyle oldu.</p>

  <p>Kamera tırmanma demirine doğru yaklaşırken iki kurbanın görüntüleri de yavaş yavaş belirmeye başladı. Oturur pozisyonda, yan yana bağlanmışlardı. Bacaklarından, karınlarından ve boyunlarından geçen iple sabitlenmiş iki adam da siyahiydi. İkisi de çırılçıplaktı. Her ikisinin de dövülmüş oldukları net olarak görülüyordu. Yüzleri, gözleri şişmiş cesetlerin yüz ifadeleri korkunçtu. Cesetlerden birinin ayaklarının arasında bir miktar dışkı vardı.</p>

  <p>“Ulu Tanrım,” diye mırıldandı Shucker.</p>

  <p>Kline tiksintiyle dudaklarını büzdü.</p>

  <p>Turlock ise ekrana ifadesiz bir yüzle bakıyordu.</p>

  <p>Beckert, midesi kalkmış gibi görünen Torres’e döndü. “Bu materyalin sorumluluğu kimde?”</p>

  <p>“Efendim?”</p>

  <p>“Bu videonun ve cesetlerin diğer görüntülerinin orijinalleri kimde?”</p>

  <p>“Bende.”</p>

  <p>“Hangi formatta?”</p>

  <p>“Paul’ün kullandığı kameranın hafıza kartında.”</p>

  <p>“Kopyasını alabilir mi?”</p>

  <p>“Sanmam. Beni hafıza kartlarını kaybetmemem için uyardı.”</p>

  <p>“Eğer bu görüntülerin bir karesi bile internete sızarsa kendi ellerimizle ırk savaşı başlatmış oluruz.”</p>

  <p>“Böyle bir riskin varlığının farkındayım, efendim.”</p>

  <p>“Bu konuya yine döneceğiz,” dedi Beckert. “Şimdi ayrıntılara geçelim.”</p>

  <p>“Tamam.” Torres derin bir nefes alıp anlatmaya başladı. “Kurbanların cesetlerinde yapılan ilk incelememizde ölüm lekeleri tespit ettik. Cesetler bulundukları yerde adli tıp incelemesi yapılıncaya dek bekletiliyorlar…”</p>

  <p>Shucker sözünü kesti. “Ölüm katılığıyla aynı şey değil mi bu?”</p>

  <p>“Hayır, efendim. Katılık terimiyle cesedin kaslarının kasılması tarif edilir. Bu da genellikle ölümün iki ila üç saat sonrasında olur. Ölüm lekeleriyse daha erken ortaya çıkar. Buna kalbin atışının sona ermesiyle birlikte bedenin alt kısımlarında birikmeye başlayan kan neden olur. Bu vakada da lekeleri ayaklarında görebiliyoruz.” Bilgisayarın tuşlarına birkaç kez hızlı hızlı basıp çeşitli fotoğrafları geçtikten sonra kurbanların diz altı fotoğraflarının yakın çekimlerini buldu. Koyu mor renkteki ayaklar dışında geri kalan kısımdaki cilt kahverengiydi. Bileklerde de morluklar ve çizikler vardı.</p>

  <p>Shucker’ın yüzünde kendisine arzu ettiğinden çok daha fazla bilgi verildiğini ortaya koyan bir ifade belirmişti.</p>

  <p>Torres devam etti. “Birkaç dakika sonra ayaklarda önemli olabileceğini düşündüğümüz birtakım izler göreceğiz. Ama önce kurban yakın çekim fotoğraflarına normal sıralarıyla, baş kısmından başlayarak bakalım.”</p>

  <p>Konuşmasını sürdürürken her iki adamın bölünmüş ekrandaki görüntüleri de monitördeydi. Yüzleri, göğüsleri ve bacaklarındaki çok sayıda ezik ve yarayı gösterdi. Rahatsızlığı gizlemeye çalıştığı anlaşılan ses tonunu mümkün olduğunca sabit tutmaya çabalıyordu. Ancak anlattıkları, fotoğrafları göremeyen kör şerifi bile sert bir yorum yapmaya sevk edecek kadar canlıydı.</p>

  <p>“Anlaşılıyor ki herifleri fena benzetmişler.” Bunu öyle sert söylemişti ki sözlerini umursamaz bir tavır diye nitelemek bile ifadesine gereksiz bir ılımlılık yüklemiş olurdu.</p>

  <p>Torres ona baktı. Tuşlara dokunup, bölünmüş ekrana son iki fotoğrafı yansıttı. Bunlar da kurbanların ayak tabanlarının yakın çekimleriydi.</p>

  <p>Kline öne eğildi. “Tanrım, orada ne var öyle?..”</p>

  <p>Turlock ekrana bir kaya kadar tepkisiz bakıyordu.</p>

  <p>Beckert’ın bakışlarıysa biraz gölgelenmişti. Sanki Rushmore Dağı’nın üzerinden bir bulut geçiyordu.</p>

  <p>Belediye başkanıysa şaşkın ve endişeli görünüyordu.</p>

  <p>Her iki kurbanın sol ayak tabanlarına üç harf dağlanmıştı. Üç büyük harften oluşan garip bir simge gibi. Bu Gurney’e eski bir kovboy filminde gördüğü bir sahneyi hatırlattı. Ucunda ateşte kızarmış harflerin yer aldığı kızgın dağlama demiri sığırın böğrünü dağlayınca etten dumanla birlikte tıslama sesi çıkmıştı.</p>
</body>
</html>