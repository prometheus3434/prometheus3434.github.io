<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>46</h1>

  <p>Gurney’in Aziz Thomas Kilisesi’nden otoyola çıkmak için kullandığı yol Willard Parkı’nın önünden geçiyordu. Ana girişe doğru yaklaştığı sırada aklına Paul Aziz’in çektiği fotoğraflar gelince içeri girip oyun parkına bir kez daha bakmaya karar verdi.</p>

  <p>Otopark neredeyse tamamen doluydu. Böylesine güzel bir bahar gününde bundan doğal bir şey de yoktu. Etrafına bakınıp biçilen çimenlerin yanındaki yaya yolunu kullanarak ilerledi. Burası SSB gösterisinin gerçekleştiği yerdi. Albayın heykelinin çevresine polis, sarı GEÇİLMEZ bandı çekmişti. Bunun heykelin, kaderiyle ilgili resmi karar verilinceye kadar yıkılmaması veya zarar görmemesi için yapıldığı ortadaydı. Park güneşlenenlerle, frizbi oynayanlarla, köpeklerini gezdirenlerle, çocuklarıyla dolaşan genç annelerle dolu olsa da oyun parkı bomboştu. Gurney orası zihinlerde daha ne kadar bir süre yasaklı bölge olarak kalmayı sürdürür acaba diye düşündü. Kano kiralanan barakanın üzerine KAPALIYIZ ibaresi yapıştırılmıştı.</p>

  <p>Ama karatavuklar göl kenarındaki sazlıklardaki yerlerini koruyorlardı. Gurney salıncaklara doğru yaklaşınca hepsi birden çığlık çığlığa havalanıp başının üzerinde birkaç tur attılar. Ama Gurney durunca onlar da kısa zamanda ilgilerini kaybedip yeniden sazlıklardaki yerlerine döndüler.</p>

  <p>Aziz’in fotoğraflarındaki UTV’nin lastik izleri artık belli değildi. Ama Gurney izlerin yerini hatırlıyordu. Bir kez daha, Aziz’le yaptığı konuşma sonrasında onun üzerinde kıskaç izleri olduğuna ikna ettiği iki parlak noktanın bulunduğu tırmanma demirine baktı.</p>

  <p>Zihninden, iki kurbanın buraya getirilip demirlere bağlanmalarıyla sonlanan senaryonun basamaklarını kurgulamaya çalışıyordu.</p>

  <p>Jordan’la Tooker’ın sonrasında alkol ve midazolam birleşimiyle etkisiz hale getirilecekleri bir yerde buluşmaya ikna edildiklerini tahmin ediyordu. Sonra kulübeye ya da daha büyük ihtimalle arka taraftaki barakaya getirilmişlerdi. Orada her şeyin şiddet unsurları içeren ırkçı bir saldırı gibi görünmesini sağlamak amacıyla, propofol kullanılarak iyice sakinleştirilip bağlandıkları, böylece sistemli dayağa ve DGS harflerinin dağlanmasına hazır hale getirildikleri kanaatindeydi. Sonra Beckert’ın UTV’sine bağlanıp kulübeden getirilerek oyun parkındaki demirlere bağlanmışlardı.</p>

  <p>Şafağın sökmesinden hemen önceki o anlarda, ormanın karanlığında, oyun parkına doğru yaklaşan UTV’yi gözünde canlandırmaya çalıştı. Araç farlarının serin sisiyle aydınlattığı parmaklıkların önünde durmuş olmalıydı. Beckert’la Turlock aracın önündeydiler. Jordan’la Tooker’sa arka koltukta, bayıltılmış halde, her geçen saniye ölüme yaklaşıyordu. En arkadaki malzeme kutusunun içinde bir ip kangalıyla, sağlam bir de kıskaç olmalıydı.</p>

  <p>El fenerleriyle önce hangisini bağlamaları gerektiğine hızlıca karar vererek araçtan inen Beckert’la Turlock’u gözünde canlandırmaya çalıştı… Sonra ne olmuştu peki?</p>

  <p>Birinci seçeneğe göre, kurbanlardan birini Beckert’la Turlock’un birlikte UTV’den oyun parkına taşıyıp, sırtı parmaklara yaslanacak şekilde yere bırakmış olmalılardı. Sonra biri adamın başında beklerken diğeri geri dönüp, kıskaçla ipi getirmişti. Sonra birlikte ipi adamın boynuna dolayıp, başının arkasından geçirdikleri ipin uzun kısmını yukarıdaki demire sarmış, sonra kurbanı yukarı doğru çekip kıskaçla iyice sabitlemişlerdi. Ardından kurbanı, dik durmasını sağlayacak biçimde göbeğiyle bacaklarından da bağlamışlardı. Bu esnada yavaş ama ölümcül boğulma olayı meydana gelmiş olmalıydı.</p>

  <p>Gurney bu sürecin ne kadar iğrenç olsa da bu şekilde gerçekleşmiş olma ihtimalinin yüksek olduğunu düşünüyordu. Sonra bunları yapmanın daha kolay bir yolu olabileceğini fark etti. Bu yöntem en ufak bir fiziksel çaba gerektirmiyordu. Kurbanlar teker teker UTV’den alınıp tırmanma demirlerinin önüne atılmışlardı. İpi kurbanın göğsüne dolayıp demir parmaklıklardan geçirdikten sonra UTV’nin arkasına bağlamış olabilirlerdi. Sonra UTV’yi biraz ileri alıp kurbanın yukarı kalkmasını sağlamışlardı. Ardından da kıskacı kullanarak ipi sıkıştırmışlar, UTV’deki ucu çözüp demire doladıktan sonra düğümlemişlerdi. Sonrasında tüyler ürpertici bir şekilde demir parmaklığın ucunda sallanan kurbanı ipin geri kalan kısmıyla karnından, bacaklarından ve ölümün gerçekleşmesi için boynundan bağlamışlardı.</p>

  <p>Böylesi kesinlikle daha kolaydı. Hatta öylesine kolaydı ki bu işlem için iki kişinin olması da şart değildi. Bu da bu iki cinayetin <i>ya</i> Beckert <i>ya da</i> Turlock tarafından işlenmiş olabileceği manasını taşıyordu. Hatta bu işi birinin diğerinden habersiz gerçekleştirmiş olması dahi mümkündü. Gurney, eğer öyleyse, Turlock’un ölümünün bununla ilgisi olabileceğini düşündü.</p>

  <p>Oyun parkında etrafına son bir kez daha bakıp, otoparka yönelmek üzere döndüğü esnada köpek gezdirenlerden birinin kendisini izlediğini fark etti. Kısa boylu, kaslı, saçları kazınmış adam iki iri Dobermam tutuyordu. Yolun ortasında, yaklaşık elli metre kadar ilerideydi. Gurney adama doğru yaklaştıkça kendisini izleyen gözlerdeki öfkeyi gördü. Gereksiz bir sohbete pek de istekli olmadığından yolun diğer tarafından yürümeyi sürdürüp, sadece tam yanından geçerken, “Güzel köpekler,” dedi.</p>

  <p>Adam iltifatı duymazdan gelip oyun parkını gösterdi. “Oradaki olayı araştıran polislerdensiniz, değil mi?”</p>

  <p>Gurney durdu. “Doğru. Bildiğiniz herhangi bir şey var mı?”</p>

  <p>“Layıklarını buldular.”</p>

  <p>“Neden böyle dediniz?”</p>

  <p>“White River eskiden çok güzel bir yerdi. Yaşamak, çocuk büyütmek için harika, güvenli, küçük bir kasabaydı. Bir de şimdiki haline bakın. Benim zamanımda sokaklar ne kadar güzeldi. Bir de şimdi bakın. Her taraf kiraları devlet tarafından ödenen sitelerle doldu. Beleşçilere bedava kiralık daire, oh ne güzel. Benim karşı komşum da üzerinde Afrikalı gömleğiyle dolaşan pisliğin teki. Sanki hâlâ Afrika’daymış gibi yaşıyor herif. İki kadınla beraber yaşıyor. İkisinden de çocukları var üstelik. İkimiz de bunlar için vergi veriyoruz! Dahası da var. Herifin siyah bir horozu ve beyaz tavukları var. Verdiği aşağılık mesajı görüyor musunuz? Her sene evinin arka bahçesinde bu beyaz tavukları katlediyor. Gözlerimle gördüm. Kafalarını kopartıyor. Ama siyah horoza hiç dokunmadı. Siz buna ne dersiniz?”</p>

  <p>“Siz ne diyorsunuz?”</p>

  <p>“Apaçık ortada. Terör tehdidi. Bu sizin endişe etmeniz gereken bir durum.”</p>

  <p>“Şikayetçi olmak mı istiyorsunuz?”</p>

  <p>“Evet, şu an burada onu yapıyorum zaten.”</p>

  <p>“Resmi bir şikayette bulunmanız için polis merkezine gelip bir form…”</p>

  <p>Adam elini öfkeyle sallayarak sözünü kesti. “Zaman kaybı. Bunu herkes bilir.” Hızla dönüp, köpeklerini çekiştire çekiştire söylenerek diğer yöne doğru ilerlemeye koyuldu.</p>

  <p>Gurney de arabasına doğru yürürken bir kez farklı kültürlerin birbirlerini etkilemesiyle tanımlanan Amerika’nın bu halinden duyduğu üzüntüyü hissetti.</p>

  <p>Outback’e oturur oturmaz Jordan’la Tooker’ın tek bir kişi tarafından öldürülmüş olabileceği düşüncesini Mark Torres’le paylaşması gerektiğini düşündü. Numarasını tuşladı. Her zamanki gibi Torres, onun söyleyeceklerini duymaya bir hayli istekli bir şekilde, daha ilk çalışta açtı.</p>

  <p>Ona tek adam teorisini açıkladı.</p>

  <p>Torres bir süre sessizliğini muhafaza etti. “Sence bu bizim soruşturmayı başka yöne çevirmemize neden olabilecek bir şey mi ki?”</p>

  <p>“Şimdilik böyle bir olasılığı aklımızda tutmamız yeterli. Bakalım öğrenebileceğimiz başka şeyler de bunu destekleyecek mi? Bu arada yeri gelmişken, Beckert’la Turlock’un Jordan-Tooker cinayetlerinin ya da suikastların gerçekleştiği sırada nerede olduklarına dair görgü tanıkları bulunabildi mi?”</p>

  <p>“Şimdiye kadar olaylar sırasında onlarla birlikte olduğunu söyleyen birini tespit edemedik. Ama bu normal aslında. Çünkü ekiplerle birlikte hareket etmiyorlardı. Turlock raporlarını Beckert’a, o da belediye başkanına iletiyordu. Dwayne Shucker’ı sen de gördün. Yani aslında rapor edilen aman aman bir şey olmadığı da belli. Beckert’ın karısından da bir şey çıkmadı. Anladığımız kadarıyla kadının bir hayli yoğun bir sosyal hayatı varmış. Evde fazla zaman geçirmezmiş. Kocasının ne yaptığıyla da pek ilgilenmiyormuş. Turlock’a gelince, o da yalnız yaşıyordu. En yakın komşusu bile üç kilometre uzaktaydı. Zaten hakkında hiçbir şey bilmediğini söyledi.”</p>

  <p>Araba gölgesiz otoparkta ikindi güneşinin altında ısınmaya başlayınca Gurney camları açtı. “Jordan-Tooker dosyasında cinayet sonrası doğru dürüst bir görüşme tutanağı yok. Sadece isimsiz muhbirlerin verdiği birtakım esrarengiz yorumlarla, cesetleri bulan adamın verdiği kısa ifade var. Atladığım bir şey var mı?”</p>

  <p>“Bildiğim kadarıyla yok. Ama olayı inceleme görevimin bir günden daha kısa sürdüğünü hatırlatınm. Sonra yetki Turlock’a devredildi. Ben tamamen Gort Kardeşlere yoğunlaştım.”</p>

  <p>“Jordan ya da Tooker’ın hiçbir arkadaşının ifadesi alınmadı mı?”</p>

  <p>“Tespit edildiği kadarıyla her ikisinin de tüm arkadaştan SSB üyesi. Onlar da merkezlerine yapılan baskın sonrası tutuklandılar. Şu an ne ile suçlandıktan netleşmiş değil. Avukatları da bu süreçte polise hiçbir şey söylememe talimatı vermiş.”</p>

  <p>“Peki Jordan’ın karısı?”</p>

  <p>“Turlock’la konuşmayı kabul etmedi.” Torres duraksadı. “Burada bazıları bizi işgal kuvveti gibi görüyor.”</p>

  <p>“Bu arada bugün ben onunla konuştum.”</p>

  <p>“Bunu nasıl başardın?”</p>

  <p>“Ona cinayetlerin emniyet teşkilatındaki birine kadar uzandığını düşündüğümü söyledim. Çok hoşuna gitti.”</p>

  <p>“Buna eminim.”</p>

  <p>“Marcel’le Blaze Jackson’ın arasında cinsel yakınlaşma olduğunu net biçimde ifade etti. Ve de Blaze’in beş para etmez biri olduğunu.”</p>

  <p>“Dur bir saniye.”</p>

  <p>Gurney onun birileriyle konuştuğunu duydu. Torres telefona geri döndüğünde bir hayli neşelenmiş gibiydi. “Arayan Shelby Towns’tı. Kulübede buldukları bir çift çizmenin Poulter Caddesindeki evin merdivenlerindekilere tam olarak uyduğunu söyledi.”</p>

  <p>“Çizme Turlock’un mu Beckert’ın mıymış söyleyebiliyor mu?”</p>

  <p>“Turlock’un. Bunu ayak numarasından tespit etmiş. Yani Loomis’i vuran o gibi görünüyor. Her şey çorap söküğü gibi çözülmeye başladı. Özür dilerim, bir daha bekle.”</p>

  <p>Arka plandaki bir başka konuşmanın ardından Torres, geri döndü. “Shelby, senin tüfekle birlikte bulduğun kurşun kutularının üzerinde Cory Payne’in parmak izleri olduğunu söyledi.”</p>

  <p>“Bu da Cory’nin kurşunların yeniden doldurulmasında babasına yardım ettiği hikayesini doğruluyor. Başka haber var mı?”</p>

  <p>“Savcı bu akşam <i>Son Dakika</i> programına katılacak. O kadar, başka bir şey yok.”</p>

  <p>“O da ne?”</p>

  <p>“RAM’ın <i>Savaş Alanındaki Bu Gece,</i> programının devamı tarzında bir haber programı. Kline’ın tanrısal vasıflar yüklediği kahramanının bir gecede şeytana dönüştüğünü nasıl açıklayacağını görmek enteresan olabilir.”</p>

  <p>Gurney de aynı fikirdeydi. Anlaşılan Kline basını sonsuza kadar uzakta tutamayacağından hikayeye istediği şekli verebilmek için umutsuzca çabalamaya girişmişti.</p>
</body>
</html>