<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>5</h1>

  <p>Madeleine yürüyüşten canlanmış bir şekilde, neşe saçarak döndüğünde Gurney hâlâ çalışma odasında bilgisayarının karşısındaydı. Haber sitelerini bir kenara bırakıp Google’ın sokak görüntüleme uygulaması aracılığıyla White River’ın fiziksel yapısını incelemeye koyulmuştu.</p>

  <p>Walnut Crossing’e arabayla sadece bir saatlik mesafede olmasına rağmen oraya gitmesini gerektirecek herhangi bir nedeni olmamıştı. Endüstriyel çöküşten, tarımsal bölgelerinin değişmesinden, orta sınıfın küçülmesinden ve siyasi olarak yanlış idare edilmekten muzdarip, giderek artan eroin kullanma oranlarıyla, okullarda baş gösteren olaylarla ve çöken kentsel altyapı problemleriyle yüz yüze kalmış bölgenin, çökmekte olan New York eyaletinin merkezden uzak şehirlerinin simgesel örneği olabilecek bir durumda olduğu hissine kapılmıştı. Tüm bunlara bölgedeki azımsanmayacak sayıdaki siyahi nüfusun polisle ilişkilerinin gerilmesi eklenince sorun iyiden iyiye belirginleşmişti.</p>

  <p>White River’ın imajını iyice karartan şeyse, ironik olarak aslında buradaki en büyük işveren ve destekçi olarak bölgeye can suyu veren, yerel halkın Rivcor olarak bildikleri, White River Islahevi’nin varlığıydı.</p>

  <p>Google’ın sokak haritaları sayesinde eriştiği ana arterlerin görüntüleri Gurney’in önyargılarını doğrular nitelikteydi. Hatta böyle yerlerde hep görüldüğü üzere, kentin iyi ve kötü semtlerini birbirinden ayıran bir tren yolu bile vardı.</p>

  <p>Madeleine yanına kadar gelmiş, kaşlarını çatarak ekrana bakıyordu. “Hangi kasaba bu?”</p>

  <p>“White River.”</p>

  <p>“Şu olayların çıktığı yer mi?”</p>

  <p>“Evet.”</p>

  <p>Kaşlarını daha bir çattı. “Konu geçen sene bir trafik kontrol noktasında siyahi bir sürücünün öldürülmesi, değil mi?”</p>

  <p>“Evet.”</p>

  <p>“Ve kaldırılmak istenen bir heykel?”</p>

  <p>Gurney başını kaldırıp yüzüne baktı. “Hangi heykel?”</p>

  <p>“Geçen gün klinikte konuşuyorlardı. Cezaevinin ilk yapıldığı günlerle alakası olan birinin heykeliymiş sanırım.”</p>

  <p>“Bundan haberim yoktu.”</p>

  <p>Madeleine başını merakla eğdi. “Sheridan Kline’nın seni aramasının bu konuyla bir ilgisi var mı, peki?”</p>

  <p>“Aslında ondan telefon bekliyordum ama buraya kadar geldi.”</p>

  <p>“Ne?”</p>

  <p>“Yakınlarda bir işi olduğunu, yüz yüze görüşmeyi tercih ettiğini söyledi. Ama bana kalırsa buraya bizzat gelmeyi en başından planlamıştı.”</p>

  <p>“O zaman neden bunu en başında söylememiş?”</p>

  <p>“Onun ne derece dalavereci ve paranoyak bir kişiliğe sahip olduğunu bildiğim için, bununla beni hazırlıksız yakalayarak görüşmenin ses kaydını almamı engellemeyi amaçladığını tahmin ediyorum.”</p>

  <p>“Konu bu derece hassasmış yani?”</p>

  <p>Gurney omuz silkti. “Bana pek öyle gelmedi. Ama benden ne istediğini anlamadan emin olmak zor.”</p>

  <p>“Buraya kadar geldi ama senden ne istediğini söylemedi mi?”</p>

  <p>“Hem evet hem hayır. Suikastın soruşturulmasına yardım etmemi istedi. Güya personel sayısı azmış, kasaba kıyametin eşiğindeymiş, bu yüzden de zaman darmış vesaire.”</p>

  <p>“Ama…”</p>

  <p>“Ama tüm bunlar yeterli nedenler değil. Mevzuata göre, cinayet soruşturmaları kesinlikle polis tarafından yürütülür. Daha fazla personele ihtiyaç duyulup duyulmadığına da yine polis karar verir. Yani bölge savcısının ya da soruşturma ekibinin böyle bir karar alma yetkisi yoktur. Tabii onun bana söylemediği başka şeyler yoksa.”</p>

  <p>“Suikast dedin. Kim ölmüş?”</p>

  <p>Gurney duraksadı. Emniyet mensuplarının ölümleri Madeleine için hep hassas bir konu olmuştu. Gurney iki sene önceki Jillian Perry olayı sırasında yaralanınca da durum karısı için daha bir hassasiyet kazanmıştı. “Dün gece White River teşkilatındaki polislerden biri Siyahileri Savunma Birliği’nin düzenlediği yürüyüşte bir tetikçi tarafından vurulmuş.”</p>

  <p>Madeleine adeta donakalmıştı. “Senden katili bulmanı mı istedi?”</p>

  <p>“Dediği bu.”</p>

  <p>“Ama sen ona inanmadın.”</p>

  <p>“Tüm hikayeyi henüz bilmediğimi hissediyorum.”</p>

  <p>“Peki ne yapacaksın?”</p>

  <p>“Karar vermedim.”</p>

  <p>Karısı ona ruhunu çıplak kalmış gibi hissettiren delici bakışlarını yöneltti. Sonra birden konuşmanın yönünü değiştirdi. “Bu akşam Gelterlar’daki LORA bağış toplantısına gideceğiz unutma.”</p>

  <p>“O bu gece miydi?”</p>

  <p>“Aslında eğlenebilirsin bile. Gelterlar’ın evi hoşuna gidecektir.”</p>

  <p>“Orayı ağzına kadar salakla dolu olmadığında görmeyi tercih ederim.”</p>

  <p>“Niye bu kadar kızgınsın?”</p>

  <p>“Kızgın değilim. Sadece o insanlarla zaman geçirmeye can atmıyorum.”</p>

  <p>“O <i>insanlar</i> dediklerinin bazıları çok hoş insanlar.”</p>

  <p>“Ben LORA denilen şeyi bütünüyle saçma buluyorum. Tıpkı antetli kağıtlarındaki logo gibi. Arka ayakları üzerinde doğrulmuş, bastona yaslanmış halde duran çirkin bir dağ sıçanı. Tanrım!”</p>

  <p>“Orası yaralanmış hayvanlar için bir rehabilitasyon merkezi. Logolarının nasıl bir şey olmasını bekliyorsun ki?”</p>

  <p>“Bence şu daha iyi bir soru: Neden topal dağ sıçanları için yapılan bir yardım toplama toplantısına katılıyoruz?”</p>

  <p>“Sosyal bir etkinliğe davet edildiğimizde arada sırada katılmak hoş bir davranış biçimidir. Ayrıca bana kızgın değilim deme. Kızgın olduğun apaçık ortada. Üstelik buna dağ sıçanlarının neden olmadığını da görebiliyorum.”</p>

  <p>Gurney iç çekip bakışlarını çalışma odasının penceresine yöneltti.</p>

  <p>Madeleine duygusal işleyişinin parçası olan ani değişimlerden birini sergileyerek birden gülümsedi. “Benimle dışarıda biraz dolaşmaya ne dersin?” diye sorup, evin arka tarafındaki yamaçta, çimenleri düzenli olarak biçtikleri küçük alana doğru yöneldi.</p>

  <p>Gurney’in yüzü hayretle buruştu. “İki saatlik yürüyüşten şimdi geldin. Yine mi dışarı çıkmak istiyorsun?”</p>

  <p>“Bilgisayar başında çok vakit geçirdin. Hadi gel.”</p>

  <p>İlk tepkisini içinde sakladı. Çimlerde anlamsız yere dolaşarak zaman kaybetmek istemiyordu. Ayaklanmanın eşiğindeki protestolar, polis cinayetleri, Kline’ın pek de inandırıcı olmayan hikayesi gibi acil olarak düşünmesi gereken şeyler vardı.</p>

  <p>Sonra tekrar düşündü. Madeleine’in her hoşuna gitmeyen önerisini kabul edişinin bir şekilde kendi beklediğinden çok daha iyi sonuçlandığını hatırladı.</p>

  <p>“Belki sadece bir tur.”</p>

  <p>“Harika! Belki giderken yanına alman için topal bir hayvan da buluruz.”</p>

  <div style="margin-top:5%"></div>

  <p>Patikanın sonuna geldikleri sırada Gurney, göletin yukarısında, kiraz fundalığındaki arkeoloji projesini yürüttüğü yere doğru yürümelerini önerdi.</p>

  <p>Kısmen ortaya çıkmış yapının olduğu yere gelince, bilgisayarında katalogladığı insan yapımı çeşitli demir ve cam nesneleri bulduğu yerleri gösterdi. Dişleri bulduğu yere geldiklerinde Madeleine hayretle bağırdı.</p>

  <p>“Aman Tanrım! Şuna bak!”</p>

  <p>Gurney karısının bakışlarını takip ederek ağaçların üst dallarına doğru baktı. “Ne var orada?”</p>

  <p>“Yapraklar. Güneşte parlıyorlar. Pırıl pırıl. Yemyeşil. Işığa bak!”</p>

  <p>Başını salladı. Sinirlendiğini belli etmemeye çalıştı. “Burada yaptığım şey hoşuna gitmiyor, değil mi?”</p>

  <p>“Senin kadar heveslisi değilim sanırım.”</p>

  <p>“Bence daha da fazlası. Gerçekten burayı kazmam seni neden bu derece rahatsız ediyor?”</p>

  <p>Madeleine yanıt vermedi.</p>

  <p>“Maddie?”</p>

  <p>“Gizemi çözmek istiyorsun.”</p>

  <p>“Anlamadım?”</p>

  <p>“Burada kimlerin yaşadığına, ne zaman yaşadıklarına, neden burada olduklarına dair gizemi çözmek istiyorsun. Doğru mu?”</p>

  <p>“Aşağı yukarı.”</p>

  <p>“Onları buraya getiren, burada kalmalarım sağlayan gizemi.”</p>

  <p>“Sanırım.”</p>

  <p>“İşte bu beni rahatsız ediyor.”</p>

  <p>“Anlamadım.”</p>

  <p>“Her şeyin anlaşılması, ortaya çıkartılması, didik didik edilip değerlendirilmesi şart değildir. Bazı şeyler, saygı gösterilip, huzur içinde kalmaları gereken yerde bırakılmalıdır.”</p>

  <p>Gurney bir an karısının söylediklerini düşündü. “Bu eski binanın kalıntıları da bu kategoriye mi giriyor?”</p>

  <p>“Evet,” dedi Madeleine. “Çünkü burası bir nevi mezarlık gibi.”</p>

  <div style="margin-top:5%"></div>

  <p>Saat 17:35’te Outback’e binip LORA bağış kampanyası için Lockenberry yakınlarındaki küçük ama lüks evlerle dolu dağ yamacındaki köye, Marv ve Trish Gelter’ın eşi benzeri olmayışıyla meşhur ikametgahına doğru yola koyuldular.</p>

  <p>Gurney, Lockenberry’nin, hafta sonu gezintisine çıkan Manhattan ve Brooklynli sanat düşkünü kitlenin ilgisini çekmekte Woodstock’tan hiç de aşağı kalmadığını duymuştu. Hatta şairlerin toplandığı bir merkeze dönüşmesi sayesinde son derece ayrıcalıklı bir konuma gelip bambaşka bir üne kavuşmuştu. Şair topluluğu ya da bilindik adıyla Koloni, kasabaya da adını veren balina yağı tesislerinin mirasçısı, anlaşılmazlıklarıyla nam kazanmış şiirlerin yazarı, Mildred Lockenberry tarafından kurulmuştu.</p>

  <p>Lockenberry’deki bir mülkün değerinin Koloni’ye ne kadar yakınsa o kadar yüksek olması gibi, eyaletin doğu yakasındaki mülklerin de değeri Lockenberry’ye ne kadar yakınsa o kadar yüksekti. Gurney kartpostallara yaraşır güzellikteki on dokuzuncu yüzyıl evlerine, ahırlara, köy yolunun son birkaç kilometresi boyunca uzanan taş duvarlara ilgiyle bakıyordu. Bu yapıların restorasyonu, sonrasında da korunması hiç de ucuz olamazdı.</p>

  <p>Her ne kadar Lockenberry civarındaki doğal güzellikler ve binalar bakımları sayesinde iyiden iyiye göz alıcı hale getirilmiş olsa da, Walnut Crossing’ten buraya dek, dağlar arasından kıvrıla kıvrıla ilerleyip uzun nehrin açtığı vadiyi takip eden, ekilip biçilmemiş, en ufak bir güzelleştirilme çabası sergilenmemiş arazilerin yanı başından geçen yolun manzarası da bir hayli etkileyiciydi. Bahar yeşilliği aralarında açmış yabani mor süsenler, beyaz dağ laleleri, sarı acıbaklalar, göz kamaştırıcı mavilikteki sümbüller muhteşemdi. Manzara, bütünüyle olmasa da Madeleine’in yapraklara vuran güneş ışığı karşısında duyduğu sevincin gölet kıyısındaki kazıya karşı hissettiğinden daha güçlü olduğunu anlamasını sağlamıştı.</p>

  <p>Outback’in kontrol panelindeki GPS cihazı beş yüz metre sonra hedeflerine ulaşacaklarını bildirince, Gurney yavaşlayıp çakıllı yan yola geçerek, çevresinde yüksek duvarların uzandığı, tarihi, demir işlemeli kapının önünde durdu. Kısa süre önce temizlenmiş, toprak-çakıl karışımı bakımlı yol, açık kapıdan hafif bir yokuşla yukarıdaki çimenlik alana uzanıyordu. Gurney telefonunu aldı.</p>

  <p>Madeleine ona soran bakışlarla bakıyordu.</p>

  <p>“İçeri girmeden önce birkaç görüşme yapmam gerek.”</p>

  <p>Yıllar önce sansasyonel Peter Piggert cinayeti sırasında, farklı yetki alanlarında delil toplamaya çalıştıktan esnada tanıştığı, sonrasında da defalarca yolunun kesiştiği, New York Polis Teşkilatı eski dedektifi Jack Hardwick’in numarasını tuşladı. Aralarında eşi benzeri olmayacak derecede bir bağ kurulması aslında tüyler ürpertici bir rastlantıya dayanıyordu. Aynı gün, birbirlerinden elli kilometre uzakta kendi soruşturmalarını yürüttükleri esnada, Piggert’ın son kurbanının parçalarını bulmuşlardı. Sonrasında bu parçaların Piggert’ın annesine ait olduğu anlaşılmıştı.</p>

  <p>Gurney’in Hardwick’le sonrasında devam eden ilişkisi hep inişli çıkışlı olmuştu. Cinayetleri çözme takıntıları ve aynı seviyedeki zekaları ilişkilerinin çıkışına, birimleriyle çakışan kişilikleriyse inişine neden olurdu. Gurney’in olaylara soğukkanlı, mantığını kullanarak yaklaşma eğilimine karşın Hardwick yıkıp geçmeye meyilli, öfkeli, kışkırtıcı tavırlarla biçimlenmiş bir kişiliğe sahipti. Bu tavırları, istemeden de olsa devlet memurluğundan ayrılıp şimdi yürüttüğü işine, özel dedektifliğe geçmesinin de temel nedeniydi. Telefonundaki mesaj kaydı, onun ölçülerinde, gayet kibar sayılırdı.</p>

  <p>“Mesaj bırakın. Kısa kesin.”</p>

  <p>Gurney isteğine uyarak, “Ben Gurney. White River’la alakalı arıyorum. Haberlerde verdikleri dışında bilgisi olan birilerini tanıyor musun diye sormak istedim,” diye kısa bir mesaj bıraktı.</p>

  <p>İkinci aramayı Sheridan Kline’ın sabah verdiği numarayı tuşlayarak gerçekleştirdi. Kline’ın kayıtlı sesi, Hardwick’in mesajının kısa ve kabalığıyla ters orantılı olarak suni bir samimiyetle doluydu. “Merhaba, ben Sheridan. Bu kişisel numaramdır. Eğer yasal, ticari ya da siyasi bir konuyla ilgili görüşmek istiyorsanız lütfen beni eyalet internet sitesindeki bölge savcı ofisi numarasından arayın. Eğer özel bir görüşme yapmak istiyorsanız lütfen bip sesinden sonra adınızı, numaranızı ve mesajınızı bırakın. Teşekkürler.”</p>

  <p>Gurney doğrudan konuya girdi. “Bu sabahki White River’la ilgili görüşmemiz sonrasında çok önemli noktaların atlandığına ilişkin bir kanıya vardım. Bu sebeple olaya müdahil olup olmamaya karar vermeden önce daha fazlasını bilmem gerekiyor. Top sizde.”</p>

  <p>Madeleine paneldeki saati gösterdi. Saat 18:40’tı.</p>

  <p>Üçüncü aramayı yapmanın olumlu ve olumsuz yanlarını hızlıca düşündü. Ama bunu şimdi, Madeleine’in yanında yapmak iyi bir fikir olmayabilirdi. Arabayı yeniden çalıştırıp açık kapıdan geçerek pürüzsüz özel yola yöneldi.</p>

  <p>Madeleine yüzüne bakmadan, “Güvenlik battaniyen mi bu?” diye sordu.</p>

  <p>“Anlamadım?”</p>

  <p>“Bir kokteyl partisinin bilinmez korkunçluğuyla yüzleşmeden önce katillerin, katliamların güven verici dünyasına biraz sarılmak istediğin izlenimine kapıldım.”</p>

  <p>Gelterlar’ın malikanesine giden bir kilometrelik hafif eğimli yol sonunda binlerce nergisin boy attığı büyük bir araziye uzanıyordu. Günbatımı muhteşemdi. Tıpkı araziyi tam tepeden gören, muazzam, penceresiz, kübik ev gibi.</p>
</body>
</html>