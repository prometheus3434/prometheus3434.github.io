<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>57</h1>

  <p>Gurney kişiliği icabı, merakının kendisini sürüklediği yere, bir destek talebinde de bulunmadan gitmeye eğilimliydi. Tuhaflıklar, tutarsızlıklar onun ilgisini çeker, daha yakından inceleme arzusunu etkiler, hatta bazılarının koşullar gereği uzak durmayı tercih edeceği seçenekler ona daha da cezbedici gelirdi. Şu an da niyeti kesinlikle Rapture Tepesi yolunun sonundaki o eve gitmekti. Tabii Madeleine aramamış olsaydı.</p>

  <p>Onu aramasının bir sebebi olmadığını, sadece arama fırsatı bulunca ne yaptığını sormak için telefon ettiğini söyledi. Gurney durumu anlatırken Madeleine’in sessizleştiğini fark etti. Bu da ona karısının anlattığı şeylerden huzursuz olduğunu düşündürdü.</p>

  <p>Madeleine sonunda, “Oraya tek başına gitmemen gerek. Çok ıssız bir yer. Neyle karşılaşacağın hiç belli olmaz,” dedi.</p>

  <p>Elbette haklıydı. Bazen onun endişelerini dikkate almadığı olmuştu ama bu kez tavsiyeleri doğrultusunda hareket etmeye niyetliydi. İlk kavşakta boş bir köy tezgahının önüne çekti. Eski bir tabelada iyice silinmiş Balkabağı sözcüğü okunuyordu.</p>

  <p>Orada destek talebinde bulunma seçeneğini düşündü. İşe Kline’ı, polisi ya da şerifi karıştırmak bambaşka sorunlar yaratabilirdi. Bunun üzerine Hardwick’i denemeye karar verdi. “Rapture Tepesi mi? Ne saçmalıyorsun sen?”</p>

  <p>“Dağ başındaki bu evin Dell Beckert’ın saklandığı yer olabileceği ihtimalini düşünüyorum.”</p>

  <p>“Bu ihtimalin kaynağı ne?”</p>

  <p>“Ev, Beckert’la bir şekilde ilişkide olduğu artık neredeyse kesinleşmiş olan Blaze Jackson tarafından kiralanmış. Kadın on sekiz bin dolarlık yıllık kira bedelini de peşin olarak ödemiş. Onun bu parayı bulabileceğinden ne kadar kuşkuluysam ödemeyi Beckert’ın ayarladığına da o kadar eminim. Ve bu ev ortadan kayboluşunun bir gün kadar sonrasında Durango’sunun görüldüğü benzin istasyonunun sadece birkaç kilometre uzağında. Yani bakmaya değer.”</p>

  <p>“Vaktini heba etmen umurunda değilse git bak.”</p>

  <p>“Niyetim öyle.”</p>

  <p>“Sorun ne o zaman?”</p>

  <p>“Hoş geldin komitesi tarafından karşılanma ihtimali.”</p>

  <p>Hardwick şöyle bir duraksayıp ardından, “Korkak kıçını kollasın diye Jack Amca’dan yardım mı istiyorsun yine?” diye sordu.</p>

  <p>“Onun gibi bir şey.”</p>

  <p>“Eğer o pislik bu sefer oradaysa belki vurmak için bir bahane de bulurum.”</p>

  <p>“Yapmamanı tercih ederim.”</p>

  <p>“İşin en eğlenceli kısmını sen yapıyorsun. Refakatçiliğin tadıysa ancak aşağılıklara ateş açabildiğinde çıkar.”</p>

  <p>“Bak, orada Gort Kardeşlerle karşılaşmamız da mümkün.”</p>

  <p>“Tamam. Nerede buluşuyoruz?”</p>

  <div style="margin-top:5%"></div>

  <p>Gurney’in, telefonundaki Google Haritalar uygulamasına bakarak kararlaştırdığı buluşma yeri, ıssız ve dönemeçli Rockton Yolu ile Rapture Tepesi yolunun başlangıç noktasının kesiştiği yerdi. Oraya ulaşınca aracını kışın da yapraklarını dökmeyen sık ağaçlık alan arasındaki küçük çimenlik alana park etti.</p>

  <p>Kontrol paneli üzerindeki saate göre Hardwick’i aramasının üzerinden on beş dakika geçmişti. Jack’in Dilhveed’den buraya gelmesinin bir yarım saat daha alacağını tahmin ediyordu. Rapture Tepesi’ne çıkan yolda biraz olsun ilerleme arzusunu bastırmaya çalışıyordu. Çünkü bu sadece Hardwick’i arama nedenini ortadan kaldırmakla kalmayacaktı. Aynı zamanda orada her ne varsa zaten otuz dakika sonra görme şansı bulacakken gereksiz yere riske girmiş olacaktı.</p>

  <p>Arkasına yaslanıp yedi cinayeti kimin ve niçin tasarladığına dair olasılıkları zihninden geçirmeye koyuldu. Ne düşünürse düşünsün eninde sonunda aynı sorular aklına takılıp duruyordu. Tertiplenen bu kumpaslara cinayetlerin gerçekleşmesi için mi gerek duyulmuştu yoksa asıl amaç olan kumpasların kurulabilmesi için mi cinayetler işlenmişti? Ve bu soruların yanıtı her cinayeti kapsıyor muydu?</p>

  <p>Yirmi beş dakika sonra Hardwick’in GTO’sunun rahatlatan gürültüsünü hemen arkasında duydu. Onu karşılamak için arabadan indi.</p>

  <p>Hardwick en çok sevdiği silahı Sig Sauer’ini, insanı ürküten soluk mavi gözleri gibi bir parçası haline gelmiş siyah tişörtünün üzerine taktığı askıya yerleştirmişti. Sol elindeyse dürbünlü bir AK-47 saldırı tüfeği vardı.</p>

  <p>Gözlerindeki, onu Gurney kadar iyi tanımayan birinin tüylerini diken diken edecek kadar korkunç parıltıyla, “Olay ilginç bir hale gelirse diye,” dedi.</p>

  <p>“Geldiğin için sağ ol.”</p>

  <p>Öksürüp ağzında biriken balgamı toprak yola gürültüyle tükürdü. “Daha önce söylemeyi unuttum. Cory’nin Virginia’da gönderildiği yatılı okula ve Beckert’ın eski okuluna ulaştım. Beckert’ın o civarlarda bir mülkü olup olmadığını kimse bilmiyor. Okulların ve Beauville ailesinin tütün fabrikasının çevresindeki vergi kayıtlarını da incelettirdim. Ama herhangi bir sonuç yok. Eğer eyaletin tamamındaki vergi kayıtlarını incelemek için bir koca haftanı heba etmeye niyetli değilsen, ki bana kalırsa böyle bir şey çok aptalca olur, bu konu kapandı demektir.”</p>

  <p>“Hiç kimse sana bir şey söylemedi mi?”</p>

  <p>“Cory’nin yatılı okulundaki psikolog bana Cory’nin babasına çok benzediğini anlattı.”</p>

  <p>“Hangi açıdan?”</p>

  <p>“İradeli, kararlı, aşırı dikkatli, kontrollü biriydi, dedi.”</p>

  <p>“Ayrıntı var mı?”</p>

  <p>“Gizlilik yasası. Kadının Cory hakkında söyleyebildiği en özel şey annesinin ölümünün onda çok büyük etki bıraktığı oldu.”</p>

  <p>“Bu zaten bilmediğimiz bir şey değil. Şu an için Beckert’la daha çok ilgiliyim. Onunla oğlunu okula kaydettirirken görüşmüş olmalı. Onunla ilgili bir yorum yaptı mı?”</p>

  <p>“İradeli, kararlı, aşırı dikkatli, kontrollü biriydi, dedi.”</p>

  <p>“Tamam. Bu kadar yeter. Umarım şu an yeni bir çıkmaz sokağa girmiyoruzdur.”</p>

  <p>Hardwick çam ormanına doğru uzanan engebeli yola şöyle bir baktı. “Ev ne kadar uzakta?”</p>

  <p>“Uydu haritasına göre iki kilometre kadar. Tepeye doğru.”</p>

  <p>“Arabayla mı gideceğiz yoksa yürüyecek miyiz?”</p>

  <p>“Yürüyeceğiz. Orada biri varsa en azından geldiğimizi son anda fark etsin…” Yolun biraz yukarısındaki bir ağaçtaki parıldamaya gözü ilişince sustu. “Eğer şu düşündüğüm şeyse, sürpriz yapma işini unutabiliriz.”</p>

  <p>Hardwick, Gurney’in bakışlarını takip etti. “Güvenlik kamerası mı?”</p>

  <p>“Öyle görünüyor.”</p>

  <p>Gerçekten de kısa sürede parıltının kaynağının yerden yaklaşık üç buçuk metre yukarıya, devasa bir katranağacının gövdesine monte edilmiş gelişmiş bir güvenlik kamerası olduğunu tespit ettiler.</p>

  <p>Hardwick kameraya şöyle bir bakıp hayranlıkla endişe arası bir ifadeyle, “Axion Beş Yüz,” dedi. “Harekete duyarlı kayıt sistemine sahip, uydu bağlantılı çalışan bir kamera. Vurmamı ister misin?”</p>

  <p>“Anlamı yok ki. En az yarım saat önce görüş alanından geçtim zaten. Beckert ya da orada artık her kim varsa, burada olduğumuzun zaten farkında.”</p>

  <p>Hardwick’in mutsuz bir ifadeyle baş sallamasının ardından yürümeyi sürdürdüler.</p>

  <p>Yolun giderek artan eğimi yürüyüş hızlarını yavaşlatırken Gurney’in zihninde yeni bir teori şekillenmeye başladı. Bunu yürümeye devam ederlerken Hardwick’le tartışmaya karar verdi.</p>

  <p>“Diyelim ki en başından beri asıl hedef Beckert’tı.”</p>

  <p>Hardwick suratını ekşitti. “Yani herkes sırf ulu polis şefimize kumpas düzenlenmesi için mi öldürüldü?”</p>

  <p>“Herkesi bilemem. Steele, Loomis, Jordan ve Tooker diyelim. Turlock, Jackson ve Creel sadece geride ipucu kalmaması için ortadan kaldırılmış olabilir.”</p>

  <p>“Eğer Beckert hedefse, Payne neydi? Neden önce o hedef haline getirildi?”</p>

  <p>“Belki de nihai amacın Payne’le hiç alakası yoktu. Belki sadece babasına zarar verme yöntemi olarak kullanıldı.”</p>

  <p>“Nasıl bir zarar?”</p>

  <p>“Siyasi olarak. Normalde polis katili bir evlat sahibi olmak kişinin kariyerini bitirir. Bu olayı kim tertiplediyse Beckert’ın krizi fırsata çevireceğini hesap etmemiş olabilir.”</p>

  <p>Hardwick pek ikna olmuşa benzemiyordu. “Sonra ne oldu o zaman?”</p>

  <p>“Sonra, katil bu şeytani evlat işinin planlandığı gibi gitmediğini fark ederek, Beckert’ın sadece katil olarak değil aynı zamanda öz oğluna Steele ve Loomis cinayetleriyle, Gort Kardeşlereyse Jordan ve Tooker cinayetleriyle ilgili tuzak kurmuş gibi görünmesini sağlamak için ilk dört cinayetle ilgili tüm fiziksel kanıtları alıp kulübeye yerleştirdi.”</p>

  <p>Hardwick kahkahayı bastı. “Ne hayal gücün varmış senin de!”</p>

  <p>“Belki böyle olmuştur diyorum. Kanıtım yok.”</p>

  <p>Hardwick yapmacık bir tavırla, “Çok şeytani bir plan gibi görünüyor,” dedi. “Eğer haklıysan bu işi tezgahlayan kişi, cinayetler için de Cory’nin bundan sonraki hayatını demir parmaklıklar ardında geçirme ihtimali için de zerre kadar vicdan azabı duymamış demektir. Sırf Beckert’ın çanına ot tıkamak için ha? Amaçla harcanan çaba biraz orantısız gibi görünüyor.”</p>

  <p>“Cinayet nedenleri ya da Beckert’ın asıl hedef olduğu konularında yanılıyorsam da en azından ortada yedi kişinin öldürülmüş olduğu gerçeği var. Ve aynı kişi öldürdü onları.”</p>

  <p>Çöken sessizliği Gurney’in çalan telefonu böldü.</p>

  <p>Ekranda Torres’in ismi vardı.</p>

  <p>Gurney telefonu açmak için olduğu yerde durdu.</p>

  <p>Torres alçak ve telaşlı bir sesle, “Yeni oyun başladı,” dedi. “Beckert, Kline’ı aramış. Teslim olmak istiyormuş.”</p>

  <p>“Ne zaman?”</p>

  <p>“Bugün. Tam zamanı onun bizden yapmamızı istediği düzenlemelerden sonra belli olacak.”</p>

  <p>“Düzenlemeler?”</p>

  <p>“Beckert teslim olurken güvenilir tanıklar olarak gördüğü bazı kişilerin de hazır bulunmasını şart koşuyor. Turlock’a olanın kendi başına da gelmesini istemediğini söylemiş.”</p>

  <p>“Kimmiş bu tanıklar?”</p>

  <p>“Karısı, Haley, Marvin Gelter adlı varlıklı bir bağışçı, Şerif Cloutz, Belediye Başkanı Shucker ve White River Polis Teşkilatı’ndan bana sorduğun o başkomiser.”</p>

  <p>“Ekibi toplamış. Nerede teslim olacakmış peki?”</p>

  <p>Kısa bir tereddüdün ardından, “Ortadan kaybolduğu andan beri kaldığı yerde,” dedi.</p>

  <p>“Bu tam bir cevap değil ki.”</p>

  <p>“Biliyorum. Üzgünüm. Kline bunu sadece birkaçımıza söyledi ve bilginin kesinlikle gizli olduğunu, kimseyle paylaşılmaması gerektiğini söyledi. Özellikle de senin adını verdi.”</p>

  <p>Gurney doğru noktada olup olmadığını anlamak için iyi bir fırsat yakaladığı kanaatindeydi. “Kline benim Rapture Tepesindeki evi bilmemi istemiyor mu?”</p>

  <p>Anlık bir ölüm sessizliği çöktü. “Ne dedin?”</p>

  <p>“Beni duydun.”</p>

  <p>“Ama… nasıl… nasıl öğrendin ki…”</p>

  <p>“Önemli değil. Sorun şu ki şu an o eve doğru yaklaşıyorum. Kline’a burada olduğumu bildir. Ve planını da bana anlatsın ki berbat etmeyeyim.”</p>

  <p>“Tamam. Müsaade et arayayım onu. Sana dönmesini söyleyeceğim.”</p>

  <p>Gurney, Hardwick’e dönüp gelişmeleri aktardı.</p>

  <p>“Beckert teslim olmak istiyor, öyle mi? Peki sonra ne olacak? Yedi cinayeti işlediğini itiraf edip, dürüst davranışının yarattığı etkiyle de Başsavcılık seçimlerine adaylığını mı koyacak yani?”</p>

  <p>“Bu noktada kimsenin bunu bildiğini sanmıyorum…”</p>

  <p>Telefonu çaldı. Arayan Kline’dı.</p>

  <p>“Ben Gurney.”</p>

  <p>Kline neredeyse bağırıyordu. “Beckert’ın nerede olduğunu nasıl öğrendin? Ayrıca neden beni bilgilendirmek yerine kendi başına iş yapıyorsun?”</p>

  <p>“Orada olduğunu <i>bilmiyordum.</i> Sadece bir ipucunun peşine düşmüştüm.”</p>

  <p>“Tam olarak neredesin sen şimdi?”</p>

  <p>“Rapture Tepesi yolunda. Evden çok uzakta değilim.”</p>

  <p>“Daha fazla yaklaşma. Aslında en ufak bir şey bile yapma. Bu teslim olma işi çok ama çok önemli. Operasyonu bizzat ben yönetiyorum. Ben oraya gelmeden hiçbir şey olmayacak. Beni anladın mı?”</p>

  <p>“Karşılık vermeyi gerektirecek şeyler olabilir.”</p>

  <p>“Böyle bir şey istemiyorum. Sen inisiyatif alacak konumda değilsin. Asla. Anlaşıldı mı?”</p>

  <p>“Anladım.”</p>

  <p>“Güzel. Tekrar ediyorum, <i>hiçbir şey yapma.</i> Ben yoldayım.”</p>
</body>
</html>