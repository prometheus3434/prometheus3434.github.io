<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>25</h1>

  <p>Hastane otoparkından çıktığında çiselemeye başlayan yağmur, neredeyse gözle hiç görülmüyor ama sileceklerin her bir iki dakikada bir çalışmasını gerektirerek varlığını belli ediyordu. Değişme zamanı gelmiş silecek lastiklerinin gıcırtısı, düşünmeye çabalayan Gurney’i fazlasıyla rahatsız ediyordu. White River’dan çıkışa dek otoyolda çok az trafik vardı. Walnut Crossing’in virajlı yolundaysa hiç trafik yoktu.</p>

  <p>Yolculuğun büyük bir kısmında Rick’in mesajını düşünüp durdu. Mesajın gerçekten bir anlamı var mıydı yoksa en fazla uykusunda sayıklayan birinin söyledikleri değerinde miydi? Ama bu - TOLDC13111- ifadesi ne anlatırsa anlatsın, bir türlü aklından çıkmıyordu. Yazılanlar ilk bakışta bir şifre izlenimi uyandırıyordu. Ama yarı baygın, çok kısa bir süre önce başına bir kurşun yemiş birinin herhangi bir şifreli mesaj yazacak kadar berrak bir bilince sahip olduğunu düşünmek çok da inandırıcı olmazdı. Hatta bunu yapmış olsa bile, notu ne diye ona vermişti ki? Neticede John Steele ölmüştü. Şifre Heather’a da hiçbir şey ifade etmezdi.</p>

  <p>Peki, bu bir şifre değilse, neydi? Bir ihtimal metin bir şeyin kısaltması olabilirdi. Yazmakta zorlandığına göre bir anlam ifade edecek en kısa mesajı iletmeye çalışmış olabilirdi. Ama bu neyin kısaltmasıydı? Ayrıca harfleri nasıl gruplamak gerekiyordu. Mesaj ‘To LDC’ diye mi yoksa ‘Told C’ diye mi başlıyordu? Ardından gelen rakamlar para miktarını mı yoksa bir adresi mi ya da başka bir şeyin sayısını mı gösteriyordu?</p>

  <p>Ev yoluna sapıncaya dek bunları düşündü ama hiçbir yere varamadı. O da bunu sonraya bırakmaya karar verdi. Belki daha sonra, şimdi gözden kaçırdığı bir şeyi fark edebilirdi.</p>

  <p>Eski çiftlik evinin yanına park etti. İçeri girip dolaptan havuç çorbasıyla somon çıkardı. Isınmaları için ocağın üzerine koydu. Yatak odasına gidip üzerindeki spor ceketini, yakası düğmeli gömleğini ve pantolonunu çıkartıp yerine iyice eskimiş bir kareli gömlekle soluk kot pantolonunu giydi. Üzerine eski yağmurluğunu geçirip tavuk kümesine yöneldi.</p>

  <p>Tavuklar tüneklerine geçmişlerdi bile. Yumurta sepetlerini, yem ve su miktarım kontrol edip, bir tarafa toplanmış samanları yayarak düzeltti. Eve dönerken kuşkonmaz tarhının yanında durdu. Anahtarlığındaki küçük çakısını kullanarak yapraklardan bir avuç kadar kesti. Mutfağa dönüp bunları bir kahve kupasına atıp, tazeliklerini korumaları için biraz su döktü. Yağmurluğunu kuruması için astıktan sonra bir kaseye çorba doldurup somonu tabağına alıp masaya geçti.</p>

  <p>Yemeye başlar başlamaz zihnine yeniden esrarengiz not kağıdıyla ilgili düşünceler hücum etti. Bu kez harflerle rakamların nasıl gruplanabileceklerine kafa yormak yerine kendine adamın ne tür bir bilgiyi ulaştırmaya çalışıyor olabileceği sorusunu sordu.</p>

  <p>Loomis öleceğini düşündüyse mesajı Heather için yazmış olabilirdi. Gurney bir an için ben ölüyor olsam Madeleine’e onu ne kadar çok sevmiş olduğumu bir şekilde anlatmaktan daha önemli hiçbir şey olmazdı diye düşündü. Ama Loomis ölümcül bir durumda olmadığını hissetmişse kendisine yakın olan insanların neyi bilmesini istemişti?</p>

  <p>Belki kendisini vuran şahsın kim olduğuyla ilgili bir bilgi vermişti.</p>

  <p>Ya da Gurney’le buluşmaya kendisiyle birlikte gelecek olan kişiyi söylemişti.</p>

  <p>Belki de yukarıdaki olasılıklardan ikisi de doğruydu. Tabii her iki durum için de aynı, tek bir kişi söz konusuysa.</p>

  <p>Metindeki “Told C13111” ibaresi “C13111’e Dave Gurney’le buluşacağımı söyledim” ifadesinin kısaltılmış hali miydi?</p>

  <p>İyi de bu harflerle rakamlar birinin adı olacak şekilde nasıl okunabilirdi?</p>

  <p>Bunu düşününce aklına rakamların kimlik numarası olabileceği fikri geldi. Belki de bu bir White River polisinin kimlik numarasıydı. Ama hemen sonra Mark Torres’in yaka numarasının üç rakamla üç harften oluştuğunu hatırladı. Peki bu bir kimlik numarasıysa hangi kurumun kimliğiydi? Gurney’in buna bir yanıtı yoktu. Dahası bunun yanlış bir soru olduğu hissine kapılmıştı.</p>

  <p>C harfiyle belirli bir şahsın kastedilmiş olabileceği, 13111 rakamlarının da onun posta kodu manasına geldiği düşüncesine, birinin bu şekilde tarif edilmeye çalışılma ihtimalinin çok düşük olması sebebiyle, rakamların New York kırsalında kullanılan posta kodlarının kapsadığı aralıkta oluşunu fark etmesi dışında, fazla itibar etmedi. Aslında bunu daha hastanedeyken kontrol etmeyi düşünmüş ama yoğun bakım servisindeki telefon yasağı yüzünden yapamamıştı. Bunu düşününce de telefonunun o zamandan beri kapalı olduğunu hatırladı. Telefonunu alıp açtı.</p>

  <p>Yirmi sekiz dakikada üç sesli mesaj bırakılmıştı. Mesajların birincisi Sheridan Kline’dan, İkincisi Madeleine’den üçüncüsü de Dr. Walter Thrasher’dandı. Önce Madeleine’inkini dinlemeye karar verdi.</p>

  <p>“Selam, tatlım. Kim’le az önce otele yerleştik. Heather hâlâ yoğun bakım servisinde Rick’i radyolojiden getirmelerini bekliyor. Birazdan onu alıp bir şeyler yemeğe gideceğiz. Başka bir gelişme yok. Buradaki polisin yerine bir başkası geldi. Bu gelen Romeo’dan biraz daha dikkatli gibi. Şimdilik bu kadar. Sen de uyu biraz. Çok yorgun görünüyordun. Sabah konuşuruz. Seni seviyorum.”</p>

  <p>Sonra Kline’ın mesajını dinledi.</p>

  <p>“Nerelerdesin? Şimdiye kadar senden bir haber almayı ummuştum. Nihayet olay yerinden birilerine ulaşma fırsatını bulduğumda bana inceleme bitmeden oradan ayrıldığın söylendi. Heather Loomis aradığı için gitmişsin. Doğru mu bu? Tanrım, David, sen benim için çalışıyorsun. Heather Loomis için değil. Bana görüşlerini sıcağı sıcağına aktarasın diye olaya müdahilsin. Her şey çok çabuk gelişiyor. Olay yerinden gelen veriler var. Beckert’ın muhbirinin söyledikleri, trafik ve güvenlik kameralarının kayıtları, Albany’deki bilgisayar laboratuvarının raporu, hepsi arka arkaya geldi. Ama sen çekip hastaneye gidiyor üstelik telefonunu da açmıyorsun. Tanrım!”</p>

  <p>Kline derin derin içini çekti, sonra daha az öfkeli bir tonla konuşmasını sürdürdü. “Ekip yarın sabah tam dokuzda, elimizdekilerin tamamını etraflıca değerlendirmek üzere bir araya gelecek. Belki Corolla şoförünün net bir fotoğrafı dahi elimizde olabilir. Ayrıca Gort Kardeşlerin Willard Parkı cinayetleriyle bağlantılarının olduğunu gösteren yeni bir delil daha var. Lütfen toplantıda ol.” Sonra daha samimi bir ses tonuyla, “Her iki olayla ilgili harika gelişmeler var,” diye devam etti. “Senin de aynı görüşte olacağına eminim. Artık işlerin yoluna girmesini istiyorum. İlk fırsatta beni ara.” İşlerin yoluna girmesini istediklerinden bahseden insanlar Gurney’i hep huzursuz ederdi. Çünkü bu, gerçeklerden çok düzenin devamının arzulandığı manasını taşırdı.</p>

  <p>Thrasher’ı aramayı sonraya bıraktı. Adam büyük bir ihtimalle daha ayrıntılı incelemek üzere aldığı arkeolojik kalıntılarla ilgili konuşmak için aramıştı. Ama Gurney hiç de Koloni dönemi Amerika arkeolojisi konuşacak ruh halinde değildi.</p>

  <p>Boş kaseyle tabağını evyede yıkayıp, kurumaları için bulaşıklığa yerleştirdi. İşi bittiğinde hava da kararmış, arazi, kümes ve göl görünmez olmuştu.</p>

  <p>Madeleine’in yorgun göründüğünü söylemesinin etkisiyle mi bilemiyordu ama gerçekten de bir süreliğine gözlerini kapatma ihtiyacı duyuyordu. Önce ev telefonunun telesekreterinde mesaj olup olmadığını kontrol etmek için çalışma odasına gitti.</p>

  <p>Üç mesaj vardı. Birincisi elektrik faturasında büyük indirim öneren tiz sesli bir kadındandı. İkinci mesajsa taşra aksanıyla konuşan bir adamdandı. Adam Gurney’in var olmayan tavuk çiftliği için ön onaylı kredisinin hazır olduğu bilgisini veriyordu. Üçüncüsüyse Madeleine’in ayırttığı <i>Kuzey Amerika Böcekleri</i> adlı kitabın ellerinde olduğu bilgisini veren Walnut Crossing kütüphanesindendi.</p>

  <p>Çalışma odasından yatak odasına doğru yönelirken biraz kestirebilirse bu ayakta uyuma halinden sıyrılabileceğini düşünüyordu. Ayakkabılarını çıkartıp kendini yatak örtüsü olarak kullandıkları yumuşak yorganın üzerine bıraktı. Uzaklarda uluyan çakalların seslerini duyabiliyordu. Sonra, rüya görmediği, derin bir uykuya daldı.</p>

  <p>Sabah saat 6:40’ta çalışma odasında çalan telefonun sesiyle uyandı.</p>

  <p>Madeleine mesaj bırakmaya başlamak üzereyken ahizeyi kaldırdı.</p>

  <p>“Buradayım,” dedi.</p>

  <p>“Ah, güzel! Sana ulaştığıma sevindim.”</p>

  <p>“Bir şey mi oldu?”</p>

  <p>“Rick’in nefes alış verişinde ciddi bir sorun var gibi görünüyor. Yaşam destek ünitesine bağladılar. Heather yıkılmış durumda.”</p>

  <p>“Ah, Tanrım. Herhangi başka bir şey oldu mu?”</p>

  <p>“Başka hiçbir şey bilmiyorum. Sadece doktor Heather’a ne anlattıysa onu biliyoruz. Bazı testler yapıyorlar. Sorunun ne olduğunu tespit etmeye çalışıyorlar. Beyninde düşünüldüğünden daha ciddi bir hasar olması mümkün. Bilmiyorum.”</p>

  <p>“Sadece dışarıdan herhangi bir müdahale oldu mu onu anlamaya çalışıyorum.”</p>

  <p>“David, kimse sana söylediklerimden fazlasını bilmiyor.”</p>

  <p>“Tamam. Peki. Orada Heather’la mı kalıyorsun?”</p>

  <p>“Heather ve Kim’le. Evet.”</p>

  <p>“Tamam. Dokuzda polis merkezinde toplantım var. Geçerken hastaneye uğrarım.”</p>

  <div style="margin-top:5%"></div>

  <p>Duş alıp üzerini değiştirdikten sonra White River’a gitmek üzere yola çıktı. Hava bir hayli kapalıydı. Yer yer çöken sis nedeniyle de yol her zamankinden yirmi dakika daha uzun sürdü. Mercy Hastanesi’nin otoparkına girdiğinde saat 8:30’du.</p>

  <p>Binaya girerken yolun kenarında iki polis aracının beklediğini fark etti.</p>

  <p>Madeleine ana lobide onu bekliyordu. Sarıldılar. Birbirlerinin kollarında her zamankinden daha uzun kalmışlardı. Sonra ayrıldıklarında Madeleine gülümsedi ama bu ifadesi gözlerindeki hüznü nasılsa biraz daha belirginleştirmişti.</p>

  <p>“Bir haber var mı?” diye sordu.</p>

  <p>“Önemli bir şey yok. Yeni testler, yeni tomografiler. Bir yerlerden başka bir uzman doktor gelecekmiş. Yoğun bakım servisini de geçici olarak ziyarete kapattılar.”</p>

  <p>“Heather nasıl?”</p>

  <p>“Tahmin edeceğin gibi perişan olmuş durumda.”</p>

  <p>“Onun yukarı çıkmasına izin veriliyor mu?”</p>

  <p>“Hayır. Şu an kafeteryada Kim’le oturuyor. Hiçbir şey yemeyecektir ama…” Devam edemedi. Sonra, “Tanrım, bu çok kötü bir durum,” diyebildi.</p>

  <p>Yürüteçle hareket edebilen, boyunluklu, bir gözü bandajlı, iri yarı bir adam yanlarından geçti. Madeleine söylenip sendeleye sendeleye yürümeye çabalayan adamın arkasından baktı. Sonra Gurney’e döndü. “Sen toplantına git. Burada yapabileceğin bir şey yok. Herhangi bir değişiklik olursa Beckert’ın en az bizim kadar hızlı haber alacağına eminim.”</p>

  <p>Belki sizden bile önce diye düşündü Gurney.</p>

  <div style="margin-top:5%"></div>

  <p>Sheridan Kline, Mark Torres, Dwayne Shucker ve Goodson Cloutz, Gurney geldiğinde yerlerini almışlardı. O da her zamanki yerine, kendisini onu aramadığını hatırlamasına neden olan soğuk bir baş selamıyla karşılayan Kline’ın yanına oturdu.</p>

  <p>Shucker elinin tersiyle, dudaklarının kenarında pudra şekeri gibi görünen yemek artıklarını sildi. Önünde bir kahve termosuyla ağzı açık bir kağıt yemek paketi vardı. Paketin üzerinde de DELILAH’S DONUTS yazıyordu.</p>

  <p>Gözünde siyah kör gözlüğüyle Cloutz parmaklarını masanın üzerine çaprazlamasına yatırdığı beyaz bastonunun üzerinde, sanki evcil yılanını seviyormuşçasına usul usul gezdiriyordu. Bakımlı tırnakları her zamankinden daha parlaktı.</p>

  <p>Torres kendini dizüstü bilgisayarında yaptığı işe kaptırmıştı.</p>

  <p>Tam dokuzda Beckert içeri girip Kline’ın karşısındaki sandalyesine geçti. Masanın ortasındaki sandalyesinin tam arkasında da geniş pencere yer alıyordu. Cezaevi sis yüzünden ancak siluet halinde seçilebiliyordu. Dosyayı masanın üzerine koyup, alışıldık hareketleriyle dosyanın ucunu masanın tam kenarına gelecek şekilde ayarladı.</p>

  <p>Sonra boğazını temizledi. “Günaydın beyler.”</p>

  <p>Masadakiler benzer bir şekilde hızlıca birbirleriyle selâmlaştı.</p>

  <p>Beckert duygusuz sesiyle sözlerine başladı. “Memurlarımızın vurulmasıyla SSB üyeleri cinayetlerini aydınlatmak için yürüttüğümüz soruşturmalarda nihai sonuca ulaşmamıza çok az kaldığını büyük bir memnuniyetle sizlere bildirmek isterim. Dedektif Torres birazdan Steele ve Loomis vakalarıyla ilgili ne durumda olduğumuzu açıklayacak. Ama önce Komiser Yardımcısı Turlock’un verdiği iyi haberleri sizlerle paylaşmak istiyorum. Gort Kardeşlerin mülklerinde bulduğumuz iple Jordan’la Tooker’ı bağlamakta kullanılanın birbirleriyle eşleştikleri laboratuvar analizi sonucu doğrulandı. Tutuklanma emri çıkartıyoruz. Baraj gölünün yukarısındaki eski taş ocağında saklandıklarını düşünmemiz için elimizde güçlü ipuçları var. Bir K9 takip köpeğiyle eğiticisi, müdahale timiyle birlikte bölgeye sevk edildi.”</p>

  <p>“Bunun sebebi ne?” diye sordu Gurney.</p>

  <p>“Anlayamadım?”</p>

  <p>“Onların taşocağında saklandıklarını düşünmenizin sebebi ne?”</p>

  <p>Beckert’ın yüz ifadesinden hiçbir şey anlaşılmıyordu. “Güvenilir muhbirlerimizden aldığımız bilgiler doğrultusunda.”</p>

  <p>“Kimliklerini bize açıklayamayacağınız muhbirler mi?”</p>

  <p>“Öyle.” Devam etmeden önce bakışlarını bir süre Gurney’in yüzünde sabitledi. “K9 timinin başarısı çok etkileyici. Gort Kardeşleri de kısa zamanda yakalayıp Sheridan’a sert bir iddianame hazırlama fırsatı vermelerini umuyoruz. Böylece ayaklanmayı körükleyenlerin yaratmaya çalıştığı ırksal gerginliği de azaltmış olacağız.”</p>

  <p>Shucker işaret parmağını hevesle Beckert’a doğru uzattı. “Az önce yakalanmalarından bahsettiğiniz o manyaklarla ilgili ben şahsen yakalama metnine <i>ölü ya da diri</i> ifadesinin eklenmesi taraftarıyım. Aslında acizane <i>ölü</i> olarak ele geçirilmeleri daha tercih edilebilir bir durum olacak.”</p>

  <p>Beckert yine herhangi bir tepki vermeyip sakin bir tavırla konuyu Steele-Loomis vurulma olaylarına getirdi. “Mark, sıra sende. Edindiğim izlenimler SSB üyesi üçüncü adamla ilgili derlediğiniz delillerin son derece inandırıcı olduğu yönünde. Aydınlat bizi.”</p>

  <p>Torres bilgisayarını yeniden açtı.</p>

  <p>Gurney, yan gözle hayranı bol Gort Kardeşlere sert bir iddianame hazırlamanın siyasi etkilerini düşünmenin neden olduğunu tahmin ettiği endişeli bir yüz ifadesine bürünen Kline’ı süzdü.</p>

  <p>Torres her zamanki hevesli tavrıyla anlatmaya başladı. “Son toplantımızdan beri çok önemli bulgulara ulaştık. Öncelikle Loomis olayında kullanılan kurşun üzerindeki ön balistik inceleme raporu, Loomis ve Steele olaylarında aynı tüfeğin kullanıldığını ortaya koydu. Buna ilave olarak Loomis’e ateş açılan yerde bulunan kovanın üzerindeki izlerle Steele olayı sonrası bulunan kovandaki izler birbiriyle örtüşüyor. Her iki kovan üzerindeki çekme tırnakları da aynı tüfeğin kullanıldığını doğruluyor.”</p>

  <p>“Poulter Caddesi’ndeki evde bulduğunuz parmak izleri de diğer evdekiyle örtüştü mü?”</p>

  <p>“Yan kapının üzerindeki izler birbirini tutuyor.”</p>

  <p>“Arka kapıdakiler tutmuyor mu? Oda kapısındakiler? Pencere pervazındakiler?”</p>

  <p>“Hayır, efendim. Sadece kovanlardaki ve yan kapıdakiler aynı.”</p>

  <p>“Evin başka yerinde taze parmak izi var mıydı?”</p>

  <p>“Garrett böyle bir iz tespit etmedi. Sizin arka bahçede bulduğunuz kaleme yapıldığını tahmin ettiğimiz bir çizik var. Bir de ayak izleri. Daha doğrusu bot izleri. Arka bahçede birkaç tane. Evin içinde yan kapının hemen yanında birkaç tane. Kısmen merdivenlerde ve ateş ettiği odada bir iki tane iz tespit ettik.”</p>

  <p>Sonra Torres, Poulter Caddesi’ndeki evin her iki yanındaki komşular, Gloria Fenwick’le Hollis Vitter’in anlattıklarının özetini geçti.</p>

  <p>“Şimdi bana daha önce tarif ettiğin grafik haritayı göstermenin tam sırası,” dedi Beckert.</p>

  <p>“Peki, efendim.” Birkaç mouse tıklamasının ardından şerifin başının üzerindeki monitör devreye girdi. Ekranda White River’ın sokaklarıyla hemen yan taraftaki Willard Parkı’nın haritası belirdi. Biri mavi diğeri kırmızı iki renkli çizgi Poulter Caddesi’ndeki aynı noktadan çıkıp şehir sokaklarında farklı rotaları takip ediyordu. Torres mavi çizginin saldırının gerçekleştiği evden çıkan Corolla’nın, kırmızı çizgininse motosikletin takip ettiği yolu temsil ettiğini açıkladı.</p>

  <p>Mavi çizgi White River’ın ana caddelerini izleyip, kundaklama olaylarının yaşandığı Grinton Bölgesi yakınlarındaki şehrin iş merkezlerinin bulunduğu yere ulaşıyordu. Ama kırmızı çizgi Bluestone’la Grington’un yan caddelerinde dolambaçlı bir güzergah takip edip Willard Parkı’nın köşesinde sonlanıyordu.</p>

  <p>Shucker önündeki paketten aldığı pudra şekerli donuttan dudaklarını bembeyaz yapacak kadar iri bir ısırık aldı. “Bana Corolla şoförü nereye gideceğini bilirken motosiklet sürücüsünün zerre fikri yokmuş gibi geldi.”</p>

  <p>“Her iki rotanın bittiği yerler, araçları bulduğumuz konumları mı gösteriyor?” diye sordu Kline.</p>

  <p>“Corolla için öyle, efendim. Araç bu sabah yaklaşık altı onda White River devriye polisi tarafından Sliwak Bulvarı’yla Kuzey Caddesi’nin köşesinde bulundu. Garrett Felder’la Shelby Towns şu an araçta detaylı inceleme yapıyorlar.”</p>

  <p>“Corolla için öyle, dedin. Bu, motosikletin bulunamadığı anlamına mı geliyor?”</p>

  <p>“Doğru, efendim. Haritadaki iki çizgiyi farklı şekillerde oluşturduğumuzu açıklamam gerekirdi. Poulter Caddesi’nden yola çıkan Corolla trafik kameralarıyla izlenen yolu kullandığı için elimizde takip ettiği rotanın video kayıtları var. Ama motosikletin rotasını güzergah üzerindeki görgü tanıklarının ifadelerine göre belirledik. Hollis Vitter’la görüşülmesinin ardından aynı zaman diliminde bir motosiklet sesi duyan veya gören birkaç kişi daha tespit ettik. Şansımıza o gün hava güzeldi ve çok fazla insan soluğu sokaklarda almıştı.”</p>

  <p>“Motosikletle ilgili bir bilgi var mı?”</p>

  <p>“Büyük motorlu, kırmızı bir arazi motosikleti.”</p>

  <p>“Plakası?”</p>

  <p>“Kimse almamış.”</p>

  <p>“Sürücü eşkali?”</p>

  <p>“Deri motosiklet kıyafeti varmış. Kaskın önü de kapalıymış. Başka bir bilgi yok.”</p>

  <p>“Ve motosiklet bulunamadı diyorsunuz.”</p>

  <p>“Haritadaki son nokta görgü tanıkları tarafından son görüldüğü yeri gösteriyor. Oradan parka girip hiç kimsenin göremeyeceği boş araziye yönelmiş olabilir.”</p>

  <p>“Pekala,” dedi Kline tam bir savcı ciddiyetiyle. “Corolla’yla ilgili bol miktarda görüntü var ama sokaklarda daha uzun süre dolaşmış olmasına karşın motosikletin hiç görüntüsü yok, doğru mu anlamışım?”</p>

  <p>“Evet, doğru, efendim.”</p>

  <p>Shucker donuttan iri bir ısırık daha aldı. Konuşurken ağzından masaya şeker kırıntıları uçuşuyordu. “Corolla’yla ilgili kayıtların herhangi birinde sürücünün görüntüsü var mı?”</p>

  <p>“Ben de oraya geliyordum, efendim. Elimizde sürücünün farklı açılardan, karanlıkta ve ışık altında yakalanmış çok sayıda görüntüsü var. Hiçbiri şahsın kimliğini ortaya koymaya yarayacak netlikte değil. Ama Albany laboratuvarı bu parçaları birleştirerek ihtiyacımız olan görüntüyü sağlayabilir. Görüntülerin en iyi kısımlarını birleştirerek çözünürlüğü yüksek, anlamlı bir görüntü oluşturabiliyorlar. En azından teoride yapabilmeleri lazım.”</p>

  <p>“Ne zaman?” diye sordu Kline.</p>

  <p>“Dijital dosyaları dün gece e-postayla gönderdik. Bu sabah telefonla da konuştum. Eğer şanslıysak toplantı bitene kadar haber alırız.”</p>

  <p>Kline pek inanmamış gibiydi. “Bu Albany için muhteşem bir sürat.”</p>

  <p>Şerif itici bir kahkaha patlattı. “Irk savaşı patlak verecek gibi olunca ilgi çekiyoruz demek ki.”</p>

  <p>Beckert saatine baktı. “Biraz hızlanalım, Mark. Kiracılarla ilgili ne tür bilgilere ulaştık?”</p>

  <p>“Burası bir hayli enteresan, efendim. Bu sabah tetikçi tarafından kullanılan her iki evin de kayıtları elimize ulaştı. Kira kontratlarının ikisi de Marcel Jordan adına.”</p>

  <p>Beckert’ın yüzünde anlık bir gülümseme belirir gibi oldu. “Bu da SSB’nin işe karışıp karışmadığıyla ilgili tüm kuşkuları ortadan kaldırmış oluyor.”</p>

  <p>Gurney’in yüzündeki ifade bir anlığına gözüne takıldı. “Siz aynı fikirde değil misiniz?”</p>

  <p>“Bunun olaya genel bakışımızla ilgili önemli destek sağlayan bir bulgu olduğuna katılıyorum. Tüm kuşkuların ortadan kalkmış olduğu yorumuysa benim tercih etmeyeceğim bir yaklaşım.”</p>

  <p>Beckert bir süre Gurney’i süzüp sonra sakin bir tavırla Torres’e döndü. “Bize söyleyebileceğin başka bir şey var mı?”</p>

  <p>“Albany’den büyütülmüş fotoğraflar gelinceye ve Garrett’in Corolla’yla ilgili hazırladığı rapor elimize ulaşıncaya dek başka bir şey yok.”</p>

  <p>“Albany demişken,” dedi Beckert, Kline’a bakarak. “Bilgisayarcılar Steele’in telefonuyla ilgili size döndüler mi?”</p>

  <p>“Tam bir rapor yok henüz. Bu yüzden size bilgi vermedim. Teknisyenlerden biriyle dün görüştüm. İlk incelemede ilgimizi çekecek herhangi bir bulguya erişemediklerini söyledi. Bana son üç ay içinde aranan numaralarla gelen çağrıların listesini e-postaladı. Steele bu telefonu karısını, Hawaii’deki kız kardeşini, civardaki sinema salonlarını, dişçisini, bir elektrikçiyi, bölgedeki restoranları, Angina’daki evlere servis yapan bir pizzacıyı, Larvaton’daki bir spor salonunu, Home Depot mağazasını ve bunun gibi birkaç yeri aramak için kullanmış. Kız kardeşini aramasını saymazsak kişisel hiçbir kayıt yok. Ayrıca öldürüldüğü geceki o tuhaf mesaj dışında da ne kaydı olmayan kontörlü bir hattan ne de gizli numaradan gelen herhangi bir mesaj veya arama tespit edilmiş. Kısacası üzerinde durmayı gerektirecek hiçbir şey yok. Bir iki güne kadar sonuç raporlarını gönderecekler.”</p>

  <p>Beckert’ın o anlık gülümseyişi yine belirdi. “Yani tam bir kuru gürültü.”</p>

  <p>“Tuhaf,” dedi Gurney.</p>

  <p>Kline başını hızla ona doğru çevirip merakla yüzüne baktı.</p>

  <p>“Neymiş tuhaf olan?” diye sordu Beckert.</p>

  <p>“Rick Loomis’in arandığından ve aradığından hiç bahsedilmemiş.”</p>

  <p>“Bunun neresi tuhaf?”</p>

  <p>“Anladığım kadarıyla çok sık görüşüyorlarmış.”</p>

  <p>“Belki e-postayı tercih ediyorlardır.”</p>

  <p>“Yanıt bu olmalı,” dedi Gurney, bunun yanıt filan olmadığına gayet emin olarak.</p>

  <p>“Tamam,” dedi Beckert sanki bir kapıyı hızla kapatıyormuşçasına. “Kimsenin söyleyeceği bir şey kalmadıysa şimdilik..</p>

  <p>“Benim var,” dedi şerif. “Benim misafirhanedeki bazı konuklara Devalon Jones’un Dannemora’daki rehabilitasyonu süresince Corolla’sını ne yaptığıyla ilgilendiğimi bildirmemin ardından bana aracı Blaze Lovely Jackson’a bıraktığı bilgisi ulaştı. Yani tetikçinin kullandığı araba ona emanetmiş. Bu, düşünülmesi gereken çok önemli bir nokta.”</p>

  <p>Kline hayretle, “Tanrım, Goodson, son toplantıda onun Jordan’la Tooker cinayetlerinin sorumlusu olabileceğini söylemiştin. Şimdi de Steele ve Loomis’i de mi ekliyorsun?”</p>

  <p>“Kendi kafamdan birini bir yere ekliyor değilim, sayın savcım. Sadece sokakları bilen bir adamın bana anlattığını söyledim size.” Cloutz, beyaz bastonunun üzerindeki parmaklarını yavaşça aşağı yukarı hareket ettirmeye yeniden başlamıştı. Bu Gurney’e giderek daha itici geliyordu. Hislerini sesine yansıtmamaya çalıştı. “Size bunu söyleme karşılığında ne kazandı?”</p>

  <p>“Neredeyse hiçbir şey. Ona verdiği bilginin soruşturmada ne kadar işimize yaradığına bakacağımı, karşılığında alacağı ödülün de o koşullar altında belirleneceğini söyledim. <i>O koşullar altında</i> lafını hep sanki iyi bir ödülü ifade ediyormuş gibi gülerek söylerim. Eğitimsiz insanlar üzerinde bu sözcükler hep işe yarar. Bu kez de öyle oldu. Adam bana anlattıkça anlattı. Örneğin, Bayan Jackson’ın gizli bir aşığı olduğunu söyledi. Bence bu da üzerinde durulması gereken bir başka şey.”</p>

  <p>Kline bunu anlayamamıştı. “Onun cinsel yaşamının konuyla ilgisini…”</p>

  <p>“Onun kiminle düşüp kalktığının konuyla hiç alakası yok. İlginç olan, kadının bunu gizli tutmaya çalışması. İnsanın aklına neden böyle yapmış diye bir düşünce sokuyor.”</p>

  <p>Beckert birkaç saniye bunu zihninde evirip çevirdi sonra başını iki yana salladı. “Şu an için önemli olan şey olaya SSB’nin karışmış olduğuna dair kanıtları artırması. Polis karşıtı, tehditkar konuşmalar yaparak, silahlı eylemlerin gerçekleştirildiği evleri kiralayarak, tetikçiye kullanması için araç temin ederek bunu yapmıştır. Mevzu dışı ayrıntılarla işi karmaşık hale getirmeye gerek yok. Karmaşıklık halkın anlamasını güçleştirir. Bu net olarak anlaşıldı, değil mi?”</p>

  <p>“Ne kadar basit o kadar iyi,” dedi Shucker.</p>

  <p>“Keşke benim dünyam bu kadar basit olmasa,” dedi Cloutz, sesine neredeyse şehvet dolu bir tonlama vererek. “Ama ne demek istediğinizi anladım,” diye ekledi. “Bir yanda basitçe ifade edilen yasalar var, diğer yanda da kanunsuzluk.”</p>

  <p>Beckert yan gözle Gurney’e baktı.</p>

  <p>Ama o hiçbir şey söylemedi.</p>

  <p>Sessizlikte bariz bir çatışma kokusu vardı.</p>

  <p>Artık her ne olacaksa, Torres’in bilgisayarına yeni e-posta geldiğini bildiren yüksek bir bing sesiyle ertelendi.</p>

  <p>Torres gözlerini heyecanla açarak, “Albany bilgisayar laboratuvarından,” dedi. “E-postanın eki var. Sanırım Corolla’nın beklediğimiz büyütülmüş bir görüntüsü olmalı.” İki klik sesinin ardından ekran sürücü koltuğundaki genç bir adamın yakın sayılabilecek görüntüsüyle doldu. Fotoğraf ön camdan çekilmişti ama ham görüntüdeki parlama tamamen giderilmiş gibi görünüyordu. Fotoğraf etkileyici derecede netti. Yüz ayrıntıları açıkça seçiliyordu.</p>

  <p>Genç adamın alnından toplayıp arkada fazla sıkmadan atkuyruğu yaptığı kızıla çalan sarı saçları çukura kaçan gözleriyle sert yüz hatlarını iyice ön plana çıkarmıştı.</p>

  <p>Donutunun son lokmasını ağzına götürmek üzere olan Shucker’ın eli havada kalakaldı. “Bu çocuk hiç de yabancı gelmedi bana.”</p>

  <p>Kline başıyla onayladı. “Evet. Onu daha önce gördüğüme eminim.”</p>

  <p>Gurney de bu yüzü daha önce - Marv ve Trish Gelter’ın evindeki o büyük ekranda - görmüştü ama adı aklına gelmiyordu.</p>

  <p>Beckert gözlerindeki bakış kadar soğuk bir sesle adamın adını söylediği anda o da hatırladı. “Cory Payne.”</p>

  <p><i>“Cory Payne.”</i> Şerif bu adı sanki ağızda kötü bir tat bırakıyormuşçasına yüzünü ekşiterek söyledi. “Siyahi Zırvalıklara Çanak Tutan Salak Beyazlar’ın arkasındaki herif değil mi bu?”</p>

  <p>“Siyahilere Adalet Arayan Beyazlar,” diye düzeltti Torres sakin bir sesle.</p>

  <p>Şerif kısa, kaba bir kahkaha attı.</p>

  <p>“Cory Payne,” diye tekrarladı Kline yavaşça. “Onu RAM’ın tartışma programlarında görmüştüm.”</p>

  <p>“Nazi fırtına birliği,” dedi Shucker.</p>

  <p>Kline, “Nasıl?” diye sordu şaşırarak.</p>

  <p>“Polise o adı takmış,” dedi Shucker. “Emniyet güçlerinin her yaptığı herifin tüylerini diken diken ediyor nedense.”</p>

  <p>“Onu avazı çıktığı kadar bağırarak nutuk atarken her gördüğümde bana tribünlere oynuyormuş gibi geliyor,” dedi Kline. “Yeniyetme zırvalıkları. Hep öyle gördüm onu. Sadece konuşup duran bir tip olarak.”</p>

  <p>“Ben de öyle düşündüğümü itiraf etmeliyim,” dedi şerif. “Onun televizyondaki sesi bana hep büyük köpeklere uzaktan havlayıp duran küçük bir köpeğin sesi gibi gelmişti. Birilerine ateş etme cesareti gösterebileceği hayatta aklıma gelmezdi.”</p>

  <p>“Bu da hiçbir şeyden tam manasıyla emin olmamak gerektiğini gösteriyor,” dedi Shucker elindeki donutun son parçasına bakarak. “Bazen en kötüler bakmayı en son akıl edeceğimiz kişilerin arasından çıkar. Tıpkı kocasını parçalayıp cesedini on yıl boyunca derin dondurucuda saklayan, Zippy-Mart’taki küçük sevimli Doris vakasında olduğu gibi.”</p>

  <p>“On iki,” dedi şerif. “Tam zamanı cesedin parçalarının sarıldığı gazetelerin tarihlerinden anlaşılmıştı.”</p>

  <p>Beckert aniden ayağa kalkıp, adeta sıkılmış bir yumruk misali sert tonlamayla, “Bu kadar yeter, beyler,” dedi. “Hepimiz Payne’in bilgiçlik taslayan o zırvalarına kandık. İşin aslı bu. Çok hassas bir durumdayız. Zaman son derece önemli. Dedektif Torres, derhal Cory Payne için yakalama emri çıkartın.”</p>

  <p>“Cinayet şüphelisi olarak mı?”</p>

  <p>“John Steele olayı için evet. Loomis olayı için de adam öldürmeye tam teşebbüs şüphelisi olarak. Baylor Puckett’i arayıp arama izni de çıkarttıracağım. Judd Turlock onun gibi halkı kışkırtmaya eğilimli tiplerle ilgili bir dosya tutuyor. Sana Payne’in adresini verir. Payne’in karşı koyabilme ihtimaline karşı müdahale ekibi desteğiyle birlikte derhal oraya git. Evi giriş çıkışa kapatıp her şeyi kayda geçir. Payne’in kişisel eşyalarından parmak izlerini al. İzleri Garrett’le Shelby’nin arabada ve tetikçinin saldırıyı gerçekleştirdiği evlerde tespit ettikleri her şeyle karşılaştır. Basından gelecek her türlü soruyu benim büroma yönlendir. Saat başı bana bilgi ver. Önemli bir şey olursa da beklemeden hemen ara. Soracağın bir şey var mı?”</p>

  <p>“Hayır, efendim.”</p>

  <p>“O zaman git!” Beckert’ın yüzünde bir dizi nahoş olasılığı aynı anda düşünen birine has bir ifade belirmişti.</p>

  <p>Torres dizüstü bilgisayarını kapatıp hızla toplantı odasını terk etti.</p>

  <p>“Ona arabayı veren kaltağı tutuklamamanın bir nedeni mi var?” diye sordu şerif imalı bir tonla.</p>

  <p>“Onu izlemeyi tercih edeceğim. Hareketlerinden, bize anlatmak isteyeceklerinden daha fazlasını öğrenebiliriz.”</p>

  <p>Kline’ın gözleri parladı. “Cory Payne’in onun…”</p>

  <p>Beckert sözünü kesti. “Goodson’ın gammazcısının sözünü ettiği dedikodu doğrultusunda Payne’in onun gizli aşığı olabileceğini düşünmüyor muyum? Sanırım bu üzerinde çalışmamız gereken bir husus.”</p>

  <p>“Eğer doğruysa bu çok net bir suç nedeni olacak.”</p>

  <p>“Zaten elimizde gayet iyi bir suç nedeni var,” diye müdahale etti şerif. “Polislerden nefret eden herif polislere ateş açtı. Bu kadar basit.”</p>

  <p>“Ama bu daha iyi,” dedi Kline. “Beyaz çılgın aşık, siyahi eylemci sevgilisini etkilemek için polis vurdu. Jüri romantik suç nedenlerine bayılır. Ne kadar baştan çıkartıcı olursa o kadar iyidir.”</p>

  <p>Beckert iyiden iyiye gerilmişti. “Beyler, bizler durumumuzu aynı şekilde muhafaza etmeliyiz. Basının sansasyonel haberler vermesine yol açacak en ufak bir harekette bulunmamalıyız.” Saatine baktı. “Bir sonraki adımı konuşmak üzere saat ikide yeniden toplanalım. Dört saatlik ara biraz uzun olabilir, kusura bakmayın ama bu durum öncelik arz ediyor. Sheridan, ofisi en uzakta olan sensin. İstersen koridorun sonundaki odayı kullanabilirsin.” Kline ona teşekkür etti. Beckert başka bir şey söylemeden toplantı salonunu terk etti.</p>
</body>
</html>