<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>11</h1>

  <p>Ahırdan eve iki farklı patika uzanıyordu. Birincisi çayırın hemen yanından geçen, araçla gelip giderken de kullanılan yoldu. Daha dönemeçli olanıysa çayırın orman tarafından geçerek kıvrılıp, kümesin ve bahçenin diğer tarafına ulaşırdı.</p>

  <p>Gurney ikinci yolu tercih etti. Dikkatini ormandan gelen seslere, kokulara, yaprak hışırtılarına, güzel havaya, sık eğreltiotları arasında açmış küçük mavi çiçeklere verip, Thrasher’ın giderken söylediği şeyin neden olduğu, tam adını koyamadığı huzursuzluk hissinden kurtulmaya çabalıyordu.</p>

  <p>Uzun yoldan eve doğru yaklaşırken kasaba yönünden gelen bir aracın sesini duydu. Hemen ardından da ahırın köşesini dönen küçük arabayı gördü. Araba iyice yavaşlayıp köşeyi döndü, sonra da yokuşu tırmanmaya başladı.</p>

  <p>Araba, evin on, on beş metre yakınında, Gurney’in Outback’nin hemen yanında durdu. Kapıyı açıp araçtan inen kadın bir an öylece durdu. Kadının Kim Steele olduğunu tahmin eden Gurney ona doğru adımlarını sıklaştırdı. Tam seslenmek üzereydi ki kadın arabaya geri döndü. Aracı geri döndürmeye çalıştı. Ama arka tekerleklerden biri köstebek oyuklarından birine girince bunu yapamadı.</p>

  <p>Gurney geldiğinde kadın elleriyle direksiyona sımsıkı yapışmış, hıçkıra hıçkıra ağlıyordu. Siyah, kıvırcık saçları darmadağındı. Yorgunluktan bitmiş gibi görünüyordu.</p>

  <p>Gurney karşısındaki kadının siyahi olduğunu görünce ilk anda bir hayli şaşırdı. Neticede bu durum zihninde taşralı beyaz bir polisin evli olduğu kişiyle ilgili oluşturduğu imaja hiç uymuyordu. Beklentisinin sığlığı ve onun altında yatan, kaynağı da aslında pek de gizli olmayan önyargının neden olduğu rahatsızlık hissiyle boğazını temizledi.</p>

  <p>“Bayan Steele?”</p>

  <p>Saatlerdir ağladığı şiş gözlerinden kolayca anlaşılıyordu.</p>

  <p>“Bayan Steele?”</p>

  <p>Burnunu çekip, bakışlarını direksiyonda sabitledi. “Lanet olası… aptal… araba.”</p>

  <p>“Aracınızı traktörümle çekip oradan çıkarırız. Siz eve buyurun. Ben arabanızla ilgilenirim. Olur mu?”</p>

  <p>Gurney sorusunu yinelemek üzereyken kadın kapıyı açıp indi. Gurney kadının bluzunun düğmelerinin yanlış iliklendiğini fark etti. Hava gayet sıcak olmasına karşın üzerindeki bol kot ceketi ısınmaya çalışıyormuşçasına çekiştirip düzeltti.</p>

  <p>Gurney önden gidip küçük metal sehpanın yanındaki sandalyelerden birini gösterdi. “İçecek bir şey alır mısınız? Su ya da kahve?”</p>

  <p>Kadın başını iki yana sallayarak oturdu.</p>

  <p>Gurney de karşısındaki sandalyeye geçti. Kadının yüzündeki kederi, bitkinliği, kararsızlığı ve öfkeyi net biçimde görebiliyordu.</p>

  <p>Sakin bir ses tonuyla, “Kime güvenebileceğini bilmek çok zor, değil mi?” dedi.</p>

  <p>Kadın şaşırıp Gurney’in yüzüne daha dikkatle bakmaya başladı. “Siz emekli bir polissiniz, değil mi?”</p>

  <p>“NYPD, cinayet masasından emekli dedektifim. Yirmi beş yıllık hizmetimin ardından emekliye ayrıldım. Üç sene önce buraya, Walnut Crossing’e taşındık.” Duraksadı. “Beni neden görmek istediğinizi söylemek ister misiniz?”</p>

  <p>“Emin değilim. Hiçbir şeyden emin değilim.”</p>

  <p>Gurney gülümsedi. “Bu iyi bir şey olabilir.”</p>

  <p>“Neden?”</p>

  <p>“Bence karmaşık olan durumlara kuşkuyla yaklaşmak son derece gerçekçi bir tutumdur.”</p>

  <p>Kafasının karıştığı, ne yapacağını bilemediği, ancak Madeleine’le konuşup değerlendirdikten sonra karar verebildiği zamanları düşünüyordu. Acaba Kim Steele’in de kocasıyla benzer bir ilişkisi var mıydı? Belki de kadın kuşkularından kocasıyla yaptığı konuşmalarla sıyrılıyordu.</p>

  <p>Yanaklarından yaşlar süzülmeye başlarken, başını iki yana sallayarak, “Özür dilerim,” dedi. “Zamanınızı almamalıydım.”</p>

  <p>“Zamanımı almıyorsunuz.”</p>

  <p>Kadın başını kaldırıp yüzüne baktı.</p>

  <p>Gurney gözlerinden kadının zihninde verdiği savaşı ve nihayetinde de bir karara vardığını okuyabiliyordu.</p>

  <p>Gurney’in, büyük bir ihtimalle kocasına ait olduğunu düşündüğü bu yüzden de durup durup sarınıyor olmasını bir hayli dokunaklı bulduğu üzerindeki kot ceketin cebine elini sokup bir cep telefonu çıkardı. Dokunmatik ekranda birkaç işlem yaptıktan sonra telefonu Gurney’in görebileceği şekilde tuttu. Gurney almak için elini uzattığındaysa telefonu geri çekti.</p>

  <p>“Ben tutarım,” dedi. “Siz sadece yazılanları okuyun.”</p>

  <p>Bu bir kısa mesajdı. <i>“Kıçını kolla. Bu gce sni gebrtip SSB’yi suçlayacaklar</i>.”</p>

  <p>Gurney mesajı üç kez okudu. Tarihi ve saati kontrol etti. Mesaj John Steele’in öldürüldüğü akşam, vurulmasından yaklaşık bir saat önce gönderilmişti.</p>

  <p>“Nedir bu?”</p>

  <p>“John’un telefonunda bu mesajı buldum.”</p>

  <p>“Telefon neden hâlâ sizde? Olay yeri inceleme ekibi telefonu istemedi mi?”</p>

  <p>“Bu telefon yanında değildi. Görevdeyken hepsi BlackBerry kullanır. Bu, John’un kendi telefonu. Evde bırakmıştı.”</p>

  <p>“Mesajı ne zaman buldunuz?”</p>

  <p>“Dün sabah.”</p>

  <p>“Polise gösterdiniz mi?”</p>

  <p>Kadın başını iki yana salladı.</p>

  <p>“Çünkü…”</p>

  <p>“Mesaj. Orada yazılanlar.”</p>

  <p>“Sizin için başka anlamlar da mı içeriyor?”</p>

  <p>Güneş ışığı doğrudan üzerine vuruyor olsa da cekete daha bir sarıldı. “Dikkatli olması için uyarılmış. Bu birinin onun için endişelendiği, onun yanında olduğu manasına gelmez mi?”</p>

  <p>“Bu kişinin emniyetten biri olduğunu mu düşünüyorsunuz?”</p>

  <p>“Ne düşüneceğimi bilmiyorum.”</p>

  <p>“Kocanız düşmanları olan ilk polis değil. Bazen en iyi polislerin en korkunç düşmanları olur.”</p>

  <p>Bakışları buluşunca kadın başını sallayarak Gurney’i onayladı. “John işte öyle bir polisti. En iyisi. Dünyadaki en iyi insandı. Müthiş dürüsttü.”</p>

  <p>“Sizce onun yaptığı herhangi bir şeyi, emniyette ondan daha az dürüst birileri tehdit olarak algılamış olabilir mi?”</p>

  <p>Kadın derin bir nefes aldı. “John evde işten bahsetmeyi sevmezdi. Sadece bir keresinde telefonla konuşurken kulağıma çalınmıştı. Son olaylarla ilgili, kanıtların şüpheli olduğuna, gözaltındaki ölümlerle, camdan atılan şüphelilerle ilgili birtakım yorumlar yapıyordu. Siz tam olarak ne kastedildiğini biliyorsunuzdur, değil mi?”</p>

  <p>Gurney başıyla onayladı. Bazı emniyet mensuplarının, polis kurşunuyla öldürülen kurbanın silahlı olduğuna dair ‘delil’ olması için yanlarına kaynağı kolayca gizlenebilecek, takibi olanaksız bir tabanca almadan hiçbir yere gitmediklerini bilirdi.</p>

  <p>“Hangi olayı araştırması gerektiğini nasıl biliyordu?”</p>

  <p>Kadın duraksadı. Tedirgin olmuş gibiydi. “Belki birileriyle teması vardı.”</p>

  <p>“Onu özellikle bazı olayları incelemeye yönlendiren birileri mi?”</p>

  <p>“Belki.”</p>

  <p>“Siyahileri Savunma Birliği’nden birileri mi?”</p>

  <p>“Gerçekten bilmiyorum.”</p>

  <p>Kadın çok kötü bir yalancıydı. Ama bunun hiçbir sakıncası yoktu. Gurney asıl iyi yalan söyleyenlerden endişe ederdi.</p>

  <p>“Size bu sorunların kaynağının teşkilatın hangi noktalarına kadar eriştiğine dair herhangi bir şey söyledi mi?”</p>

  <p>Kadın hiçbir şey söylemedi. Ama gözlerine ışık tutulmuş tavşan gibi hareketsiz kalışından cevabı belliydi.</p>

  <p>“Sizden bana gelmenizi kim istedi?”</p>

  <p>“Geçen sene çözdüğünüz Peter Pan cinayetiyle ilgili yazılanları okumuştum. Olayın ardındaki yozlaşmış polisi ortaya çıkarmıştınız.”</p>

  <p>Bu açıklama gerçek gibi görünüyordu.</p>

  <p>“Beni nerede bulacağınızı nereden biliyordunuz?”</p>

  <p>Bir kez daha gözlerine ışık tutulmuş tavşan gibi bakakaldı. Bu da kadının doğruyu söyleyemeyeceği ama yalan da söylemek istemediği anlamına geliyordu. Gurney bunun zor durumda kalmış dürüst bir insanın göstereceği mantıklı bir tepki olduğu kanaatindeydi.</p>

  <p>“Tamam,” dedi. “Şimdilik onun üzerinde durmayalım. Benden ne yapmamı istiyorsunuz?”</p>

  <p>Kadın bu kez duraksamadan yanıt verdi. “Kocamı kimin öldürdüğünü bulmanızı istiyorum.”</p>
</body>
</html>