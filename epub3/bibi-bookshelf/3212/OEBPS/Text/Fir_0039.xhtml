<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>39</h1>

  <p>Gurney güneybatıya, yan yana sıralanmış vişne koruluklarıyla uçsuz bucaksız gibi görünen arazilerin yanından geçerken aklına marketteki boş bakışlı çocuk takılmıştı. Çocuğun o hali Amerika kırsalındaki çürümeyi gözler önüne seriyordu.</p>

  <p>Elbette sorunlar yalnızca kırsalda değildi. Şehirler yaşanamayacak kadar kirlenip tehlikeli bir hale bürünmüştü. Ama burada, doğanın eşsiz güzelliğiyle bu topraklarda yaşayanların umutsuzluklarının oluşturduğu tezat çok daha belirgindi. Daha da kötüsü, aşırı kutuplaşma çağı sorunun kaynağın tespitini de imkansız hale getiriyordu. Buna ırkçı yaklaşımlar, kökleri eskilere dayanan nefretler, siyasi oyunlar eklenince çözüm erişilemeyecek kadar uzakta kalmıştı.</p>

  <p>Bu düşüncelerin yarattığı duygular yavaş yavaş depresyona doğru sürüklenmesine neden oluyordu ki telefonu çaldı. Ekranda sadece ‘özel numara’ yazısı belirmişti.</p>

  <p>“Ben Gurney.”</p>

  <p>“Dave! Sana ulaşabildiğime sevindim. Ben Trish Gelter.”</p>

  <p>“Trish. Merhaba.” Onu en son hayvan barınağı için yapılan bağış toplama kampanyasında, daracık elbisesiyle gördüğünü hatırladı. Zaten odanın diğer tarafına yöneldiğinde, arkadan görünüşü kolay kolay unutulacak gibi de değildi. “Bu ne sürpriz. Nasılsınız?”</p>

  <p>“Değişir.”</p>

  <p>“Neye göre değişir?”</p>

  <p>“Sizi ne kadar çabuk görebileceğime göre.”</p>

  <p>“Beni mi?”</p>

  <p>“Şu korkunç vurulma olayları üzerinde çalıştığınıza dair bir söylenti var.”</p>

  <p>“Bunu kimden duydunuz?”</p>

  <p>“Ben de bunu sormanızdan korkuyordum, isimlerle aram hiç yoktur. Doğru mu peki?”</p>

  <p>“Aşağı yukarı. Neden?”</p>

  <p>“Polisin olayı çözdüğünü sanıyordum.”</p>

  <p>Gurney bir şey söylemedi.</p>

  <p>“Ama siz öyle düşünmüyorsunuz?”</p>

  <p>“Henüz ne düşüneceğime emin olamadım.” Duraksadı. “Sizin bana söylemek istediğiniz bir şey mi var?”</p>

  <p>“Evet. Ama telefonda olmaz.”</p>

  <p><i>Ama telefonda olmaz.</i> Bu cümleyi biri daha kurmuştu ama kim diye kısa bir süre düşündü. Sonra Larvaton Restoran’da buluşma teklifi yapan, buluşmaya gelirken de vurulan Rick Loomis’e ait olduğunu hatırladı.</p>

  <p>“O zaman nasıl?”</p>

  <p>“Yüz yüze.” Bunu en çok sevdiği seks pozisyonundan bahsediyormuş gibi söylemişti.</p>

  <p>Gurney duraksadı. “Şimdi söyleyemez misiniz?”</p>

  <p>“Çok karışık.” Sanki biraz alınmıştı. “Ayrıca sizi görmek istiyorum.”</p>

  <p>Gurney bir kez daha tereddütte kaldı. “Nerede buluşmamızı istersiniz?”</p>

  <p>“Burada olabilir. Ben dışarı çıkamıyorum. Benim Porshe serviste. Marv da birkaç günlüğüne Hamptons’a Ferrari’yle gitti.”</p>

  <p>Gurney hemen yanıt vermeyince ekledi. “Lockenberry’nin size uzak olduğunu biliyorum ama sizi derhal görmem gerek.”</p>

  <p>Kocasının evde olmayışı ve derhal görmem gerek ifadesi biraz kafa karıştırıcıydı.</p>

  <p>“Ne kadar çabuk gelebilirsiniz?” diye sordu.</p>

  <p>Gurney bunu farklı açılardan düşündü. Bu farklı açılardan bazıları diğerlerine göre sanki biraz da dikkat dağıtıyordu. Bu yüzden de doğru nedenlerle doğru kararı verdiğine emin olmaya çalıştı. “Şu an bir görüşme yapmak üzere Pennsylvania’ya gidiyorum. Belki bugün akşamüstü görüşebiliriz. Ya da akşam?”</p>

  <p>“Benim için ikisi de uygun. Ben buradayım. Sizi tekrar görmek çok güzel olacak.”</p>

  <p>Trish Gelter’ın telefonu Gurney’in kuzeydoğu kırsalındaki ekonomik ve sosyal çöküşle ilgili düşünceleri bir kenara iterek yerini Gelterlar’ın evindeki bağış toplantısından aklında kalanlara bırakmıştı. Trish, Marv’ın yanına gelip, Dell Beckert’ın telefonda olduğunu söyleyince, Marv onunla görüşmek üzere derhal partiyi terk etmişti.</p>

  <p>Gelter’la Beckert arasında nasıl bir ilişki olduğunu o zaman da merak etmişti. Ama şimdi aynı sorunun yanıtını öğrenme isteği artmıştı. Zihninden ihtimalleri geçirirken GPS artık evlerin giderek seyrekleştiği bölgede onu yönlendirmeyi sürdürüyordu. Sonunda da hedefine, Merle Tabor’un evine uzanan yolun başına ulaştığını bildirdi.</p>

  <p>Black Mountain Hollow yolu zorlukla bulunacak kadar küçüktü. Yol tabelasının uzun zamandan beri hedef tahtası olarak kullanıldığı anlaşılıyordu. Paslı kurşun delikleriyle dolu bu tabeladaki harfler ancak ne yazdığına dair bir fikriniz varsa okunabilecek haldeydi.</p>

  <p>Dar, virajlı, tekerlek izleriyle biçimlenmiş yol, taşlarla ve derin su birikintileriyle doluydu. Yukarı doğru çıktıkça su birikintileri kaybolsa da taşlar, tekerlek izleri ve keskin virajlar hiç eksilmedi. Gurney’in aracının kilometre sayacına göre beş kilometre kadar gittikten sonra bu toprak yol kenarında seyrek ağaçların sıralandığı bir fundalığa, sonrasında da çimenlik bir açıklığa ulaştı. Sağ tarafta üzeri çamur lekeleriyle dolu bir Toyota kamyonetle eski bir Suzuki motosiklet vardı. Hemen karşı taraftaysa sıradan bir kütük kulübeden biraz daha genişçe, yeşil metal çatılı, uzun sundurmalı, küçük pencereli bir ev vardı. Bu çimenlik açıklığın sınırını kenarlarındaki böğürtlen çalılıkları belirliyordu.</p>

  <p>Gurney motosikletin yanına park etti. Aracından indiğinde duyduğu seslerin boksörlerin kullandığı kum torbasına atılan yumrukların sesleri olduğunu bir zamanlar kendi de benzeri idmanlar yaptığından hemen anlamıştı. Seri ve güçlü yumruklar bir hayli ilgisini çekti. Evin sol tarafından geldiğini tahmin ettiği sese doğru yöneldi.</p>

  <p>“Bay Tabor?” diye seslendi.</p>

  <p>Ses devam ediyordu.</p>

  <p>“Bay Tabor?”</p>

  <p>“Buradayım.”</p>

  <p>Sesin bu kadar yakından gelmesi Gurney’i çok şaşırtmıştı.</p>

  <p>Kamyonetin diğer tarafındaki adam Gurney’i büyük bir merakla süzüyordu. Aşağı yukarı yetmiş yaşlarındaki adam kamyonet kasasına dayadığı kaslı kollarıyla son derece zinde görünüyordu. Darmadağınık saçı iyice kırlaşmışsa da bir zamanlar kızıl olduğu anlaşılıyordu.</p>

  <p>Gurney gülümsedi. “Sizinle tanıştığıma memnun oldum, efendim. Adım Dave Gurney.”</p>

  <p>“Kim olduğunuzu biliyorum.”</p>

  <p>“Ah.”</p>

  <p>“Haber hızlı yayılır.”</p>

  <p>“Telefonda konuştuğum polis memuru sayesinde mi?”</p>

  <p>Tabor bir şey söylemedi.</p>

  <p>“Sizin burada ulaşılmaz olduğunuzu sanıyordum.”</p>

  <p>Tabor omuz silkti. “Adamın arabası var. Benim de adresim belli.”</p>

  <p>“Ziyaretimin bu derece ilgi çekeceğini hiç düşünmemiştim.”</p>

  <p>“Harlan sizi internette araştırmış. Siz büyük şehrin büyük bir yıldızısınız. Ama bana Butris County’nin tarihi ne diye ilginizi çekiyor söylemedi.”</p>

  <p>“New York, White River’daki olaydan haberdarsınızdır herhalde. İki polis memurunun…”</p>

  <p>Tabor sözünü kesti. “Duydum.”</p>

  <p>“O zaman olayı araştıran kişinin de…”</p>

  <p>“Dell Beckert. Küçük bir kasaba polis şefine göre bir hayli ilgi çekiyor.”</p>

  <p>“İstifa etiğini biliyor musunuz?”</p>

  <p>“Bunu sanki çok büyük bir jest yapıyormuş gibi, allayıp pullayarak yaptığını işittim. Oysa başka çaresi yokmuş ki. Neticede suçlu olan oğlu.”</p>

  <p>“Şu an soruşturmayı yöneten amirin Judd Turlock olduğunu biliyor muydunuz?”</p>

  <p>Tabor, Gurney’e uzun süre polislik yapmışlara has, ne düşündüğünü belli etmeyen yüz ifadesiyle uzunca bir süre baktı. “Bundan haberim yoktu.”</p>

  <p>Gurney kamyonetin etrafından dolaşıp adamın yanına gitti. “Bana onların dostluklarının çok eskiye dayandığı söylendi.”</p>

  <p>“Sizi buraya kadar sürükleyen şey de bu mu?”</p>

  <p>“Ayrıca Turlock’un Bayard-Whitson Akademi’de karıştığı olayla ilgili sizin bana bazı bilgiler verebileceğiniz de söylendi.”</p>

  <p>“Ben bir şeyi mi atlıyorum?”</p>

  <p>“Anlayamadım?”</p>

  <p>“Neden görev başındaki bir polis şefinin geçmişini araştırıyorsunuz? Resmi mi yoksa özel bir konu mu bu?”</p>

  <p>“Katledilen polislerin eşleri adına hareket ediyorum.”</p>

  <p>“Turlock’la sorun mu yaşıyorlar?”</p>

  <p>“Konu bundan çok daha önemli olabilir. Beckert’ın oğlunun aleyhindeki delillerde sizin yol tabelanızdaki deliklerden fazla boşluk var.”</p>

  <p>Tabor sert görünümlü elini kaldırıp düşünceli bir tavırla çenesini ovaladı. “Bunu bir tek siz mi düşünüyorsunuz?”</p>

  <p>“Turlock’la birlikte görev yapan bir dedektif de farklı düşünmüyor.”</p>

  <p>“Birinin çocuğa iftira attığı kanaatinde misiniz?”</p>

  <p>“Evet.”</p>

  <p>Adam bir kez daha ifadesiz bakışlarla Gurney’i süzdü. “Bunun neredeyse otuz sene önce Butris County’de olanlarla ne alakası var?”</p>

  <p>“Bilmiyorum. Turlock’la ilgili çok olumsuz şeyler hissediyorum. Belki de bu hislerimi doğrulayacak bir şeyler arıyorum. Ya da onun gerçekte kim olduğuna dair başka bir bakış açısı peşindeyim.” Duraksadı. “Bununla alakalı başka bir şey daha var. Beckert büyük bir ihtimalle eyalet başsavcılığına oynayacak. Kazanırsa Turlock’ta hemen başsavcı sözcülüğü görevine getirilir. Bu da gayet yüksek bir mevkii. İşte beni huzursuz eden de bu.” Tabor’un çene kasları gerilmişti. Uzun süren bir sessizliğin ardından sanki bir karara varmış gibi görünüyordu. “Telefonuna bakmama müsaade et.”</p>

  <p>Gurney telefonunu çıkartıp gösterdi.</p>

  <p>“Kapat.”</p>

  <p>Kapattı.</p>

  <p>“Görebileceğim bir yere koy.”</p>

  <p>Gurney telefonunu kamyonetin kasasına koydu.</p>

  <p>“Bu söyleyeceklerimin kaydedilmesini istemiyorum,” dedi Tabor. Duraksayıp kendi ellerine baktı. “Bu konudan yıllardır bahsetmedim. Elbette hâlâ aklıma geliyor. Hatta bir zamanlar kabus gördüğüm de olmuştu.”</p>

  <p>Bu kez sustu. Bu seferki sessizliği az öncekinden de uzundu: Sonra Gurney’le bakışları buluştu. “Judd Turlock zihinsel engelli siyahi bir genci kendini asmaya ikna etti.”</p>

  <p>“Ne?”</p>

  <p>“Bayard-Whitson yerleşkesinin arkasında, bir kısmı yüzmeye müsait bir dere vardı. Dere kıyısında da büyük bir karaağaç kök salmıştı. Gençler dallarına ip bağlayıp su üzerinde sallanırlardı. Turlock’la Beckert bir gün oraya gitmişti. Dere kıyısında onlardan biraz ileride oturan üçüncü biri daha vardı. Ve bir de derenin sığ kısmında, üzerinde iç çamaşırlarıyla oturan George Montgomery oradaydı. Aşçı yamağının oğlu George yirmi yaşındaydı ama zihinsel yaşı beş ya da altıydı. Olanlarla ilgili iki farklı öykü var. Dere kıyısındaki diğer çocuk tarafından anlatılan birinci öyküye göre; Turlock, George’u gelip kendilerine katılmaya çağırmış. George utana sıkıla yanlarına gitmiş. Turlock suyun üzerinde sallanabilmek için ipi nasıl tutması gerektiğini göstermiş. Ama ipi boynuna dolamasının daha güvenli olacağı, bu sayede suya düşmeyeceği kısmını göstermeyip anlatmakla yetinmiş. George de kendisine söyleneni yapmış. Ve suyun üzerinde sallanmaya başlamış.” Tabor gergin bir ses tonuyla konuşmaya devam etmeden önce biraz durdu. “İşte böyle. George kuş uçmaz kervan geçmez bir derenin üzerinde ayaklarını savurup çırpınmaya başlamış. Ta ki ölünceye kadar.”</p>

  <p>“Turlock’un öyküsü nasıldı?”</p>

  <p>“George’a tek kelime bile etmediğini, George’un dere kenarına gelip herkesin yaptığı gibi sallanmak istediğini ama bir şekilde ipin boynuna dolandığını ve kendilerinin de ona hiçbir şekilde erişemediklerini anlattı.”</p>

  <p>“Ve Beckert da aynı öyküyü doğruladı, değil mi?”</p>

  <p>“Elbette.”</p>

  <p>“Dere kenarındaki çocuk yalan makinesine bağlandı ve testi geçti. Biz onu son derece sağlam bir tanık olarak kabul ettik. Savcı da Turlock’u kasıtsız cinayet suçlamasıyla ve de yetişkin olarak yargılanması talebiyle mahkemeye sevk etmemiz gerektiği kanaatindeydi.”</p>

  <p>“Yani mahkemede bir tarafta dere kenarındaki çocuğun, diğer tarafta da Turlock’la Beckert’ın söyledikleri karşılaştırıldı.”</p>

  <p>“Hiç o aşamaya gelinmedi. Çocuk ifadesini değiştirdi. Ne söylendiğini tam duyamadığını söyledi. Belki de Turlock, George’a ipi sakın boynuna dolamaya kalkma demişti. Belki de bu konuyla ilgili en ufak bir şey söylememişti.”</p>

  <p>“Biri onu ikna mı etti?”</p>

  <p>“Turlock’un ailesi. Çok para verdiler. Adalet sistemindeki çürümenin tarihi çok eskilere dayanıyor. Neyse. Sonuçta yargıç bizim talebimizi geri çevirdi ve dosyayı gizli kategorisine aldı. Bazen… bazen ona George’a yaptığının aynısını yapmamak için kendimi zor tuttuğum zamanlar oldu. İpte çırpınan o çocuk hep gözümün önüne gelip durdu. Şimdi bile bunları düşününce keşke o gün düşündüklerimi gerçekleştirseydim diyorum.”</p>

  <p>“Anladığım kadarıyla Beckert da en az Turlock kadar işin içindeymiş.”</p>

  <p>“Kesinlikle. Olayı şekillendirmeye çalıştığımız günlerde onu nasıl olaya dahil edeceğimiz üzerinde kafa patlatmıştık ama biz bir sonuca varamadan konu kapanıverdi.”</p>

  <p>“O günlerde olanların belki de Beckert’ın fikri olabileceğini hiç düşünmüş müydünüz?”</p>

  <p>“Çok şeyi düşünmüş, değerlendirmiştik.”</p>

  <p>Sessizliği bu kez Gurney bitirdi. “Eğer sakıncası yoksa neden buraya yerleştiğinizi sorabilir miyim?”</p>

  <p>“Buraya taşınırken arkamda pek fazla bir şey bırakmadım. Montgomery vakası her şeyi değiştirdi. Ben soruşturmaya bir hayli agresif yaklaşmıştım. Turloek ailesinin aşağılık oğulları hakkında neler hissettiğimi gayet iyi biliyorlardı. Civardaki ırkçıları engelli bir siyahiyi bir beyazdan üstün tuttuğuma dair söylemlerle kışkırttılar. O günlerde kızım, zaten sonrasında da evlendiği, bir siyahiyle çıkıyordu. Çok kötü tepkiler aldık. Emekliliğe kalan günleri saymaya başlamıştım. Bir an evvel oradan uzaklaşmazsam birinin gırtlağını sıkacağımın farkındaydım.”</p>

  <p>Bu seferki sessizliği kum torbasından gelen, biraz öncekinden daha güçlü sesler böldü.</p>

  <p>“Kız torunum,” dedi Tabor.</p>

  <p>“İşi biliyor gibi.”</p>

  <p>Tabor başıyla onaylayıp kamyonetin arkasından dolandı. Gurney’e kendisini izlemesini işaret edip büyük kulübenin uzak köşesine doğru yürüdü.</p>

  <p>Bahçenin kısmen gölgelik, çimenlerin oldukça seyrek olduğu bu kısmında, zayıf ama kuvvetli görünen genç bir kız, üzerinde şort ve tişörtüyle meşe ağacının dallarına asılmış deri bir kum torbasına sağlı sollu sert darbeler savuruyordu.</p>

  <p>“Orada bir zamanlar salıncağı asılıydı.”</p>

  <p>Gurney öfkeli yumrukları seyretti. “Siz mi öğrettiniz?” Tabor’un gözlerinde gurur dolu bakışlar belirdi. “Birkaç noktanın altını çizdim.”</p>

  <p>En fazla on iki yaşında görünen kızın melez olduğu da bir bakışta anlaşılıyordu. Teni koyu karamel rengindeydi. Gözleriyse yeşildi. Gurney’e bir an için yan gözle bakar gibi olsa da kum torbasına yönelik dikkati hiç dağılmamıştı.</p>

  <p>“Güçlü,” dedi Gurney. “Size mi çekmiş?”</p>

  <p>“Benim onun yaşındaki halimden daha iyi. Ayrıca hep A alan bir öğrenci. Ben hiç öyle değildim.” Duraksadı. “Belki bu dünyayı kurtaracak kişi odur. Sence şansı var mı?”</p>

  <p>“Bu konsantrasyon ve kararlılıkla çoğundan şanslı.”</p>

  <p>“Zenci kızların çoğundan mı demek istediniz?” Sesinde ani bir saldırgan tonlama belirmişti.</p>

  <p>“Çoğu siyahi, beyaz, melez her türlü ırktan… kızdan, erkekten daha çok şansı var demek istedim.”</p>

  <p>Tabor başını iki yana salladı. “Doğruluğun hakim olduğu bir dünyada öyle olabilirdi. Ama burası öyle bir yer değil. Gerçek dünya hâlâ George Montgomery’yi öldüren dünya.”</p>
</body>
</html>