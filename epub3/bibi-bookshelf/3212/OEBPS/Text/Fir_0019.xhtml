<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>19</h1>

  <p>Gurney, Kim Steele ile yaptığı görüşmenin sonlarına doğru telefonunun titreşmesiyle bir arama geldiğini fark etmesine karşın konuşmanın duygusal akışına zarar vermemek adına çağrıyı yanıtlamaya kalkmamıştı.</p>

  <p>Şimdi, otoyola doğru yönelmeden önce aracını Fishers Yolu sapağında çalılıklara doğru yöneltip, bırakılan mesajı dinledi. Arayan Sheridan Kline’dı. Kendini tanıtma gereği bile duymamıştı. Zaten kendini üstün gören tonlamalarıyla hafif genizden gelen ses tonu kimliğini hemen ortaya koyuyordu.</p>

  <p>“Umarım bu mesajı kısa sürede alırsın. Programda değişikliğe gittik. Toplantı saatimiz on ikiye alındı. Önemli gelişmeler var. Öğle saatinde. Orada ol!”</p>

  <p>Gurney saate baktı. 11:04.</p>

  <p>Trafik olmazsa White River’a on bir buçukta ulaşabileceğini tahmin ediyordu. Daha önceki, White River Emniyeti’yle sürtüşmemek adına, olay yerinden uzak durma kararına rağmen şimdi yalnızca video görüntülerinde gördüğü bölgeyi bir de çıplak gözle görebilmek için en azından arabayla oradan geçme isteği duydu.</p>

  <p>Tahmin ettiği gibi trafik yoktu. Otoyoldan çıktığında saat tam 11:29’du. White River çıkışındaki rampadan sonra yemyeşil ağaçların, geniş çayırların ortasında insan yapımı bir çirkinlik abidesi gibi duran kent yolu başlıyordu. Kapanmış Handsome Brothers taşocağının hurdaya çıkmış büyük nakliye araçlarının yanından geçip, duman ve kül kokusunun arabanın içine kadar girdiği kasabaya girdi.</p>

  <p>White River haritasında gördüğü sokakların yerleşimini hatırlamaya çalışarak ana caddeden geçip camları, kapıları tahtalarla kapatılmış binaların sıralandığı Grinton bölgesine, oradan da Willard Parkı’na doğru yöneldi.</p>

  <p>Buradan parkın yanından geçen yola saptı. Çok kısa bir süre sonra da üzerinde Polis - Girilmez tabelalarının olduğu, sarı barikatlara ulaştı.</p>

  <p>Arabasını burada bırakıp barikatın arasından geçerek, çift şerit çekilerek iyice güvenlik altına alınmış bölgeye dek yürüdü. Burası gösterinin düzenlendiği alanın köşesini, en alçak dalları yerden en az beş, altı metre yüksekteki çam ağacını ve kaldırımın bir kısmını kapsıyordu. Kaldırımda geniş, dağınık, kırmızı - kahverengi arası bir leke vardı.</p>

  <p>Gurney olay yeri inceleme uzmanlarının işlerini çoktan bitirdiklerine emindi. Bu yüzden onun varlığı delillere zarar verme riski taşımıyordu. Yine de güvenlik şeridinin diğer tarafına geçerken saygı ifadesi olarak yerdeki lekeye basmamaya çalıştı.</p>

  <p>Ağaca yakından baktığında kurşunun yumuşak sayılabilecek ağaç gövdesinde açtığı oyuğu görebiliyordu. Yan taraflara da kurşunu çıkarmak için başka oyuklar açılmıştı.</p>

  <p>Gömlek cebinden çıkardığı tükenmez kalemini kurşunun açtığı oyuğa soktu. Böylece kalem hem kurşunun giriş açısını hem de kabataslak da olsa geldiği yönü göstermiş oluyordu. Bu açı da olay dosyasında işaretlenen mermi yolunun doğruluğunu ortaya koyuyordu. Kalemin gösterdiği yöne baktığında, karşıdaki apartmanların üçüncü ya da dördüncü katından ateş edilmiş olması gerektiği anlaşılıyordu.</p>

  <p>Dürbününün torpido gözünde olmasını umarak arabasını bıraktığı barikata doğru yöneldi. Ama aracının yanında bir polis arabası görünce bu niyetinden vazgeçti. Ekip otosundan inen memurun yorgun görüntüsünden mesai saatinin sonuna gelmiş olduğu anlaşılıyordu. Büyük olasılıkla resmi bir işaret olup olmadığını tespit etmek için bir süre Outback’e bakan polis sonra Gurney’e döndü.</p>

  <p>“Bugün nasılsınız, efendim?” Soru şekilsel olarak dostane gibi görünse de hiç de öyle değildi.</p>

  <p>“Gayet iyiyim. Ya siz?”</p>

  <p>Polis Gurney’in sözlerini meydan okuma gibi algılayarak ifadesini sertleştirdi.</p>

  <p>“Yasak bölgede olduğunuzun farkında mısınız?”</p>

  <p>“Meslektaşız. Bölge savcısının ekibindenim.”</p>

  <p>“Öyle mi?”</p>

  <p>Gurney bir şey söylemedi.</p>

  <p>“Sizi daha önce hiç görmedim. Kimliğinizi görebilir miyim?” Gurney cüzdanını çıkartıp Kline’dan aldığı kimliği uzattı. Polis kimliğe şüphe dolu gözlerle bakıp, “Savcının ekibi mi? Jimmy Crandell’i tanıyor musunuz?” diye sordu.</p>

  <p>“İsmen sadece Sheridan Kline’ı tanıyorum.”</p>

  <p>Polis dudaklarını büzerek biraz düşündü.</p>

  <p>“Her neyse, şu an yasak bölgedesiniz. Sizden burayı terk etmenizi rica edeceğim.”</p>

  <p>“Bu yasak savcılık dedektiflerini de mi kapsıyor?”</p>

  <p>“GASAKE herkes için geçerli.”</p>

  <p>“GASAKE ne ki?”</p>

  <p>“Girişleri Asli Soruşturma Ekibi Kontrol Eder.”</p>

  <p>“Güzel kısaltmaymış. Kasabalıların icadı mı?”</p>

  <p>Polis ensesine kadar kızardı. “Bunu tartışmayalım. Bizim bir prosedürümüz var. Ve o da derhal buradan ayrılmanızı hükmediyor. Sizin savcı eğer isterse amirime şikayette bulunabilir. Ancak barikatı geçmek istiyorsanız önce izin almanız gerek. Şimdi ya derhal gidin ya da aracınızı çektirtirim.”</p>

  <p>Kırmızı suratlı, ufak gözlü polis Gurney aracını çevirip White River merkezine doğru yönelinceye dek arkasından baktı.</p>

  <p>Beş dakika sonra polis merkezinin renksiz, kasvetli binasının otoparkına ulaştı. Aracını Kline’ın büyük siyah cipinin yanına park etti. İnmeye yelteneceği sırada telefonu çaldı. Ekranda gizli numara yazıyordu.</p>

  <p>“Ben Gurney.”</p>

  <p>“Ben Rick Loomis. Kim Steele sizin benimle görüşmek istediğinizi söyledi. Numaranızı da o verdi.” Sesinden genç, ciddi ve kesinlikle taşralı olduğu anlaşılıyordu.</p>

  <p>“Kim olduğumu, olayla nasıl ilgilenmeye başladığımı anlattı mı?”</p>

  <p>“Anlattı.”</p>

  <p>“Ve siz de olayları… John’la birlikte araştırdığınız olayları benimle konuşmak istiyorsunuz, değil mi?”</p>

  <p>“Belli bir noktaya kadar. Ama telefonda olmaz.”</p>

  <p>“Anlıyorum. En kısa sürede nasıl görüşebiliriz?”</p>

  <p>“Ben bugün çalışmıyorum ama biraz işim var. Bahçeyi ekime hazırlamam lazım. Üç buçukta Lucky Larvaton Restoran’da buluşalım mı? Angina’da. Eski On Numaralı Yol’un geçtiği yerde.”</p>

  <p>“Bulurum.”</p>

  <p>“Tamam. Üç buçukta görüşürüz.”</p>

  <p>“Rick, bir şey daha var. Anlatacaklarım birileriyle paylaşabilir miyim?”</p>

  <p>Adam duraksadı. “Belki. Ama önce benim onları kontrol etmem gerekir.”</p>

  <p>“Tamam. Teşekkürler.”</p>

  <p>Telefonu cebine koyup binaya yöneldi.</p>

  <p>İç karartıcı toplantı odasında her zamanki yerine, Bölge Savcısının yanına oturdu. Durup durup vızıldayan floresanın sesi, neredeyse sürekli aynı sesin yankılandığı NYPD ofislerindeki eski günlerini hatırlamasına ve bir an için oraya geri dönmüş gibi hissetmesine neden oldu.</p>

  <p>Kline onu başıyla selamladı. Çok kısa bir süre sonra dizüstü bilgisayarıyla Torres içeri girdi. Gergin ama kararlı görünüyordu. Masanın ucundaki Şerif Cloutz sanki minyatür bir orkestrayı yönetiyormuş gibi parmaklarını sallayıp duruyordu. Beckert’ın sert bakışlarındansa herhangi bir şey okumak çok zordu.</p>

  <p>Boş iki sandalyeyse Judd Turlock’la Dwayne Shucker’a aitti. Şerif zaten nemli dudaklarını bir kez daha ıslattı. “Artık başlamamız lazım.”</p>

  <p>“Belediye başkanıyla soruşturma şefi gelmedi henüz,” dedi Kline.</p>

  <p>“Bugün bizim Shuck’ın Rotary Kulübünde toplantısı var, ” dedi Şerif. “Orada beleş öğle yemeği ve yeniden seçilmek için konuşması gereken önemli insanlar olacak. Sizce buraya gelir mi?”</p>

  <p>“Birazdan öğreniriz,” dedi Beckert. Masanın üzerindeki telefonunu bir santim kendine doğru çekip ekranına baktı. “Saat on ikiyi bir geçti. Hadi başlayalım. Dedektif Torres, Steele cinayeti ile ilgili hangi noktadayız, hangi bulgulara eriştik, kısa süre içinde neleri bulmayı umuyoruz, anlat.”</p>

  <p>Torres sandalyesinde hafifçe doğruldu. “Peki, efendim. Son toplantımızın ardından önemli fiziksel ve görsel kanıtlara ulaştık. Silahın ateşlendiği daireyi bulup inceledik. Dairede barut kalıntısı ve Willard Parkı’ndaki ağaçtan çıkartılan kurşunun ait olduğu kovanı bulduk. Çeşitli yerlerde tespit ettiğimiz parmak izlerini kayıt altına aldık. Kovandaki parmak izleriyle üzerinde muhtemelen DNA kalıntısı olan objeler tespit ettik. Hatta…”</p>

  <p>Cloutz müdahale etti. “Ne tür kalıntılar?”</p>

  <p>“Bir kağıt mendilde bir miktar kanlı sümük, üzerinde kan izi bulunan bir yara bandı, analiz için yeterli miktarda kök tespit ettiğimiz saç kılı.”</p>

  <p>“Hepsi bu mu?”</p>

  <p>“Hatta tüfeği sabit tutmak için kullanılan tripodu da bulduk. Grinton Köprüsü’nün altında, nehirde bulduğumuz tripodun üzerindeki parmak izleri de son derece belirgin. Dahası, dairenin bulunduğu binaya gelen aracın görüntülerine de ulaştık. Araç, kurşunlanmadan kısa bir süre önce binanın arka tarafındaki otoparka girip olayın hemen ardından da ayrılmış. Aynı aracın köprüye girerken ve köprüden çıktığı andaki görüntüleri de elimizde. Sokağın aydınlatması yetersiz olsa da görüntüyü netleştirmeyi ve plakayı okumayı başardık.”</p>

  <p>“Yani suikastçının kimlik bilgisine ulaştık mı diyorsunuz?”</p>

  <p>“Aracın kimlik bilgisine ulaştık. 2007 model siyah bir Toyota Corolla. Ruhsat sahibinin adı ve adresiyse, Devalon Jones, Otuz Dört Simone Caddesi, Grinton olarak tespit edildi.”</p>

  <p>Kline öne doğru eğildi. “Geçen yıl öldürülen Laxton Jones’la bir akrabalığı var mı?”</p>

  <p>“Kardeşi. Devalon, Jordan, Tooker ve Blaze Lovely Jackson’la birlikte SSB’nin kurucu üyelerinden.”</p>

  <p>Kline gülerek, “Bu olayı memnuniyet verici bir yöne çevirir,” dedi. “Devalon gözaltına alındı mı?”</p>

  <p>“İşte o noktada sorun var, efendim. Adam bir aydır tutuklu zaten. Dannemora’da şu an. Hakkında ağır cezayı gerektiren eylemleri nedeniyle birkaç suçlama var. Kuzeyde bir yerde, bir Kızılderili kumarhanesinde güvenlik görevlisinin kafasını kırmış.” Kline’ın gülümsemesi silindi. “Yani arabasını başka biri kullanmış. Belki başka bir SSB üyesi. Onu da kontrol ediyorsunuzdur herhalde?”</p>

  <p>“Şu an üzerinde çalışıyoruz.”</p>

  <p>Beckert, Şerife döndü. “Goodson, şu Devalon Jones denen herif arabasını birine vermişse, senin cezaevindeki işbirliğine meyilli konukların bir şeyler biliyor olabilir. Bu arada biz de Dannemore’un müdürünü arayıp, Jones’u bilgi vermeye ikna edebilir mi diye bir soralım.”</p>

  <p>Cloutz konuşmadan önce dudaklarını bir kez daha yaladı. “Biri Devalon’a aracın ruhsatının ona ait olmasının polis katiline araç temin ederek yardımcı olduğu manasına geldiğini açıklasın ki kendi özgür iradesiyle bize bunu neden yaptığını anlatıp isim vermesi gerektiğini yoksa canına okuyacağımızı anlasın.” Parmaklarını yeniden oynatmaya başladı. Aynı hayali ezgiyi, daha sessiz bir tempoda çalıyordu.</p>

  <p>Beckert, Cloutz’a bakan Torres’e döndü. “Suikastçının bulunduğu binaya yaklaşan ve ayrılan aracın görüntüleri var dedin. Bize gösterebilir misin?” Bu bir emirdi, soru değil.</p>

  <p>Torres bilgisayarına dönüp birkaç tuşa dokundu. Duvardaki monitörde, çöp torbalarının etrafa saçıldığı pis bir sokağın loş görüntüsü belirdi. Bir araba yaklaşıp kameranın görüş alanından geçerek bir sonraki kavşağa yöneldi.</p>

  <p>“Burası Girder Caddesi,” dedi Torres. “Görüntüler ön taraftaki döviz bürosunun güvenlik kamerasına ait. Görüntüyü netleştirmek için üzerinde biraz çalıştık. Bu aracı izleyin.”</p>

  <p>Küçük, siyah bir sedan araç ekranda belirdi. Kavşaktan hemen önce binanın arka tarafındaki park alanı ya da pasaj girişi gibi görünen yere doğru döndü.</p>

  <p>“Bu silahlı saldırının gerçekleştirildiği bina. Oradaki geçitten binanın arka kapısına ulaşılıyor. Çözümlediğimiz zaman akışına göre araç, saldırının yirmi iki dakika öncesinde buraya ulaşıyor. Şimdi yirmi altı dakika ileri alalım. Yani tam olarak saldırıdan dört dakika sonrasına. Ve… işte… bakın araç yeniden belirdi… dönüyor…kavşağa yöneliyor… Oradan da Bridge Caddesi’ne sapıyor.”</p>

  <p>Ekranda daha geniş ama eşit derecede karanlık, her iki yanında çelik kepenkleri kapalı dükkanların sıralandığı başka bir cadde göründü. “Bu kısım SÖMP’ün trafik ışığına yerleştirdiği kameradan alındı.” Durup Gurney’e hitaben, “Suç Önleme ve Müdahale Programı,” diye açıkladı. “Daha suç işlenmeden müdahale….”</p>

  <p>Açıklamasını yarıda bırakıp ekranı gösterdi. “Bakın… işte… şu bizim hedef aracımız. Batıya, Bridge Caddesi’ne doğru ilerliyor. Bakın… hemen orada… Köprü Kapalı tabelasını geçip, ilerlemeye devam ediyor.”</p>

  <p>Kline o yoldan köprüden başka bir yere gitmenin mümkün olup olmadığını sordu.</p>

  <p>“Hayır, efendim. Sadece köprüye.”</p>

  <p>“Geçmek mümkün mü peki?”</p>

  <p>“Evet, sadece konileri kenara çekmek yeterli. Ve gerçekten de böyle yapılmış.”</p>

  <p>“Peki ya sonra? Aracın köprüyü geçtikten sonra nereye gittiği belli mi?”</p>

  <p>“O yöndeki kameraların zarar görmüş olması bunu bilmemizi olanaksızlaştırıyor. Ama bu yolun gecenin karanlığından istifade ederek nehre bir şey atmak için tercih edildiğini düşündük. Kısa süre içinde de haklı olduğumuz ortaya çıktı. Tüfeği sabitlemek için kullanılan tripodu da böyle bulduk.”</p>

  <p>Ekranı gösterdi. “İşte… aynı araç… köprüden geri dönüyor.” Kline’ın gülümsemesi geri döndü. “İyi iş başardınız, dedektif.” Gurney merakla başını kaldırdı. “Mark, tripodun ne için kullanıldığını nasıl anladınız?”</p>

  <p>“Kanıt tetikçinin bulunduğu apartman dairesinde çektiğimiz fotoğraflarda gizli.” Birkaç tuşa basınca ekranda bu kez bir daire kapısı fotoğrafı belirdi. Daire kapısının üzerindeki yıpranmış, soluk levhada 5C yazılıydı. Bir sonraki fotoğrafsa aynı yerden ama bu kez kapısı açık dairenin görüntüsünü yansıtıyordu.</p>

  <p>“Size asıl göstermek istediğim fotoğraflar biraz daha ileride,” dedi Torres. “Ama sıraya sokacak zamanım olmadı.”</p>

  <p>“Sizi içeri kim aldı?” diye sordu Gurney.</p>

  <p>“Kapıcı.”</p>

  <p>Gurney, Willard Parkı’nda yarım kalan incelemesini, ağaca saplanan kurşunun izlemiş olabileceği yolu şöyle bir düşündü. Kurşun üç farklı binadan gelmiş olabilirdi. “O daire olduğuna nasıl emin oldunuz?”</p>

  <p>“Bir ihbar aldık.”</p>

  <p>“Telefonla mı?”</p>

  <p>“Mesajla.”</p>

  <p>“İsimsiz bir mesaj mı yoksa kimin gönderdiği belli mi?” Beckert müdahale etti. “Kaynaklarımız hakkında konuşmama kuralımız var. Hadi devam edelim.”</p>

  <p>Bir sonraki fotoğraf dairenin küçük girişinden çekilmiş, geniş, eşyasız odayı gösteriyordu. Odanın diğer ucunda açık bir pencere vardı. Sonraki fotoğrafsa odanın ortasından çekilmişti. Açık pencereden şehir manzarası görünüyordu. Gurney alçak binaların arkasında kalan uzun çam ağaçlarıyla kuşatılmış çimenlik alanı görebiliyordu. Biraz daha yakından bakınca sarı güvenlik şeridini, az önce önünde bir polisle tartıştığı girilmesi yasak bölgeyi gördü. Bu dairenin bir suikastçı için gösterinin gerçekleştiği alandaki hemen herkesi hedef alabileceği konumda olduğu açıktı.</p>

  <p>“Tamam,” dedi Torres belirgin bir heyecanla. “Şimdi en önemli kanıtlara geliyoruz.”</p>

  <p>Ekrana yansıttığı fotoğraf aynı odanın zemin seviyesinden çekilmişti. Bir radyatörün alt yarısıyla altında kalan tozlu zemin görünüyordu. Gurney radyatörün gölgesinde kalmış, duvara yakın yerde parıldayan bir kovan gördü.</p>

  <p>“30.06 kalibre,” dedi Torres. “Bulduğumuz kurşunla aynı.”</p>

  <p>“Üzerinde belirgin izler de var galiba?”</p>

  <p>“İki tane. Büyük bir ihtimalle biri başparmak diğeri de işaret parmağı olmalı. Çünkü kurşunu mekanizmalı tüfeğe yerleştirmek için böyle tutarız.”</p>

  <p>“Tüfeğin mekanizmalı olduğunu biliyor muyuz?”</p>

  <p>“Son elli yılda üretilmiş 30.06 kalibrelik tüfeklerin çoğu mekanizmalıdır. Balistik, kovan çekme tırnağı ve fişeklik izi incelemesini bitirdiğinde daha kesin bir fikrimiz olacak.”</p>

  <p>Sonraki fotoğrafta ahşap zemin görünüyordu. Torres kapının tozlu yüzeyindeki üç soluk izi işaret etti. Her biri yaklaşık on sentlik madeni para büyüklüğünde, birbirlerinden yaklaşık birer metre arayla konumlanmış üç iz, hayali bir tripodun konumunu gösteriyordu.</p>

  <p>“Bu küçük izleri görüyor musunuz?” dedi Torres. “Nehirde bulduğumuz tripod tam bu izlere denk geliyor. Ayrıca yüksekliği de amaçlanan noktayı net görebilmesi için son derece uygun.”</p>

  <p>“Yani John Steele’in başının arkası demek istiyorsunuz?” dedi Gurney.</p>

  <p>“Evet. Doğru.”</p>

  <p>Torres sonraki fotoğrafa geçti. Burada bir duş teknesi, kirli bir lavabo ve klozet vardı. Sonraki iki yakın çekim fotoğraftaysa sifonun metal düğmesiyle klozetin içi görünüyordu. Suyun üzerinde buruşturulmuş renkli bir kağıt parçasıyla rengi uçmuş bir yara bandı yüzüyordu.</p>

  <p>“Bu konuda şansımız yaver gitti,” dedi Torres. “Sifonun düğmesinde parmak izi bulduk. Ayrıca klozette bulduklarımızın üzerinde hem parmak izi hem de DNA kalıntıları var. Kağıt bir hazır yiyecek paketi. Üzerinde net olarak tespit edebildiğimiz üç parmak izi var. Yara bandındaysa kan izi var.”</p>

  <p>Kline iyice canlanmıştı. “Parmak izlerini araştırdınız mı? Herhangi bir sonuç var mı?”</p>

  <p>“Bölge ve eyalet ölçeğinde bir sonuç alamadık. Verileri ulusal sisteme girdik. Washington’da yüz milyondan fazla parmak izi kaydı var. Yani umutluyuz. Tabii en kötü olasılıksa şu: Eğer suikastçı hiç tutuklanmamışsa kayıtlarda parmak izi de yoktur. Ama öyle de olsa, şahsın kim olabileceği hususundaki seçenekleri iyice azaltırsak, elimizde kovan ve tripod gibi çok geçerli kanıtlardan da yaralanarak bu dairede kimin olduğunu kolayca ispat edebileceğiz. Ayrıca değinmediğim bir husus daha var. Bridge Caddesi’ndeki bir güvenlik kamerası tetikçinin aracının yandan görüntüsünü kaydetmiş. Burada sürücünün yandan seçilebilen bir görüntüsü de var. Ham görüntüde seçilemiyor. Ama Albany’deki bilgisayar laboratuvarında çok güçlü büyütme yazılımından var. Bu sebeple o konuda da umutluyuz.”</p>

  <p>Yaptığı sunum Beckert’ın telefonuna gelen mesajın sesiyle noktalanmış oldu.</p>

  <p>“Yüzü görünürse oyunun sonuna yaklaştık demektir,” dedi Kline.</p>

  <p>Torres masadakilere bakıp, “Sorusu olan var mı?” diye sordu. Beckert telefonundaki mesaja yoğunlaşmış gibiydi.</p>

  <p>Şerif itici gülümseyişiyle, “Eğer biz Devalon’un aracını kimin kullandığını tespit edebilirsek, Albany’nin sihirli büyütme işi tam bir tabuta çakılan son çivi vakası olacak. Bu fotoğraf müthiş bir şey. Jüri buna bayılacaktır.”</p>

  <p>“Bay Kline?” dedi Torres.</p>

  <p>“Şu an için sorum yok.”</p>

  <p>“Dedektif Gurney?”</p>

  <p>“Sadece meraktan soruyorum. Suyun derinliği ne kadar?” Torres şaşırarak, “Klozetin mi?” diye sordu.</p>

  <p>“Nehrin.”</p>

  <p>“Tripodu bulduğumuz yer mi? Aşağı yukarı bir metre.”</p>

  <p>“Pencerenin çerçevesinde ya da pervazlarında herhangi bir iz var mıydı?”</p>

  <p>“Eski soluk birtakım izler vardı. Ama yeni bir iz yoktu.”</p>

  <p>“Daire kapısında?”</p>

  <p>“Aynı.”</p>

  <p>“Banyo kapısında ve küvette?”</p>

  <p>“Aynı.”</p>

  <p>“Binada silah sesi duyan birini bulabildiniz mi?”</p>

  <p>“Silah sesi duymuş olabileceklerini düşünen birkaç bina sakiniyle konuştuk. Ama pek emin değiller. Orası insanların polisle konuşmayı ya da herhangi bir şeye tanık olmayı kolay kolay isteyecekleri bir muhit değil.” Avuçlarını bu konuda bir şey yapamayacağını göstermek istercesine yukarı kaldırdı. “Başka sorusu olan?”</p>

  <p>“Benden bu kadar. Teşekkürler, Mark. İyi çalışmışsınız.” Genç dedektif kendine, yaptığı işin verdiği tatmin duygusuyla hafifçe gülümseme izni vermiş gibiydi. Bu haliyle Gurney’e ilk evliliğinden olan yirmi yedi yaşındaki oğlu Kyle’ı hatırlattı. Sonrasında da onu araması gerektiği aklına geldi. Kyle tıpkı babası gibi kendini başkalarından uzak tutmaya eğilimliydi. Bu yüzden görüştüklerinde çok iyi vakit geçirseler de bu çok nadir gerçekleşen bir durumdu. Kendisine onu aramaya, hatta yemeğe çağırmaya söz verdi.</p>

  <p>Beckert’ın sesi onu düşüncelerinden uzaklaştırdı.</p>

  <p>“Jordan’la Tooker cinayetleri konusunda elde ettiğimiz gelişmeleri paylaşmanın sırası geldi. Bu sabah çok önemli bir gelişme oldu. Yarım saat içinde haber bekliyoruz. Bu yüzden şu an kısa bir ara versek iyi olacak.” Telefonuna baktı. “Saat on iki kırk beşte yeniden toplanalım. Bu arada lütfen binayı terk etmeyin. Goodson, yardıma ihtiyacın var mı?”</p>

  <p>“Yok.” İşaret parmağının boyalı tırnağını hemen önünde, masanın üzerinde duran beyaz bastonunun üzerinde gezdirdi.</p>
</body>
</html>