<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>32</h1>

  <p>Gurney’in, Thrasher’a aklına gelen tüm soruları sormaya vakti yoktu. Bu yüzden üç büyük soruya odaklandı.</p>

  <p>Birinci soru: Loomis’in durumu beyin sapının delinmesinden ne kadar süre sonra ağırlaşmaya başladı?</p>

  <p>Bu sorunun yanıtı ilk belirtinin bir saatle yirmi dört saat arasında ortaya çıkabileceğiydi. Meydana geldiği beyin bölgesinde daha ayrıntılı tetkikler yapılmadan soruya daha net bir yanıt vermenin imkanı yoktu. Ancak White River Emniyeti ya da bölge savcısının böyle bir talepte bulunması durumunda bu türden bir ayrıntılı inceleme yapılabilirdi.</p>

  <p>İkinci soru: Hastaya saldırı gerçekleştiği anda durumunu takip eden cihazlardan birinin bile alarmı neden devreye girmemişti?</p>

  <p>Bunun yanıtı da Loomis’in içinde bulunduğu derin koma halinin onun ani fiziksel tepkiler vermesini olanaksız hale getirdiği biçiminde oldu. Ayrıca bu cihazların alarmları kalp ve solunum sistemlerinin yalnızca beyin kökünde kanama, kanda zehirlenme ya da genel durumun kötüye gitmesi nedeniyle durması durumunda devreye girecek şekilde çalışırlardı.</p>

  <p>Üçüncü soru: Buz kıracağı gibi iri bir cisimle yapılan yaralanma, görevli hemşirelerin dikkatini çekecek kadar kanamaya neden olmaz mı?</p>

  <p>Bunun yanıtı da yaranın açısının dikkatle ayarlanıp, ana damarların delinmemesi durumunda fazla bir kanama olmayacağıydı. Zaten otopsi de bunu ortaya çıkarmıştı. Temel tıp bilgisi ve iyi bir anatomik çizelgeyle bu o kadar da zor değildi. Buna ek olarak müdahalenin yapıldığı yer küçük bir yara bandıyla da kapatılmıştı.</p>

  <p>Gurney işin bu kadar basit bir şekilde sonlandırılmış oluşundan elinde olmadan etkilenmişti.</p>

  <p>Thrasher asistanının otopsi sırasında yaptığı yorumların bant kaydının çözümlemesini kısa sürede bitireceğini de ekledi. Sonrasında da ‘yeniden tetkik edilmesi gerekli, ilk inceleme’ başlığı altında bir rapor hazırlayacağını, bunun elektronik kopyalarını da Mark Torres’e ve Loomis olayının resmi soruşturma amirine göndereceğini söyledi.</p>

  <p>Gurney, Torres’in raporu alır almaz komuta zinciri doğrultusunda Turlock’a ileteceğini onun da bilgileri derhal Beckert ile paylaşacağını biliyordu. Bu süreç devam ederken birinin de hastaneye gidip Loomis’in orada yattığı ve yaralanma olayının meydana geldiği zaman zarfında yoğun bakım servisindeki görevli personelle tüm ziyaretçi listelerini alması gerekiyordu.</p>

  <p>Gurney’in amacı da resmi sıfatının sonlandığı herkesçe bilinmeden bir an evvel hastaneye gidip üzerinde herhangi bir oynamaya mahal vermeden bu listeye ulaşmaktı.</p>

  <div style="margin-top:5%"></div>

  <p>Bankoda yine aynı permalı beyaz saçlı, masmavi gözlü, şık kadın oturuyordu. Gurney’i hatırlayıp hüzünlü bir ifadeyle gülümsedi. “Meslektaşınız için çok üzüldüm.”</p>

  <p>“Teşekkür ederim.”</p>

  <p>Kadın iç çekti. “Keşke siz polislerin verdiği bu kayıpların değeri herkes tarafından daha çok takdir edilse.”</p>

  <p>Başını salladı.</p>

  <p>Kadın gülümseyip, “Sizin için şimdi ne yapabilirim,” diye sordu.</p>

  <p>Gurney kendinden emin bir tavırla, “Rick Loomis’le iletişim kurmuş hastane personeliyle ziyaretçi listesine ihtiyacımız var.”</p>

  <p>Kadın dehşete kapılmıştı. “Aman Tanrım, neden….”</p>

  <p>“Rutin. Belki burada yattığı süre zarfında bir anlığına da olsa kendine gelip işimize yarar bir şey söylemiş olabilir. Bunu bulmaya çalışıyoruz.”</p>

  <p>“Ah. Evet. Tabii ki.” Rahatlamış görünüyordu. “Abby Marsh’ı görmeniz gerek. Bir arayayım. Bakalım yerinde mi. Bu arada kimliğinizi de görebilirim, değil mi?”</p>

  <p>Gurney savcılık kimliğini ona uzattı.</p>

  <p>Kadın kimlik kartını masanın üzerine koyup telefondan dahili numarayı tuşladı.</p>

  <p>“Marge, merhaba. Savcılıktan bir dedektif geldi de… Evet… Doğru… Daha önce buraya gelen memurlardan biri… Personel listesini… Aslında kendisi sana daha iyi açıklar… Tamam… Yanına gönderiyorum.”</p>

  <p>Kimlik kartını verip Mercy Hastanesi İnsan Kaynakları Müdürü’nün odasını tarif etti.</p>

  <p>Abby Marsh onu odasının kapısında karşıladı. Gurney’in elini sıkıca tutup çabucak tokalaştı. Gurney’le aynı boyda, büyük ihtimalle kırklı yaşlarının sonlarındaki kadının kahverengi saçları, kemoterapi gördüğünü düşündürtecek kadar kısa ve seyrekti. Yüzündeki telaşlı ifade halkla ilişkilerin yüksek maaşlı, stressiz bir iş olduğu günlerin çok gerilerde kaldığını ortaya koyuyordu. Yeni kurallarla, sorumluluklarla, gergin çalışma ortamıyla, açılan davalarla mesleği tam bir bürokratik kabusa dönmüştü.</p>

  <p>Neye ihtiyacı olduğunu açıkladı. Kadın kimliğini isteyip uzun bir süre inceledi. Sonra personel adlarını, adreslerini, görevlerini, çalışma saatlerini içeren listeyi verebileceğini ama dosyalarındaki başka bilgileri paylaşamayacağını açıkladı. Ayrıca yasak olmadığı ve takibi de yapılmadığından yoğun bakım servisine hangi personelin girip çıktığının tespitinin imkansız olduğunu ekledi.</p>

  <p>Kadın aceleyle saatine baktı. Bilgisayar çıktısı mı yoksa dijital dosya olarak mı isterdi?</p>

  <p>Dijital.</p>

  <p>Savcılığa e-postayla göndersin miydi yoksa hemen şimdi USB belleğe aktarmasını mı tercih ederdi?</p>

  <p>Şimdi, USB belleğe.</p>

  <p>İşte bu kadar kolay olmuştu.</p>

  <div style="margin-top:5%"></div>

  <p>Gurney istediğini elde etmek için yaptığı bu pek dürüstçe sayılmayacak davranışının ileride kadının başını ağrıtmamasını umdu. Geçersiz bir kimlik kullanarak bu bilgilere erişmiş olmasının birtakım yansımaları olabilirdi elbette. Ama biraz düşününce, eleştiri oklarının kadını değil de doğrudan kendisini hedef alacağına karar verdi.</p>

  <p>Niyeti eve gidip kadının verdiği listeyi incelemekti. Bunu yaparken birden bir şeyler tespit edebileceğini filan düşünüyor değildi. Ama ileride karşısına çıkabilecek isimlere aşina olmanın kimseye de bir zararı yoktu. Ayrıca bu listedekilerden birinin Loomis’in olası iyileşmesine, sonrasında yapabileceği açıklamalardan korkarak mani olması, düşük de olsa ihtimal dahilindeydi.</p>

  <p>Not kağıdındaki harflerle rakamlar Gurney’in zihninde dönüp duruyordu. Eğer anlamı meçhul yazı gerçekten de bazı şeyleri açıklamasına engel olmak için Loomis’in vurulmasına ve sonrasında buz kıracağıyla öldürülmesine neden olan olayla ilgiliyse orada ne yazdığını öğrenmek artık çok daha hayati bir önem taşımaya başlamıştı.</p>

  <p>Walnut Crossing dönüş yolunda otoyolda Larvaton çıkışında acaba 13111 posta kodu olabilir mi diye düşündüğü sırada telefonu çaldı.</p>

  <p>Arayan Whittaker Coolidge’di.</p>

  <p>Sesi bir hayli gergin geliyordu. Gurney buna heyecanın mı korkunun mu neden olduğunu anlayamamıştı.</p>

  <p>“Görüşmek istediğiniz kişiye ulaştım. Sanırım temas kurabileceksiniz.”</p>

  <p>“Güzel. Ne yapmam gerek?”</p>

  <p>“Hâlâ kasabada mısınız?”</p>

  <p>“Yirmi dakikaya dönerim.”</p>

  <p>“Ofisime gelin. Sonra ne yapacağımıza karar veririz.”</p>

  <p>Gurney ilk kavşaktan dönüp yeniden White River’a yöneldi. Mezarlığın yanındaki otoparktaki aynı yere park etti. Ardından yan kapıdan kiliseye girdi.</p>

  <p>Coolidge ofisinde, masasındaydı. Üzerinde siyah takım elbise, koyu gri gömlek ve beyaz yakalıktan oluşan rahip giysisi vardı. Seyrek saçları taranıp yandan özenle ayrılmıştı.</p>

  <p>“Oturun.” Masasının karşısındaki ahşap sandalyeyi gösterdi.</p>

  <p>Gurney kıpırdamadı. Oda daha önce geldiğine kıyasla daha serindi. Şömine söneli çok olmuştu herhalde. Coolidge parmaklarını birbirine kenetledi. Bu dua ediyor gibi görünmesine rağmen bir yanıyla da endişeli bir izlenim uyandıran bir hareket olmuştu.</p>

  <p>“Cory Payne’le konuştum.”</p>

  <p>“Ve…”</p>

  <p>“Sizin onunla konuşmak istediğiniz kadar o da sizinle konuşmak istiyor.”</p>

  <p>“Neden?”</p>

  <p>“Cinayet suçlamasından dolayı. Hem öfkeli hem de korkuyor.”</p>

  <p>“Ne zaman buluşacağız?”</p>

  <p>“Önce bir ara aşama daha var. Bana verdiği numarayı arayıp hoparlörü açacağım. Buluşmadan önce size bazı sorular sormak istiyor. Uygun mu?”</p>

  <p>Gurney başıyla onayladı.</p>

  <p>Coolidge sabit telefonun ahizesini kaldırıp numarayı tuşladı. Ahizeyi kulağına götürdü. Birkaç saniye sonraysa, “Evet… hazırız… hoparlörü açıyorum,” dedi. Bir tuşa dokunup ahizeyi yerine yerleştirdi. “Konuşabilirsiniz.”</p>

  <p>Hoparlörden, sinirli, tiz bir ses işitildi. “Ben Cory Payne. David Gurney? Orada mısınız?”</p>

  <p>“Buradayım.”</p>

  <p>“Size soracaklarım var.”</p>

  <p>“Buyurun.”</p>

  <p>“Dell Beckert’ın suikastlarla Siyahileri Savunma Birliği hakkında söylediklerine katılıyor musunuz?”</p>

  <p>“Katılıp katılmamak için elimde yeterli veri yok.”</p>

  <p>“Bana karşı yönelttiği suçlamalara katılıyor musunuz?”</p>

  <p>“Yine yanıtım aynı.”</p>

  <p>“Hiç kimseye ateş ettiniz mi?”</p>

  <p>“Evet. Bana silah doğrultmuş birkaç psikopat katili vurdum.”</p>

  <p>“Birilerini öldürmüşsünüz yani. Bunu nasıl bu kadar kolaylıkla savunabiliyorsunuz?”</p>

  <p>“Başka durumlarda kimseyi öldürmedim. Ayrıca savunmaya filan da hiçbir zaman kalkmadım.”</p>

  <p>“Yani sizce bir cinayetin savunulacak tarafı olup olmaması önemli değil mi?”</p>

  <p>“Birini öldürmek gerekli olup olmamasıyla ilgilidir. Haklılıkla, haksızlıkla değil.”</p>

  <p>“Gerçekten mi? Bir insanı öldürmek ne zaman gerekli olur, peki?”</p>

  <p>“Bir hayatı kurtarmak için başka çare kalmadığında.”</p>

  <p>“Buna kendi hayatınız da dahil mi?”</p>

  <p>“Dahil.”</p>

  <p>“Ve bu gereklilik kararını veren tek kişi sizsiniz?”</p>

  <p>“Çoğu durumda uzun uzun tartışma imkanı yoktur.”</p>

  <p>“Hiç masum birini tutukladınız mı?”</p>

  <p>“Hayır.”</p>

  <p>“Suçlu olduğunu düşündüğünüz birini elinizde o şahısla ilgili mahkemede bunu ispat edecek yasal deliliniz yokken tutukladınız mı?”</p>

  <p>“Hayır.”</p>

  <p>“Bunu istediniz mi?”</p>

  <p>“Defalarca.”</p>

  <p>“Neden yapmadınız?”</p>

  <p>“Yalancılardan tiksinirim. Kendimden tiksinmek istemem.” Gurney’in hattın kesildiğini düşünmesine neden olacak kadar uzun bir sessizlik oldu.</p>

  <p>Sonunda Coolidge söze karışma ihtiyacı hissetti. “Cory? Orada mısın?”</p>

  <p>“Bay Gurney’in yanıtlarını düşünüyordum.”</p>

  <p>Az önceki kadar olmasa da yeni bir sessizlik oldu.</p>

  <p>“Tamam,” dedi hoparlörlerdeki ses. “Devam edebiliriz.”</p>

  <p>“Planlandığı gibi mi?” diye sordu Coolidge.</p>

  <p>“Planlandığı gibi.”</p>

  <p>Coolidge tuşa dokunup görüşmeyi bitirdi. Tam olarak rahatlamamışsa da biraz yatışmıştı. “Gayet güzeldi.”</p>

  <p>“Şimdi ne olacak?”</p>

  <p>“Şimdi konuşacağız.” Sinirli, tiz ses bu kez Gurney’in arkasından geldi.</p>
</body>
</html>