<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>49</h1>

  <p>Thrasher geldikten çok kısa bir süre sonra kanıt toplama malzemeleriyle birlikte merdivenleri ancak yavaş yavaş çıkabilen Garrett Felder, peşinden de fotoğraf makinesiyle Paul Aziz geldi. Üçü plastik tulumlarını giyerlerken bir yandan da Torres’in verdiği ön bilgiyi dinliyorlardı. Sonrasında hem o hem de Gurney, ayak altında olmamak için bir kenara çekilerek, teknik çalışmayı daha ziyade izlemekle yetindiler.</p>

  <p>Zaman zaman Felder ve Aziz dairedeki kokudan rahatsızlıklarını dile getirdiler. Thrasher’sa sanki böyle bir koku yokmuş gibi davranıyordu.</p>

  <p>Onları bir süre izledikten sonra Torres, Gurney’i bir kenara çekip ona günün erken saatlerinde önemsiz, eski bir rock grubunun solistinin kendisini aradığını anlattı. “Adam bana haberlerde beyaz ırkın üstünlüğünü savunan Doğan Güneşin Silahşörleri grubunun üyelerinin White River Polis Teşkilatı tarafından arandığını duyduğunu söyledi. Bu emri büyük bir ihtimalle Turlock’la Beckert, DGS’nin web sitesinin Jordan-Tooker cinayetleriyle ve Gort Kardeşlerle bağlantılı olduğunu kamuoyuna açıkladıklarında vermişlerdi. Her neyse, haberi veren muhabir adı geçen internet sitesinin adresini de vermiş. Bizim solist de ‘doğan güneşin silahşörleri’ ifadesinin kendi eski şarkılarından birinde geçtiğini hatırlayıp, merakla siteye girmiş.”</p>

  <p>Gurney dayanamayıp atıldı. “Ve sitede bu şarkıyı söyleyen kendi grubunun videosunu görmüş. Ama beyaz ırkın üstünlüğünü savunan bu grupla ilgili hiçbir şey bilmediği gibi video görüntülerinin haklarını da hiçbir yere satmamış.”</p>

  <p>Torres şaşkındı. “Bunu nereden biliyorsun?”</p>

  <p>“Tüm bu DGS işinin uydurma olduğu düşünüldüğünde tek mantıklı açıklama bu. Web sitesini yapan kişinin bu eski videoyu bir yerde - büyük bir ihtimalle de YouTube’da - bulup, kopyalayarak kullandığını tahmin ediyorum. Hatta grubun gerçek adının üstün beyazlar veya ona atıfta bulunan bir şey olduğuna da bahse girerim.”</p>

  <p>Torres ağzı açık Gurney’e bakıyordu. “Grubunun adını bir tür şaka mahiyetinde, ‘Teksaslı Beyaz Egemen Dazlak Heavy Metal Rockçıları’ koymuşlar. Ama sen bunu nasıl bilebilirsin ki?”</p>

  <p>“DGS’nin tamamen yanlış yönlendirme amacı taşıdığı açıkça ortaya çıkınca kendime bu tür bir sahte internet sitesi nasıl kurulur diye sordum. Hiç yoktan bir şeyler icat etmeye çalışmak yerine internette kendime uyarlayabileceğim ya da çalabileceğim ‘beyaz ırkın üstünlüğü’ temalı neler var diye bakmayı tercih ederdim. Sonraki adımım da…”</p>

  <p>Thrasher sözlerini böldü. “Cenaze aracı birazdan gelir. Ölüm saatini kırk sekiz saatle yetmiş iki saat aralığında olarak tespit ettim. Eğer beklenmedik bir şey olmazsa iki gün sonra otopsi sonuçlanınca biraz daha net konuşabileceğim sanırım. Bu arada bu iki cesedin durumu Jordan ve Tooker cinayetlerine çok benziyor. Laboratuar testlerimizin sonucunda alkol, midazolam gibi bir metabolit ve propofol zehirlenmesi emareleri tespit edilmesini bekliyorum.”</p>

  <p>“Neden midazolam?” diye sordu Gurney. “Daha kolay ulaşılabilen benzodiazepin yok mu?”</p>

  <p>“Genelde, evet.”</p>

  <p>“O zaman neden…”</p>

  <p>“İleriye dönük amnezi.”</p>

  <p>“Ne o?”</p>

  <p>“Midazolamın kendine has etkilerinden biri de hatıra oluşumunu zedelemektir. Bu da bir suçu işleyene, eğer kurban bir şekilde kurtulursa, avantaj sağlar. Tabii seçilmesinin başka nedenleri de var. Onun ne olduğunu bulmak da size kalmış.” Sehpanın üzerindeki şişelerden birini gösterdi. “Bununla uğraşırken şu ahududu likörünün analizini de yaptırtmanızı tavsiye ederim.”</p>

  <p>“Bunun özel bir nedeni var mı?” diye sordu. Thrasher’ın her şeyi doğru dürüst açıklamak yerine böyle ufak ufak bilgi verme alışkanlığına kızmaya başlamıştı.</p>

  <p>“Midazolam sıvı olarak kullanılır. Acımsı bir tadı vardır. Sert, tatlı bir likör o tadı bastırmak için güzel bir seçim olabilir.”</p>

  <p>“Ben birlikte intihar etmiş olmalarına hiç ihtimal vermiyorum.”</p>

  <p>“Ben hiç ihtimal yok demezdim. Ama kabul, bu düşük bir ihtimal.” Thrasher oturma odasından küçük hole çıkıp plastik tulumunu çıkarmaya koyuldu.</p>

  <p>Gurney peşinden gitti. “Bu arada mesajınızı aldım.”</p>

  <p>Thrasher lateks eldivenlerini sıyırırken başını salladı.</p>

  <p>“Bu kazı alanının gizemini öğrenmek isterim,” dedi Gurney.</p>

  <p>“Ne zaman bir yerde oturup konuşabiliriz?”</p>

  <p>“Şimdi olur mu?”</p>

  <p>Thrasher itici bir gülümseyişin ardından, “Şu an elimdeki iş çok hassas. Diğer konu için zaman da yer de uygun değil,” dedi.</p>

  <p>“O zaman yeri, zamanı siz seçin.”</p>

  <p>Thrasher biraz daha fazla gülümseyerek, “Sizin ev,” dedi. “Yarın akşam. Syracuse Adli Tıp Kurumu’nun senelik yemeğinde konuşacağım. Walnut Crossing yolumun üstünde. Beş gibi orada olurum.”</p>

  <p>“O zaman görüşmek üzere.”</p>

  <p>Thrasher tulumunu katlayıp galoşlarını çıkardı, her şeyi pahalı görünen deri bir çantaya koyduktan sonra başka bir şey söylemeden dönüp gitti.</p>

  <p>Gurney oturma odasındaki Torres’in yanına döndü. Garrett Felder elinde akıllı telefonuyla bir hayli heyecanlı bir şekilde yanlarına geldiğinde niyeti DGS internet sitesinin yaratılma sürecini açıklamaya kaldığı yerden devam etmekti.</p>

  <p>“Şuna bakın!” Telefonunu Torres’le Gurney’in ekranı görebilecekleri şekilde tuttu. Ekranda yan yana iki parmak izi fotoğrafı vardı. Birbirlerinin aynısı gibiydiler.</p>

  <p>“Çok temiz ve net izler. Hem de şansımıza pürüzsüz bir yüzeyde tespit ettik. Şunlara baksanıza! Televizyonda gördüklerimiz gibi. Kusursuz!”</p>

  <p>Gurney’le Torres fotoğraflara baktılar.</p>

  <p>“Bu iki izin aynı parmağa ait olduğuna kuşku yok,” diye devam etti Felder. “Farklı zamanda, farklı yerde. Ama aynı parmak. Soldaki parmak izini biraz önce masa çekmecesindeki plastik poşetten aldım. Sağdakiniyse Dell Beckert’ın kulübesinin tavan arasındaki çalar saatten. Bu iz eşyalarında, musluğunda ve UTV’sinde tespit ettiğimiz izlerle örtüşüyor.”</p>

  <p>“Kulübedeki izlerin Beckert’a ait olduğuna yüzde yüz emin miyiz?” diye sordu Gurney.</p>

  <p>Felder başıyla onayladı. “Dün Genel Bilgi Toplama Sisteminden sicil dosyasındaki parmak izlerinin bunlarla aynı olduğunun onayı geldi.”</p>

  <p>Torres çok büyük bir şaşkınlık içindeydi. “Jackson’la Creel doğrudan Beckert’tan para mı almışlar?”</p>

  <p>“Jackson’ın bunu yaptığını biliyoruz,” dedi Felder. “Çantada onun ve Beckert’ın parmak izleri var.</p>

  <p>“Parmak izini Jackson’ın cesedinden mi aldınız?” diye sordu Gurney.</p>

  <p>“Hızlıca. Thrasher resmi tespiti otopside yapacak. Her neyse, yapacak çok işim var. Sadece bilgilendirmek istedim.” Felder telefonunu tulumunun yan tarafındaki yarıktan cebine atıp, oturma odasının karşısındaki koridora yöneldi. Koridorun karşısındaki duvarda asılı poster büyüklüğündeki siyah yumruk resmi, altmışlı yıllardaki radikal eylemlerde hayli meşhurdu.</p>

  <p>Bir saniye sonra aynı koridora Paul Aziz çıktı. Fotoğraf makinesine tutkuyla dokunarak, Gurney veya Torres’in olay yerinin özellikle istedikleri bir fotoğrafı olup olmadığını sordu. Torres soran bakışlarını yönelttiği Gurney’den hayır yanıtını aldı. Aziz çektiği fotoğrafları sabah e-postayla göndereceğinin sözünü verip gitti.</p>

  <p>Torres yüzünde şaşkın bir ifadeyle Gurney’e döndü. “Dell Beckert’la Blaze Jackson arasındaki finansal ilişki seni pek şaşırtmışa benzemiyor.”</p>

  <p>“Sadece bu kadar net kanıt bulmamıza şaşırdım. Hastanenin insan kaynakları müdiresi Jackson’ın propofol çaldığı için işten çıkarıldığını kabul edip, sonrasında bu iğnelerin Beckert’ın kulübesinde bulunması böyle bir ilişkiden şüphelenmemi doğal hale getirdi.”</p>

  <p>“Sence bu para Beckert’ın bu ilaçlar karşılığı ona yaptığı ödeme mi?”</p>

  <p>Gurney omuz silkti. “Bir şeyin ödemesi gibi duruyor. Aralarında neler olup bittiğine dair daha çok şey öğrenmemiz gerek. Neticede aralarında önceden bir ilişki yoksa bir polis şefinin gidip SSB liderinden kendisine propofol çalmasını istemesi pek mümkün değil.”</p>

  <p>Torres iyice şaşırmıştı. “Nasıl bir ilişki?”</p>

  <p>“İlginç olasılıklar var. Hatırlasana, birkaç sene önce Boston’ın en büyük çetesinin liderlerinden birinin FBI’ın önemli bir muhbiri olduğu ortaya çıkmıştı.”</p>

  <p>Torres’in gözleri fal taşı gibi açılmıştı. “Jackson’ın Beckert’a muhbirlik ettiğini mi düşünüyorsun?”</p>

  <p>“Onun hırslı ve acımasız bir kişiliği olduğunu duyduk. Kendisine engel olacağını düşündüğü şahıslarla ilgili böyle bir şey yapmış olması mümkün. Zaman geçtikçe bunun daha çok faydasını görmüş, o da işi azıtmıştır. Jordan’la Tooker’ın ortadan kaldırılması için birlikte çalışmış olmaları çok da mantıksız gelmiyor. Neticede kendi amaçları doğrultusunda her ikisi de bunu istemiş olabilir.”</p>

  <p>“Yani <i>bunu</i> Beckert mı yaptı diyorsun?” diye sordu Torres kanepeyi işaret ederek.</p>

  <p>“Şu aşağıdaki adam siyah Durango’lu beyaz birinin iki gece önce buraya geldiğini ileri sürdü. Bu da Thrasher’ın belirttiği ölüm zamanı aralığına uyuyor.”</p>

  <p>“Tanrım,” dedi Torres usulca.</p>

  <p>Gurney sehpadaki şişelerle bardaklara ve Jackson’la Creel’in üzerlerindeki parti kıyafetlerine baktı. “Belki Beckert başarıları için ufak bir kutlama yapmayı önermişti.”</p>

  <p>Torres varsayımı Gurney’in kaldığı yerden devam ettirdi. “İçkilerdeki midazolam onları neler olup bittiğini anlayamayacakları kadar rahatlatmış olabilir. Sonra da ölümcül dozdaki propofolü vermiştir. Sonra da bu sonu kötü biten bir uyuşturucu partisiymiş gibi görünsün diye her şeyi yerli yerinde bırakıp çekip gitmiştir.” Duraksadı. “Ama neden öldürdü ki onları?”</p>

  <p>Gurney gülümsedi. “Kötülüğün negatif yansıması.”</p>

  <p>“Neyin yansıması?”</p>

  <p>“Beckert’ın kendisine sorun çıkaranları ortadan kaldırmak için onlara ihtiyaç duyduğunu varsayalım. En azından Jordan’la Tooker’ın ve büyük ihtimalle de Loomis’in hastanede öldürülmeleri için. Ama bu bildikleri onları çok daha büyük sorun çıkaracak mertebeye yükseltmez mi? Onların günün birinde arkasından iş çevirmeye kalkabilecekleri hatta şantaja bile kalkışabilecekleri düşüncesi aklına girince buna kalkışmış olabilir. Siyasi geleceği ve kişisel güvenliği, onun açısından sorun çıkartma ihtimali yüksek bu iki kişinin hayatından çok ama çok daha önemliydi.</p>

  <p>Torres yavaşça başını salladı. “Sence Turlock’u kulübeye gönderip Gort Kardeşlere de onun orada olduğunu söyleyerek tuzak mı kurdu? Çünkü Turlock büyük bir ihtimalle dünyada ona zarar verecek en çok şeyi bilen kişiydi. Eğer artık işine yaramayacağına karar vermişse…”</p>

  <p>“Bu ancak Beckert’ın Gort Kardeşlerle iletişimde olması durumunda mümkün. Bu da…”</p>

  <p>Torres’in telefonu çaldı. Kaşlarını çatarak ekrana baktı. “Savcılıktan arıyorlar.” Bir iki dakika büyük bir dikkatle dinledi. Dairedeki tek ses Felder’ın kanepenin önündeki halının üzerinde yavaşça dolaştırdığı elektrikli süpürgesinin sesiydi.</p>

  <p>Torres nihayet konuştu. “Tamam… Evet, bölgeyi biliyorum… Doğru, öyle görünüyor… Aynı fikirdeyim… Teşekkürler.” Telefonu kapatıp Gurney’e döndü. “Arayan Kline’ın bürosunda, Beckert’ın nerede olduğunu bulmak için kurulan ihbar hattında görev yapan kadındı.”</p>

  <p>“İşe yarar bir şey mi var?”</p>

  <p>“Arayanlardan biri onu bu akşamüstü Bass Nehri yakınlarındaki bir benzin istasyonunda gördüğünü söylemiş. Siyah Durango’nun arkasına birkaç tane on beşer litrelik bidon yerleştirdiğini söyledi. Durango’nun plakası WRPT harfleriyle bitiyormuş.”</p>

  <p>“Arayan, kimlik bilgisini vermiş mi?”</p>

  <p>“Hayır. Ödül var mı diye sormuş. Kadın da yok yanıtını verince telefonu kapatmış. Operatör çağrının ön ödemeli bir hattan yapıldığı bilgisini vermiş.”</p>

  <p>“Kline’ın ofisine gelen çağrılar kaydediliyor mu?”</p>

  <p>“Hayır. Çünkü bu ihbar hattı otomatik sisteme dahil değil.”</p>

  <p>“Çok kötü.” Gurney duraksadı. “Bass Nehri barajın yukarısında kalıyor, değil mi?”</p>

  <p>“Doğru. Dağın atıcılık kulübünün bulunduğu yamacında değil de diğer yamacında kalıyor. Sık ağaçlı bir bölge. Fazla yol da yok.” Torres açıklama yapması umuduyla Gurney’in gözlerinin içine bakıyordu. “Seni rahatsız eden bir şey mi var?”</p>

  <p>“Sadece eğer Beckert kaçıyorsa hâlâ buralarda olması çok şaşırtıcı diye düşündüm.”</p>

  <p>“Belki kimsenin bilmediği ikinci bir kulübesi daha vardır. Ormanda bir yerde. Gözlerden uzak. Belki jeneratörü için benzin almıştır. Olamaz mı?”</p>

  <p>“Sanırım mümkün.”</p>

  <p>“Pek ikna olmamış gibisin.”</p>

  <p>“Eve bu kadar yakın bir yerde, herkes tarafından bilinen plakasıyla kendi aracını kullanmaya devam etmek çok aptalca bir şey.”</p>

  <p>“Baskı altındaki insanlar hata yapmazlar mı?”</p>

  <p>“Doğru,” dedi Gurney.</p>

  <p>Aslında içinde bulunduğu gerginlikle aynı şeyi kendisinin yapıyor olabileceğini düşünüyordu.</p>
</body>
</html>