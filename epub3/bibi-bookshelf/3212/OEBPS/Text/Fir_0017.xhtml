<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>17</h1>

  <p>Gurney, polis merkezinin otoparkına çıkıp Outback’ine yöneldiği sırada Kline’ın aracının yanında beklediğini gördü. Kline derin bir nefes aldığı sigarasının dumanını yavaşça üfledi. Sonra sigara tutan elini havada genişçe bir kavis çizerek yanına indirdi.</p>

  <p>Deja vu etkisi yaratan bu hareket Gurney’e yıllar öncesini, annesini hatırlatmıştı. Onun sinirle birini yakıp birini söndürdüğü sigara içişi gözünde canlandı. Umutsuzca rahatlamaya çalışmak, ortaya böylesi korkunç bir gerginlik görüntüsü çıkarıyordu.</p>

  <p>Kline, Gurney’in yaklaştığını görünce sigarasından son bir nefes daha alıp izmariti yere attı. Sonra da üzerine, sanki az önce kendisini sokan bir eşek arısını öldürüyormuşçasına hırsla bastı.</p>

  <p>Ayağının dibinde bir evrak çantası vardı. Eğilip içinden geniş bir sarı zarf çıkardı. “Dün istediğin her şey burada. Steele dosyasının tamamının kopyası. Olay yeri inceleme ve görüşme kayıtları, olay yeri fotoğrafları, çizimler, balistik raporları. Ayrıca Jordan’la Tooker’ın sabıka kayıtları ve özel baş dedektif olarak Bölge Savcılığı onaylı geçici kimlik kartı.” Zarfı Gurney’e uzattı.</p>

  <p>“Üçüncü adam adı verilen şahısla ilgili herhangi bir gelişme var mı?”</p>

  <p>“Varsa bile Beckert kendine saklıyor.”</p>

  <p>“Muhbirinin kimliğini sakladığı gibi.”</p>

  <p>“Doğru.” Paketten yeni bir sigara çıkartıp aceleyle yaktı. Sözlerine devam etmeden sigarasından derin bir nefes aldı. “Pekala. Şu ana kadarki gözlemlerin nedir?”</p>

  <p>“Siz son derece endişeli görünüyorsunuz.”</p>

  <p>Kline hiçbir şey söylemedi.</p>

  <p>Bu da aslında durumu ortaya koyuyordu.</p>

  <p>Gurney üstelemeye karar verdi. “Steele’in telefonundaki mesajdan açıkça, teşkilattan birinin sokaklardaki kaostan yararlanarak kendine onu ortadan kaldırma fırsatı yaratmış olabileceği yorumu çıkıyor. Eğer bu birinin Turlock hatta Beckert olduğu ortaya çıkarsa…”</p>

  <p>“Tanrım!” Kline elini havaya kaldırdı. “Bunları söylemek için kanıtın var mı?”</p>

  <p>“Yok. Tıpkı olaya SSB’den üçüncü bir kişinin karışmış olduğuna dair bir delilimin olmaması gibi.”</p>

  <p>“Peki bu iki yeni cinayet? Onlarla ilgili ne düşünüyorsun?”</p>

  <p>“Sadece cinayetlerin göründüğü gibi olmayabileceğini düşünüyorum.”</p>

  <p>“Böyle düşünmenin nedeni ne?”</p>

  <p>“Thrasher’ın cesetlerdeki yaralanmalarla ilgili yorumları.” Kline’ın endişeleri daha da katlanmıştı. “Eğer o cinayetler göründüğü gibi değilse başka ne olabilir ki?”</p>

  <p>“Bunu düşünmek için zamana ihtiyacım var.”</p>

  <p>“Steele’i düşünürken mi?”</p>

  <p>“Sanırım.”</p>

  <p>“Hangi olay senin için öncelikli?”</p>

  <p>“Steele’in vurulması.”</p>

  <p>“Neden?”</p>

  <p>“Çünkü önce o gerçekleşti. Ve o olaydaki bir şey sonrasındaki gariplikleri anlamamızı sağlayabilir.”</p>

  <p>Kline kaşlarını çattı. Gurney’in söylediklerini hazmetmeye çalıştığı açıkça belli oluyordu. Sonra Gurney’in elindeki zarfı gösterdi. “Olay dosyalarından bir şey bulursan bana haber ver. Özel numaram sende var zaten. Her zaman arayabilirsin. Gece ya da gündüz fark etmez.”</p>

  <p>White River’ın kasvetli ortamından uzaklaşıp pastoral bir tabloyu andıran kırlara ulaşıldığında zaman duruyor gibiydi. Yeni başlayan mayıs tüm görkemini burada yansıtmıştı. Tepelerde siyah angus sığırları göze çarpıyordu. Elma ağaçları çiçek açmıştı.</p>

  <p>Yeni sürülmüş mısır tarlaları yeşermiş, düğün çiçekleri boy atmıştı. Eve dönüş yolunda her iki olayın tuhaflıklarını düşünüp duran Gurney ise etrafındaki bu güzelliğin neredeyse farkında bile değildi. Tetikçiye yoğunlaşma kararına rağmen Thrasher’in dövülme ve dağlanma olayıyla ilgili yaptığı yorumların düşüncelerine sızmasına engel olamıyordu.</p>

  <p>Tepedeki arazilerine çıkan dar yola saptığı sırada düşünceler daha öncelikli başka bir konuya yoğunlaştı. Madeleine’e Kline’la çalışıp çalışmama kararını yarına bırakacağını söylediğine göre artık bir karar vermesi gerekiyordu. Bir yandan olay daha zorlayıcı bir niteliğe bürünüyor, şiddet olaylarının akış yönü büyük bir hızla değişiyordu. Cesaret kinci olan bu gelişmeler aynı zamanda vakanın tam da Gurney’in üzerinde çalışmaktan hoşlanacağı türden olduğunu da ortaya koyuyordu. Öte yandan bölge savcısıyla ilgili de onu rahatsız eden birtakım hisler vardı.</p>

  <p>Kendisini kararsızlığın içine hapsolmuş gibi hissediyordu. Olayın önemi, Kline’a güvenme riskini almaya değeceği şeklinde bir nihai karar vermeye yaklaştığı her seferinde aklına Madeleine’in sorusu geliyordu. <i>“Tanrım, David, böyle bir şey hangi gezegende iyi bir fikir olarak tanımlanır ki? ”</i></p>

  <p>Eski çiftlik evinin yanına park ederken hâlâ bu ikilemle boğuşuyordu. Telefonu çaldı.</p>

  <p>“Ben Gurney.”</p>

  <p>“Açtığınız için teşekkürler. Ben Mark Torres. Bir dakikanız var mı?”</p>

  <p>“Sizin için ne yapabilirim?”</p>

  <p>“Paul Aziz’in Willard Parkı’nda çektiği fotoğraflarla ilgili arıyorum. Acaba onları görmek ister misiniz diye merak ettim de.”</p>

  <p>“Bugün toplantıda gösterdiğiniz fotoğraflar mı?”</p>

  <p>“Sadece önemli olduklarını düşündüklerimi gösterdim. Paul iki yüzden fazla fotoğraf çekmiş. Bellek kartını Şef Beckert’a teslim etmeden önce hepsini dizüstü bilgisayarıma kaydetmiştim.”</p>

  <p>“Benden de hepsini almamı istiyorsunuz?”</p>

  <p>“Sizin de bildiğiniz üzere Steele’in vurulma olayına yoğunlaşmam için Jordan-Tooker olayından alındım. Ama sizin her iki olayla da ilgilendiğinizi fark ettiğimden bu fotoğrafların işinize yarayabileceğini düşünüyorum.”</p>

  <p>“Sizce Beckert hepsini bana göstermez mi?”</p>

  <p>Torres duraksadı. “Bilemiyorum.”</p>

  <p>Gurney acaba Torres’de tıpkı Kline gibi White River Polis Teşkilatı’na karşı bir güvensizlik mi duyuyor, diye düşündü. Öyle ya da böyle Aziz’in fotoğraflarını almanın bir zararı olmazdı. “Nasıl vereceksiniz onları bana?”</p>

  <p>“Dosya paylaşma servisi aracılığıyla. Sistemi kurar kurmaz size e-postayla gönderirim.”</p>

  <p>Fotoğrafları elde ederek olaya minimal düzeyde karışmış olmak asıl kararsızlığına herhangi bir etki yapmayacak derecede küçük bir gelişmeydi. Gurney, Torres’e teşekkür edip, e-postayı bekleyeceğini söyledi. Görüşmeyi bitirip arabadan inerek eve yöneldi.</p>

  <p>Mutfak duvarındaki eski sarkaçlı saat beşi bir geçtiğini gösteriyordu. Madeleine’e seslendi. Herhangi bir yanıt alamadı. O günün klinikte çalışma günü olmadığını da biliyordu. Ayrıca gitmesi gerekse de kapıya bir not bırakırdı.</p>

  <p>Dışarı yönelip, meşgul olmaktan hoşlandığı şeyleri yapabileceği yerlere bakmaya başladı. Bahçeye, kuşkonmaz tarhına, bahar başında bölgenin sebze yetiştirme mevsiminin kısalığını göze alarak yaptıkları prefabrik seraya baktı.</p>

  <p>Ona bir kez daha seslendi. Evin arka tarafına dolanıp ormana uzanan virajlı patikayı kontrol etti. Etrafta gördüğü tek canlı uzak kayalıkların üzerinde uçan bir akbabadan ibaretti.</p>

  <p>İçeri dönüp onu cep telefonundan aramaya karar verdi. Tam o esnada da gölet tarafındaki yoldan yukarı doğru yürüdüğünü fark etti. Ama yürümesi biraz değişik gibiydi. Adımlarında her zamanki coşku yoktu sanki. Yaklaştıkça yüzünün de bir hayli asık olduğunu fark etti. Daha da yaklaşınca gözlerinin yaşlı olduğunu gördü.</p>

  <p>“Ne oldu?” diye sordu.</p>

  <p>Madeleine etrafına kararsız bakışlar yöneltti. Sonra sundurmanın ortasında yüz yüze bakan iki Adirondack sandalyede karar kıldı. “Biraz burada oturabilir miyiz?”</p>

  <p>“Tabii. Bir sorun mu var?”</p>

  <p>Oturdular. Dizleri neredeyse birbirlerine değecek kadar yakındılar. Madeleine uzunca bir süre gözlerini kapalı tuttu. Sanki düşüncelerini toparlamaya çalışıyor gibiydi.</p>

  <p>“Maddie? Bir şey mi oldu?”</p>

  <p>“Kim Steele geldi.”</p>

  <p>“Ne istedi?”</p>

  <p>“Kocasının cep telefonunu getirmiş.”</p>

  <p>“Sana mı bıraktı?”</p>

  <p>“Evet.”</p>

  <p>Devam etmesi için bekledi ama karısı susmakla yetindi. “Onun ziyareti mi seni böyle… üzdü?”</p>

  <p>“Evet.”</p>

  <p>“Kocasının başına gelenler yüzünden, değil mi?”</p>

  <p>“Onun kişiliği yüzünden.” Yutkundu. “Senin gibi biriymiş.”</p>

  <p>“Sen de… onun başına gelenler ya benim başıma gelseydi diye düşündün?”</p>

  <p>“Evet.” Birkaç dakika sustuktan sonra devam etti. “Kocasını anlatışını bir görseydin… Ben de seni tam olarak öyle anlatırdım. Polis olmanın çok güzel bir şey olduğunu, insanlara faydalı olmanın, doğruları yapmanın en önemli şey olduğunu söylermiş.”</p>

  <p>Bir süre sessizce oturdular.</p>

  <p>“Bir şey daha var,” dedi gözyaşlarını silerken. “Çocuklarını kaybetmişler.”</p>

  <p>Gurney yüreğinin sıkışır gibi olduğunu hissetti.</p>

  <p>“Bebekken. Trafik kazasında.”</p>

  <p>“Tanrım.”</p>

  <p>“Adeta yirmi yıl önceki biz gibiler. Tek farkla; sen hayattasın ama onun eşi değil.”</p>

  <p>Madeleine’in gözlerinin içine baktığında, başka bir kadının acısıyla gün yüzüne çıkan geçmişin acılarına yine de direnen güçlü bir kişilik görüyordu.</p>

  <p>“Bu işe karışmak istemedim. Sheridan Kline’ın yanında olmana ses çıkarmak istemedim. Ama şimdi, ya aynı şey sana da olursa diye düşünmekten kendimi alamıyorum…”</p>

  <p>“Bu konuda biri bir şeyler yapsın isterdin, değil mi?”</p>

  <p>“Evet. iyi, dürüst, sonuna dek gitmeye kararlı biri.” Duraksadı. Sonra anlayışlı bir ifadeyle ekledi. “Evet, bunu isterdim.”</p>
</body>
</html>