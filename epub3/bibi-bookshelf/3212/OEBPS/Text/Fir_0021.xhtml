<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>21</h1>

  <p>Gurney aracını daha önce park ettiği yere, sarı barikatın hemen önüne çekti. Bir kez daha geçilmez uyarısını dikkate almadan barikatı açıp kaldırımdan olay yerine doğru yürümeye başladı.</p>

  <p>Mümkün olduğunca yavaş yürüyor, RAM TV görüntülerinden hatırladığı kadarıyla Steele’in yürüyüş hızında ilerlemeye çalışıyordu.</p>

  <p>Soluna, çimenlerin itinayla kesildiği, engebesiz alana baktı. Göstericiler sırtları kaldırıma dönük şekilde bu alanda toplanmışlardı. Bu açık alanın diğer tarafında bir platform yükseliyordu. Platformun SSB konuşmacılarınca kullanılmış olduğuna şüphe yoktu. Bu alanın diğer köşesindeyse Albay Willard’ın tartışmalı heykeli yer alıyordu.</p>

  <p>Yürürken tıpkı Steele’in yaptığı gibi, sanki kalabalıktakileri kontrol ediyormuşçasına, sık sık duraksayarak yürüdü. Alanın çevresini kuşatan ağaçlardan yanından geçtiği ilk dördü uzun olmalarına karşın iyice budanmış durumdaydılar. Beşinci ağaçsa Steele’in kafatasının alt kısmını, beynini ve yüz kemiğini parçalayan kurşunun sonrasında saplandığı devasa büyüklükteki çam ağacıydı.</p>

  <p>Üç kez bu yolda gidip geldi. Steele’in ölüm yürüyüşünü tekrarlıyor bir taraftan da her hareketini takip edip onunla birlikte ilerleyen tetikçinin silahındaki kırmızı lazer ışığını gözünde canlandırmaya çabalıyordu. Gurney kendi başının arkasında bir lazer ışığı olduğunu hayal etmeye kendini bir hayli kaptırmıştı. Bu yüzden de bir süre sonra bu hayalin yarattığı histen rahatsızlık duydu. Üçüncü yürüyüşünün sonunda büyük çam ağacının altında, Steele’in vurulduğu andaki pozisyonda durdu. Bir yandan da adamın düştüğü ve yaşama veda ettiği yere bakıyordu. John Steele. Kim Steele’in kocası. Birilerinin oğlu. Birilerinin dostu. Birilerinin ortağı. Bazıları için bu sadece bir anlık bir dehşetti ya da kaldırımdaki kahverengi bir leke. Ama aynı olay bazıları için derin bir yürek sızlaması demekti.</p>

  <p>Gurney bir hayli kederlenmiş, bir taraftan da bu şekilde hissediyor olmayı hayretle karşılamıştı. Boğazında bir şeylerin düğümlendiğini hissederken gözleri yaşardı.</p>

  <p>Polisin tanıdık, itici sesini duyana dek yaklaştığını fark etmedi. “Beyefendi, ben sizi daha önce buraya geçmemeniz konusunda…”</p>

  <p>Gurney dönüp yüzüne bakınca polis sustu.</p>

  <p>Birkaç saniyeliğine ikisi de bir şey söylemedi.</p>

  <p>Gurney elinin tersiyle yaşını çabucak silip, “Beckert burada olduğumu biliyor,” dedi.</p>

  <p>Polis şaşırdı. Sonra sanki olayla alakalı bir şeyleri idrak etmişçesine, “Siz…eee…Memur Steele’i tanır mıydınız?” diye sordu.</p>

  <p>“Evet,” dedi Gurney. Bu yanıtının bütünüyle yanlış olmadığını hissediyordu.</p>

  <div style="margin-top:5%"></div>

  <p>Toplantı salonuna girdiğinde Torres’le Kline’ın çoktan yerlerini aldıklarını gördü. İkisi de telefonlarıyla meşguldü. Şerifin sandalyesi boştu. Ama belediye başkanı bu kez gelmiş, her zamanki yerine, masanın ucuna oturmuştu. Strafor kutunun içinden elmalı turta yiyordu. Seyrek saçlarım kapatmak için yandan uzattığı kır saçı darmadağınıktı.</p>

  <p>Gurney, Kline’ın yanına oturdu. “Şerif yok galiba?”</p>

  <p>“Cezaevinde. Sanırım tutuklu SSB üyelerinden biri tahliye olmak için üçüncü adam adını taktığımız şahısla ilgili bilgi vermek istiyormuş. Goodson bu tür görüşmeleri bizzat yapmayı sever.” Kline’ın ses tonundan, onun adamın bu tavrından pek de hoşnut olmadığı seziliyordu.</p>

  <p>Gurney, belediye başkanına döndü. “Rotary Kulüp’te yemeğe gitmişsiniz diye duydum.”</p>

  <p>Shucker yutkundu. Ağzının köşesindeki kırıntıları baş ve işaret parmaklarıyla temizledi. “Daha çok sondaj çalışması yemeği denebilir.” Sesinden bu yorumunun zekice bulunup övülmesini beklediği belliydi.</p>

  <p>Gurney hiçbir şey söylemedi.</p>

  <p>“Hiç hoş değil,” dedi Kline.</p>

  <p>Kapı açıldı ve Beckert içeri girdi. Oturunca dizüstü bilgisayarını açıp saatine baktı.</p>

  <p>“Saat bir elli,” dedi. “Toplantı saati. Şu an Judd’la ekibi, Gort Kardeşlerin evinde aramayı sürdürüyorlar. Daha şimdiden onların Doğan Güneşin Silahşörleri’yle bağlantılı olduklarına dair dijital bir kanıtla Jordan ve Tooker cinayetleriyle doğrudan ilişkileri olduğunu ortaya koyan fiziksel kanıtlar bulundu bile.”</p>

  <p>Kline oturduğu yerde biraz doğruldu. “Nasıl bir kanıt?”</p>

  <p>“Ona geleceğiz. Önce size bazı fotoğraflar göstermek istiyorum. Bu sayede nasıl bir delilikle uğraştığımızı daha net görmüş olacaksınız.” Dizüstü bilgisayarının birkaç tuşuna dokunmasıyla birlikte monitörde ilk fotoğraf belirdi.</p>

  <p>Bu, çevresi yüksek tel örgüyle kapalı bir kapıya ulaşan, her iki yanında kışın da yapraklarını dökmeyen ağaçların sıralandığı bir toprak yolun fotoğrafıydı. Tel örgünün üzerinde kare şeklinde iki tabela asılıydı. Kapının sol tarafında kalan tabelanın üzerinde elle yazılmış iki satırlık bir yazı vardı ama objektife uzak kaldığından okunmuyordu. Sağ taraftaki tabeladaysa üç satır yazılıydı. Bu tabela gerçek gibi görünen bir insan kafatasının yanına monte edilmişti.</p>

  <p>Beckert’ın gösterdiği bir sonraki fotoğrafta soldaki tabela daha yakından görünüyordu.</p>

  <hr class="gecis"/>

  <div class="yasla-orta">
    <p>İNSAN YASALARI ŞEYTANIN ARAÇLARIDIR</p>

    <p>İDARECİLER ŞEYTANIN SIĞINAĞIDIR</p>
  </div>

  <hr class="gecis"/>

  <p>Diğer fotoğrafta, kafatası bulunan tabelanın yakından çekilmiş görüntüsü yer alıyordu. Gurney artık tabelanın yanındaki kafatasının sol göz çukurundan sapı ve tüyü dışarıda kalmış bir oku da görebilmişti. Bunun normal oklardan daha güçlü ve öldürücü bir arbalet oku olduğunu fark etti. Alttaki yazı da zerre kadar davetkar bir nitelik taşımıyordu.</p>

  <hr class="gecis"/>

  <div class="yasla-orta">
    <p>KİLİSE MÜLKÜ</p>

    <p>GİRİŞ İZNE TABİDİR</p>

    <p>İZİNSİZ GİRMEYE KALKIŞMAYIN</p>
  </div>

  <hr class="gecis"/>

  <p>Shucker plastik çatalıyla elmalı turtanın kutuda kalan son kırıntılarını toplamakla uğraşırken yan gözle de ekrana bakıyordu. “Bu kimin kafatası acaba diye insan merak ediyor, değil mi? Bir de bu kuş uçmaz kervan geçmez yere ne yapmaya gelmiş diye. Ne demek istediğimi anlıyorsunuzdur herhalde?”</p>

  <p>Kimse yanıt vermedi.</p>

  <p>Beckert bir sonraki görüntüye geçmeden önce birkaç saniye bekledi. “Bu fotoğraf da Judd’ın Gortlar’ın bilgisayar yazıcısının tepsisinde bulduğu fotoğraf.”</p>

  <p>Aklı karışan Shucker gözlerini kırpıştırdı. “Bir daha söyle?”</p>

  <p>Beckert başkasının hakaret olarak algılayabileceği bir yavaşlıkla cümlesini tekrarladı. Ama Shucker başını salladı. “Fotoğrafın fotoğrafı. Anladım.”</p>

  <p>Ekrandaki fotoğrafta kütük duvarlı, taş şömineli bir oda ve üç tuhaf figür görünüyordu. Önde, kel, uzun sakallı, kamuflaj giysili iki adam vardı. Bunlardan biri diğerinden çok daha uzun boylu görünüyordu. Hatta Gurney bu derece fark olması için ya bu adam bir dev ya da diğeri cüce diye düşündü. Bunların aralarındaysa iri bir siyah ayı duruyordu. Hayvan bir iple ayakta tutulduğu için aslında duruyordu kelimesi pek de uygun bir tanım değildi. İpin bir ucu ayının kalın boynuna dolanmış, diğer ucu da alçak tavandaki bir yere sabitlenmişti. Şöminenin üzerindeki raftaysa arbaletler göze çarpıyordu. Arkada da duvarın çentikli kısımlarına asılmış bir düzine kadar ok ucu vardı.</p>

  <p>“Gort Kardeşler son zaferleriyle poz vermişler,” dedi Beckert.</p>

  <p>“Gort Kardeşler mi?” diye sordu Gurney. “İkiz dediniz gibi kalmış aklımda.”</p>

  <p>“İkizler zaten. Ezechias bir seksen sekiz, Ezechiel’se bir kırk sekiz boyunda. Boyları dışında tıpatıp aynıdırlar. Yüzleri, sesleri, delilikleri.”</p>

  <p>“Henüz ayı avı mevsimi başlamadı sanırım?”</p>

  <p>“Kesinlikle.”</p>

  <p>“Yani canları istediği zaman, mevsime filan aldırmadan gidip avlanıyorlar, öyle mi?”</p>

  <p>“Onların av mevsimi dışındaki zamanları tercih ettiklerine eminim. Kanunların canı cehenneme demenin bir başka yolu daha işte.”</p>

  <p>“Dinamitle balık avlıyorlar,” dedi Shucker beyaz çatalını kutudaki bir başka kırıntıya saplamaya çabalarken.</p>

  <p>Gurney ona dönüp, “Dinamit mi?” diye sordu.</p>

  <p>“Handsome Brothers taşocağının o büyük patlama sonrası kapanmasının ardından tesiste inceleme yapan görevliler bir miktar dinamitin çalınmış olduğunu tespit ettiler. İkizler de orada çalışmışlardı. Sonrasında neredeyse civardaki herkes Clapp Hollow Gölü’nden şiddetli patlamalar duyulduğunu, Gort Kardeşlerin de bir ya da iki hafta boyunca balık avladığını ileri sürdü. Tabii seslerin yankılandığı o geniş arazide neyin gerçek neyin hayal gücünün oyunu olduğunu anlamak zor.”</p>

  <p>“Artık Gort Kardeşlerin dinamit çalmış olduklarına eminiz,” dedi Beckert. “Ama bu kamuoyuna açıklanmayacak. Henüz doğru zaman değil.”</p>

  <p>Kline endişeli görünüyordu. “Dinamit onlarda mı şu an? Nerede?”</p>

  <p>“Büyük olasılıkla yanlarında. Gort Kardeşlerin, Judd’ın baskınından önce yanlarına bir şeyler alarak evden kaçtıkları anlaşılıyor.”</p>

  <p>“Bunu nereden biliyorsunuz?”</p>

  <p>“Orada olan bazı şeylerin şu an orada olmadıklarını tespit ettik. Bu Judd’ın bir saat önce çektiği fotoğraf.”</p>

  <p>Gort Kardeşlerin ayıyla çekilmiş fotoğraflarının yerini bir başkası aldı. Yine aynı odaydı ama bu kez Gort Kardeşler de, ayı da, şöminenin üzerindeki arbeletler de, duvardaki ok uçları da yoktu.</p>

  <p>“Diğer fotoğrafla karşılaştırdığında nelerin eksik olduğunu görüyorum,” dedi Kline. “Onların uzun zaman önce başka bir yere götürülmediklerini nereden biliyoruz? Yani, Gort Kardeşlerin ayıyla çektirdikleri fotoğrafın yeni olduğuna dair elimizde bir kanıt yok. Odadaki değişiklik haftalar ya da aylar önce yapılmış olamaz mı?”</p>

  <p>“Elimizde bu değişikliğin çok kısa bir zaman diliminde gerçekleştiğine dair kanıt var.” Beckert çok sayıda fotoğrafı hızla geçip, etrafı çitlerle kaplı büyük bir barınağın fotoğrafına gelince durdu. Parmağıyla göstererek, “Burası köpek kulübesi,” dedi. “Yerdekileri görüyor musunuz? Ayıdan geriye kalanlar. Anlaşıldığı üzere Gort Kardeşler ayının ölüsünü köpek kulübesine atmışlar. Köpekleri de parçalamış. Judd ayrıca ayının içi daha yeni doldurulmuş postunu da kulübenin hemen yanında buldu. Kısacası ayının, okların ve de Gort Kardeşlerin köpeklerinin yerlerinin kısa süre içinde değiştirilmiş olduklarına dair yaptığımız tahmin doğrulanmış oluyor. Onların bir düzine kadar pitbull cinsi köpekleri olduğu biliniyordu. Şu an hepsi kayıp. Ama köpek kulübesindeki et artıklarının durumu - daha yeni yeni çürümeye başlamışlar - köpeklerin de düne kadar orada olduklarını ortaya koyuyor.”</p>

  <p>Kline bir hayli huzursuz gibiydi. “Ve dinamit?”</p>

  <p>“Gort Kardeşlerin yanlarına yüzden fazla dinamit kapsülü almış olma ihtimalleri çok yüksek. Judd içleri boş spor çanta ambalajlarıyla boş bir patlayıcı sandığı buldu. Gort Kardeşlerin taşınmalarını kolaylaştırmak için dinamit kapsüllerini bu çantalara aktarmış olduklarını düşünüyor.”</p>

  <p>Şimdi endişelenme sırası Shucker’daydı. “Yani siz, White River’ın en kaçık iki adamının bir düzine saldırgan köpekle, küçük bir kasabadaki herkesi öldürmeye yetecek kadar okla ve büyük bir patlama yaratacak miktardaki dinamitle kayıplara karıştığını mı söylüyorsunuz? Nasıl oluyor da paniğe kapılmıyorsunuz, peki?”</p>

  <p>“Ben ilerleme kaydettiğimiz noktalara yoğunlaşmanın başarı ihtimalimizi arttıracağı kanaatindeyim.”</p>

  <p>“Biraz önce Gort Kardeşlerin Jordan ve Tooker cinayetleriyle bağlantıları olduğuna dair fiziksel kanıtlar bulduğunuzdan bahsettiniz,” dedi Kline. “Bunun ne olduğunu söyler misiniz?”</p>

  <p>“Aleyhlerinde kullanılabilme ihtimali en yüksek nesne, barakalarında bulduğumuz ip kangalı. Judd’a göre bu ip oyun parkında bulduğumuz iple aynı. Bunun için mikroskobik onay da alacağız. Eğer kesik uçlar da birbirine uyarsa işimiz tamamdır.”</p>

  <p>“Onların DGS’yle bağlantıları olduğuna dair dijital bir kanıttan bahsetmiştiniz?”</p>

  <p>“Evet. Masanın en alt çekmecesindeki bir USB bellekte. İçinde DGS’nin internet sitesinin kurulmasında kullanılan metinlerle grafikler yer alıyor. Bu da Gort Kardeşlerin ya siteyi kendilerinin kurdukları ya da kuran birine kaynak sağladıkları anlamına gelir.”</p>

  <p>Kline’ın yüzü gülmüştü. “Yani ciddi bir ilerleme kaydettik.”</p>

  <p>“Öyle.”</p>

  <p>Aklı karışmış gibi görünen Gurney söze girdi. “Şu USB belleğin içindekiler nasıl incelendi?”</p>

  <p>“Hemen arama sırasında, bulunmalarından bir iki dakika sonra. Judd’ın dizüstü bilgisayarında incelendi.”</p>

  <p>“Şifre yok muymuş?”</p>

  <p>“Öyle anlaşılıyor.”</p>

  <p>“Dosyaların USB belleğe aktarıldığı bilgisayar da bulundu mu?”</p>

  <p>“Yazıcıyı, tarayıcıyı, modemi, internet dağıtıcısını buldular ama bilgisayarı bulamadılar.”</p>

  <p>“İlginç,” diye mırıldandı Gurney, herhangi bir kimseye değil de daha çok kendi kendine konuşur gibi. “Gort Kardeşler giderken yanlarına köpeklerini, oklarını, patlayıcılarını, bilgisayarlarını ve tanrı bilir daha başka neleri almışlar. Ama şifresiz bir USB bellekle iki cinayetle ilişkileri olduğuna delil teşkil edebilecek ipi bırakmışlar.”</p>

  <p>Beckert’ın ses tonu bariz biçimde sertleşmişti. “Bunların nedenleri üzerinde fikir yürütmeyi sonraya bırakabiliriz. Çünkü şu an yapılması gereken acil işlerimiz var. Öncelikle şu ana dek kaydettiğimiz ilerlemeleri içeren uygun bir açıklama yayınlamamız gerekli. Bu açıklamada elbette altı çizilmesi gereken ve hiç değinilmemesi gereken hususlar var. Unutmayın, medyanın mayın tarlasının tam ortasındayız. Bunu unutmanın vahim sonuçları olabilir.”</p>

  <p>Gurney kim ya da kimler için vahim olabilir acaba diye geçirdi aklından. Beckert’ın kendi siyasi geleceği için mi? Yoksa işin içindeki başka biri için mi?</p>

  <p>Beckert sözlerini sürdürdü. “Kurşunlanma ve Willard Parkı…”</p>

  <p>Sözü kapının tıklamasıyla kesildi.</p>

  <p>Torres kalkıp kapıyı açtı.</p>

  <p>Gelen, şerifti. “Umarım önemli bir açıklamayı bölmemişimdir.”</p>

  <p>“Gel, Goodson,” dedi Beckert. “Tam da önemli noktaların özetini geçiyorduk.”</p>

  <p>“Özet en iyi kısımdır.” Masanın ucundaki sandalyesine yöneldi.</p>

  <p>Beckert sözlerine yine aynı şekilde başladı. “Kurşunlanma olayı ve müteakiben gerçekleşen Willard Parkı cinayetleri üzerinde yürüttüğümüz soruşturmayla ilgili olarak bu odanın dışında yapacağımız açıklamalarda üç hususun vurgulanması gerekiyor. Bir, her iki olayla alakalı hızlı ilerlemeler kaydediyoruz. Her iki olayla ilgili tutuklamalar kırk sekiz saat içinde başlayacaktır. İki, duruşmalar neticesinde sanıkların hüküm giymesini sağlayacak net delillere ulaşılmıştır. Üç, her iki olaya da eşit derecede önem vermekte, kaynaklarımızı da her iki olayda eşit şekilde kullanmaktayız.” Masadakilerin yüzüne baktı, sonra aniden konuyu değiştirdi. “Goodson, cezaevindeki ihbarcılarla yaptığın konuşma nasıl gitti? Var mı işe yarar bir şeyler?”</p>

  <p>“Kesinlikle ilginç şeyler var. İşe yarar mı yaramaz mı siz karar verin.”</p>

  <p>“Adam bizden göreceği bir iyilik karşılığında bilgi vermeyi kabul etti, anladığım kadarıyla?”</p>

  <p>“Evet. Ama adam değil, kadın. Blaze Lovely Jackson’ın SSB’nin üç liderinden biri olduğunu, diğer iki liderle, yani Jordan ve Tooker’la arasının bozuk olduğunu söyledi.”</p>

  <p>“Bu ne derece ciddi bir ayrılıkmış?”</p>

  <p>“Ona göre çok ama çok ciddiymiş. Blaze’in diğerleriyle hiç iyi anlaşamadığını söyledi. Yetkisini birileriyle paylaşıyor olmaktan hiç hoşnut değilmiş. Onun anlattıklarından Blaze’in aşağılık bir kaltak olduğu, çok başlılığı sonlandırmak için de şiddet kullanma arzusunda olduğu anlaşılıyor. Bu da, kadının şiddet yanlısı kişiliği düşünüldüğünde, diğer iki liderin başına gelenlerle onun arasında bir bağlantı olabileceğini akla getiriyor.”</p>

  <p>“Artık cinayetlerden Gort Kardeşlerin sorumlu olduğuna yüzde doksan dokuz oranında eminiz. Ben oyun alanında gördüklerimizin arkasında siyahi bir kadın olabileceğine inanmakta açıkçası zorluk çekiyorum.”</p>

  <p>Cloutz dudaklarını nemlendirdi. “Ben de aynı şekilde düşünüyorum. Ama benim küçük hanımefendi Blaze Lovely Jackson’ın her türden şeyi yapabilecek biri olduğuna tüm kalbiyle inanıyor. Kesinlikle her şeyi.”</p>

  <p>Beckert hiçbir şey söylemedi. Tamamen kendi düşüncelerine dalmış gibi görünüyordu.</p>
</body>
</html>