<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>33</h1>

  <p>Cory Payne’in kapı eşiğinde beliren cılız vücudu sanki her an koşmaya hazır gibi görünüyordu. Ama Gurney’e doğru mu yoksa ondan uzağa doğru koşacağı anlaşılmıyordu. Dell Beckert’ın atletik fiziğini, keskin yüz hatlarını, dik bakışlarını almıştı. Ama gözlerine babasının kibri yerine hüzün hakimdi.</p>

  <p>Payne’le Gurney birbirlerini süzüyorlardı. Masasındaki Coolidge sanki tuhaf bir akıl yürütmeyle ayakta durması gerekenlerin zaten ayakta olduğuna karar vererek yerinde kalıp sadece arkasına yaslanmakla yetinmişti.</p>

  <p>Önce Gurney konuştu. “Konuşmayı kabul ettiğiniz için teşekkür ederim.”</p>

  <p>“Bu bir iyilik değil. Neler olup bittiğini öğrenmem gerek.”</p>

  <p>Coolidge koltuğunu birkaç santim geri itip, eliyle şöminenin karşısındaki koltukları gösterdi. “Beyler, lütfen şöyle buyurun.”</p>

  <p>Gözlerini Gurney’den bir anlığına bile uzaklaştırmayan Payne, tedbirli hareketlerle şöminenin karşısındaki koltuklardan kapıya uzak olanına oturdu. Gurney de karşısındaki koltukta yerini aldı.</p>

  <p>Bir süre Payne’in yüzünü inceleyip, “Babanıza benziyorsunuz,” dedi.</p>

  <p>Payne dudak büküp, “Yani bana katil sıfatını yapıştıran adama,” dedi.</p>

  <p>Gurney genç adamın ses tonuna şaşırdığından bir an için duraklamıştı. Ses rengi babasınınkiyle aynı olsa da tonlaması daha gergin, daha öfkeliydi.</p>

  <p>“Beckert soyadını ne zaman Payne’e çevirdiniz?”</p>

  <p>“Bulduğum ilk fırsatta.”</p>

  <p>“Neden?”</p>

  <p><i>“Neden!</i> Çünkü babalıkla ilgili kavramlar zırvalık. Annem bana hem annelik hem de babalık etti. Onun soyadını almayı tercih ettim ben de. Bunun ne önemi var ki? Suçlandığım cinayetlerle ilgili konuşacağız sanıyordum.”</p>

  <p>“Konuşalım.”</p>

  <p>“Evet?”</p>

  <p>“Siz mi işlediniz?”</p>

  <p>“Hayır! Bu çok saçma! Aptalca, iğrenç bir suçlama bu!”</p>

  <p>“Niye saçma?”</p>

  <p>“Çünkü öyle. Steele ve Loomis iyi insanlardı. Emniyetteki geri kalan kokuşmuşlar gibi değillerdi. Şu an olanlar beni çok korkutuyor.”</p>

  <p>“Neden?”</p>

  <p>“Kimler öldü, kimler suçlanıyor baksanıza. Sizce sırada ne var?”</p>

  <p>“Anlamakta zorluk çekiyorum.”</p>

  <p>Payne sağ elini kaldırıp giderek artan öfkesiyle isimleri teker teker saymaya başladı. “Steele… Loomis… Jordan… Tooker. Hepsi öldü. Peki kimi suçladılar? Gort Kardeşleri. Ve beni. Kurguyu görüyorsunuz değil mi?”</p>

  <p>“Sanmıyorum.”</p>

  <p>“Bu yedi kişinin tek bir ortak yanı var! Hepimiz aziz mertebesine yükseltilmiş polis şefine sorun çıkarttık. Hiç var olmamamızı nasıl da isterdi. Zaten dördümüzden kurtulmayı başardı.”</p>

  <p>“Bunu babanızın yaptığım mı ileri sürüyorsunuz…”</p>

  <p>“Bizzat yapmadı elbette. Judd Turlock bunun için var. Turlock’la muhteşem Dell Beckert’ın White River’a gelmelerinden sonra polise mukavemet suçlamasıyla kaç kişinin öldüğünü, kaç kişinin de hastanelik olduğunu bir bilseniz. Benim tek düşünebildiğim şey bu. Şu Flynn denen herifin programında adımı duyduğum anda, <i>sıradaki benim</i> dedim. Bu tıpkı çete diktatörlüğünde yaşamak gibi bir şey. Büyük adam ne dilerse biri gidip isteğini yerine getirir. Yoluna kim çıkarsa çıksın sonu mezarlık olur.”</p>

  <p>“Eğer izlenip, kurgulanmış bir çatışma sırasında öldürüleceğinizden korkuyorsanız neden iyi bir avukat tutup teslim olmuyorsunuz?”</p>

  <p>Payne kulak tırmalayıcı bir kahkaha patlattı. “Teslim olayım da Goodson Cloutz’un hapishanesine tıksınlar beni, öyle mi? Böylece işlerini de kolaylaştırmış olurum. Belki fark etmemişsinizdir diye söyleyeyim, Cloutz tam bir pisliktir. Ve o hapishanede polisin oğlunu öldürmek için ona ciddi ciddi para vermek isteyecek kaç kişi vardır, haberiniz var mı?”</p>

  <p>Gurney düşünceli bir ifadeyle başını salladı. Arkasına yaslanıp pencereden kilise mezarlığına bakmaya koyuldu. Bunu hem Payne’in söylediklerini hızlıca bir düşünebilme fırsatı bulmak hem de biraz soluklanarak Payne’in bir sonraki konuya geçmeden önce öfkesinin bir nebze de olsa dinmesini sağlamak için yapmıştı.</p>

  <p>Coolidge’in kahve önerisi sessizliği böldü.</p>

  <p>Gurney istedi. Payne geri çevirdi.</p>

  <p>Coolidge hazırlamaya gidince Gurney görüşmeyi devam ettirmeye koyuldu.</p>

  <p>“Kanıtlarla ilgili konuşmamız gerek. Sizin saldırının gerçekleştiği her iki yerden siyah bir Corolla’yla ayrıldığınıza dair görüntüleriniz var.”</p>

  <p>“Grinton’daki apartmanla Bluestone’daki müstakil evden mi?”</p>

  <p>“Evet.”</p>

  <p>“Bu sabah o binaları televizyonda gösterdiler. Az daha kusacaktım.”</p>

  <p>“Neden?”</p>

  <p>“Çünkü o binaları gayet iyi biliyorum da ondan. İkisine de gittim.”</p>

  <p>“Neden?”</p>

  <p>“Biriyle buluşmaya.”</p>

  <p>“Kiminle?”</p>

  <p>Başını iki yana salladı. Aynı anda hem kızgın hem de korkmuş görünüyordu. “Bilmiyorum.”</p>

  <p>“Kiminle buluştuğunuzu bilmiyor musunuz?”</p>

  <p>“Hiçbir fikrim yok. Arayanım çok olur. Siyasi görüşlerim herkesçe malum. Siyahilere Adalet Arayan Beyazlar’ı ben kurdum. Televizyona çıktım. İnsanlardan bilgi ulaştırmalarını istedim. Telefon numaramı paylaştım. Bazen bana yardım etmek isteyenlerden isimsiz ihbarlar aldığım oldu.”</p>

  <p>“Hangi konuda yardım ediyorlar?”</p>

  <p>“Faşist polis teşkilatındaki uygulamaları gözler önüne sermek için.”</p>

  <p>“Bu yüzden mi o iki binaya gittiniz? Size yardım edeceğini söyleyen biriyle buluşmak için mi?”</p>

  <p>“Bana elinde Laxton Jones cinayetinin polis aracından çekilmiş video görüntüleri olduğunu söyledi. Her şeyi ortaya çıkaracak, polisin anlattığı hikayenin tamamen yalan olduğunu ortaya koyacak video görüntüleri.”</p>

  <p>“Erkek sesi miydi?”</p>

  <p>“Mesaj geldi. Ama bir erkek tarafından gönderildiğini tahmin ettim. Mesajda ismi yoktu.”</p>

  <p>“Kısacası size bu video görüntülerini vermek istediğini söyleyen birinden mesaj aldınız?”</p>

  <p>“Evet.”</p>

  <p>“Bridge Caddesi’ndeki binaya gitmenizi istedi?”</p>

  <p>“Evet.”</p>

  <p>“Bu SSB’nin parkta gösteri düzenlediği akşam mıydı?</p>

  <p>“Evet. Binanın arkasındaki dar yola girip beklemem söylendi.”</p>

  <p>“Siz de denileni yaptınız.”</p>

  <p>“Talimatlara uydum. Söylenen saatte sokağa gidip bekledim. Belki yirmi dakika kadar orada oyalandım. Sonra planın değiştiğini, Grinton Köprüsü’nün diğer ucuna gitmem gerektiğini bildiren yeni bir mesaj aldım. Ben de denileni yaptım. Bekledim. Birkaç dakika kadar sonra üçüncü mesaj geldi. Bu kez güvenlik kameralarından endişe edildiği bu nedenle de buluşmanın daha güvenli bir ortam sağlanıncaya dek ertelendiği bildiriliyordu. Ben de evime döndüm. Konunun burada kapandığını düşünüyordum. Ta ki birkaç gün sonra yeni bir mesaj alıncaya dek. Bu kez benden çabuk olmam isteniyordu. En kısa zamanda Bluestone’daki Poulter Caddesindeki bir eve gitmem istendi. Doğrudan evin garajına girecek ve bekleyecektim. Tam zamanında oraya ulaşmayı başardım. Bekledim, bekledim, bekledim. Bir süre sonra galiba yanlış anladım diye düşünmeye başlamıştım. Belki de video görüntülerine sahip olan kişi beni içeride, evde bekliyordu. Arabadan inip yan kapıya yöneldim. Kilitli değildi. Açtım. Tam o sırada silah sesine benzer bir ses işittim. Evin içinden bir yerden gelmişti. Hemen dışarı fırladım. Arabama atladım. Gaza asılıp, son sürat oradan uzaklaştım. Eve gittim. Hepsi bu. Hikaye burada bitiyor.”</p>

  <p>“Direkt kendi evinize mi gittiniz?”</p>

  <p>“Yakındaki bir otoparka gittim. Evimle arasında yaklaşık bir blok kadar var.”</p>

  <p>“Muhbir olduğunu düşündüğünüz şahıstan başka mesaj aldınız mı?”</p>

  <p>“Hayır.”</p>

  <p>“Mesajları saklıyor musunuz?”</p>

  <p>“Hayır. Gönderen numarayı yazdım ama mesajları sildim.”</p>

  <p>“Neden?”</p>

  <p>“Tedbir amaçlı. Hackerların ya da başka birinin kişisel bilgilerime erişebileceğinden korktum. Ayrıca bu video görüntüleri konusu son derece hassastı. Eğer yanlış insanlar benim bu görüntülere ulaşmamın an meselesi olduğunu öğrenirlerse…” Cümlesini tamamlamadı.</p>

  <p>“Mesajları gönderen numarayı hiç aradınız mı?”</p>

  <p>“Belki beş, altı defa denedim. Sadece kimlik bilgisi olmayan bir telesekreter kaydına ulaştım. Bir ara belki de onlar o evdeydi, belki de suikastı onlar gerçekleştirdi diye düşünmeye başladığımı hatırlıyorum. Sonra bu sabah RAM TV suikastların gerçekleştiği evlerle ilgili hikayeyi yayınlamaya başladı. Şu ana dek hep vuruldukları sırada polislerin nerede olduktan üzerinde durulmuştu. Sonra birdenbire Bridge Caddesi’yle Poulter Caddesi’ndeki evleri göstermeye başladılar. Buraya yolladıktan iğrenç bir muhabir elleriyle binaları göstere göstere bir şeyler anlatıyordu. Ben de, lanet olsun, ben oradaydım, o iki yere de gittim diye düşünmeye başladım. Ne oluyor, diye düşündüm. Tuhaf bir şeylerin olduğu apaçıktı. Tüm bunların üzerine Flynn’in zırvalıkları - muhteşem polis şefinin iğrenç parmağıyla beni işaret edişi - beni <i>Bu da ne? Nasıl bir oyun bu?</i> diye düşünmeye sevk etti.”</p>

  <p>Payne koltuğun kenarında oturuyor, avuç içleriyle bacaklarını sanki onları ısıtmaya çalışıyormuşçasına ovalıyordu. Başını iki yana sallarken, delice açılmış gözlerini yere dikmişti.</p>

  <p>“Parmak izlerin var,” dedi Gurney sakin bir ses tonuyla. “Her iki yerde de.”</p>

  <p>“Benim parmak izlerim mi?”</p>

  <p>“Ben öyle duydum.”</p>

  <p>“Bunda bir yanlışlık olmalı.”</p>

  <p>“Olabilir.” Gurney omuz silkti. “Eğer doğruysa, parmak izlerinizin orada nasıl bulunduğuna dair bir fikriniz var mı?”</p>

  <p>“Benim parmak izimin bulunabileceği tek yer arabam. Çünkü hep arabadaydım. Bir tek evin yan kapısında parmak izim olabilir. Ama içeri girmedim. Apartman dairesine gittiğimdeyse yolda bekledim. Arabada. Dışarı adımımı bile atmadım.”</p>

  <p>“Silahınız var mı?”</p>

  <p>Payne neredeyse bir hayli sertçe başını iki yana salladı. “Silahlardan nefret ederim.”</p>

  <p>“Evde herhangi bir nedenden dolayı silah kurşunu bulunduruyor musunuz?”</p>

  <p>“Kurşun mu? Hayır. Tabii ki hayır. Kurşunu ne yapacağım?” Şaşkınlıkla duraksadı. “Lanet olsun! Evimde kurşun mu bulduklarını söylüyorsunuz?”</p>

  <p>Gurney hiçbir şey söylemedi.</p>

  <p>“Eğer dairemde kurşun bulunduğu ileri sürülüyorsa bu düpedüz yalan. Ne halt etmeye çalışıyor bunlar?”</p>

  <p>“Sizce?”</p>

  <p>Payne gözlerini kapatıp yavaşça derin bir nefes aldı. Gözlerini yeniden açtığındaysa Gurney’in soran bakışları Beckert’ın dik bakışlarıyla buluştu. “Biri suçu benim üzerime yıkmaya çalışıyormuş gibi görünüyor. Gerçek olayın üzerini örtmek için beni kullanıyorlar.”</p>

  <p>“Bunu yapanın babanız olduğunu mu düşünüyorsunuz?”</p>

  <p>Gurney’in yüzüne sanki soruyu duymamış gibi bakıyordu. Sonra dayanamayacak noktaya geldi. Gözlerinin çevresiyle dudakları titremeye başladı. Sendeleyerek ayağa kalktı. Dönüp, eski mezarlığa bakan pencereye doğru yürüdü.</p>

  <p>Gurney bekliyordu.</p>

  <p>Bir hayli uzun gibi gelen bir dakika boyunca kimse konuşmadı.</p>

  <p>Sonunda yüzü hâlâ pencereye dönük Payne söze girdi. “Olabilir de olmayabilir de. Aslında hem eminim hem de değilim. Elbette suçu üzerime yıkabilir, neden olmasın ki? Neticede hırstan başka bir duyguya sahip değil ki o. Hırsı onun için kutsaldır. Başarı ve o iğrenç ikinci karısı onun için kutsaldır. Haley Beauville Beckert. Kadının parası nereden geliyor biliyor musunuz? Tütünden. Onun büyük büyük büyükbabası Maxwell Beauville’in Virginia’da tüm hizmetlerin kölelerce görüldüğü devasa bir çiftliği vardı. Şimdilerde de eyaletin en büyük tütün üreticilerinden biri oldular. Tanrım. Tütünden günde kaç kişi ölüyor biliyor musun? Açgözlü, aşağılık pislikler. Sonra, düşünüyorum. Babam cinayeti üzerime yıkar mı? Hayır, bu mümkün değil. Evet, hayır, evet, hayır.” Dudaklarının arasından ağlamamaya çalıştığını düşündürten acı dolu bir inleme duyuldu. “Kısacası,” dedi sonunda, derin bir nefes alarak. “Zerre kadar fikrim yok.”</p>

  <p>Gurney konuyu değiştirmeye karar verdi. “Blaze Jackson’a ne kadar yakınsınız?”</p>

  <p>Payne yüzünü pencereden çevirdi. Biraz daha sakinleşmişti. “Blaze Lovely Jackson. Tam adının kullanılmasında ısrarcı. Bazen bozulan bazen düzelen bir ilişkimiz var. Neden?”</p>

  <p>“Devalon Jones’un Corolla’sını size veren o, değil mi?”</p>

  <p>“Ne zaman istesem verir zaten.”</p>

  <p>“Şu an onunla mı kalıyorsunuz?”</p>

  <p>“Belli bir yerde kalmıyorum.”</p>

  <p>“Galiba en doğrusu da bu.”</p>

  <p>Yeni bir sessizlik daha oldu.</p>

  <p>Coolidge elinde Gurney’in kahvesiyle geri döndü. Kahve kupasını Gurney’in koltuğunun yanındaki küçük sehpaya koyup Payne’e doğru endişeyle baktıktan sonra masanın arkasındaki yerine yöneldi.</p>

  <p>Payne, Gurney’in yüzüne bakıp, “Sizi tutabilir miyim?” diye sordu.</p>

  <p>“Tutmak derken?”</p>

  <p>“Özel dedektif olarak. Ne olup bittiğini anlayabilmek için.”</p>

  <p>“Şu an zaten bunu yapıyorum.”</p>

  <p>“Polis eşleri için, değil mi?”</p>

  <p>“Evet.”</p>

  <p>“Size ödeme yapıyorlar mı?”</p>

  <p>“Neden sordunuz?”</p>

  <p>“Çünkü masraflarınız oluyordur. Soruşturmalar pahalıya mal olur.”</p>

  <p>“Sözü nereye getirmeye çalışıyorsunuz?”</p>

  <p>“Gerekli kaynaklara ulaşabilecek durumda olduğunuzdan emin olmak istiyorum.”</p>

  <p>“Siz bu kaynakları sağlayacak konumda mısınız?”</p>

  <p>“Dedemle anneannem paralarını anneme değil bana bıraktılar. Para yirmi bir yaşımı doldurmam şartıyla kullanımıma açılacak bir fona aktarılmış durumda. Ve geçen yıl yirmi birimi doldurdum.”</p>

  <p>“Bunu neden yaptılar?”</p>

  <p>Payne duraksayıp şöminenin küllerine bakmaya koyuldu. “Annemin ciddi uyuşturucu sorunları vardı. Uyuşturucu sorunu olan birine bir yığın para vermek onun ipini çekmek demektir.” Yine duraksadı. “Bunun yanında babamdan nefret ederlerdi. Onun paraya el süremeyeceğinden emin olmak istediler.”</p>

  <p>“Nefret mi ederlerdi? Neden?”</p>

  <p>“Çünkü o korkunç, acımasız, her şeyi kendi kontrolü altında tutmak isteyen alçağın tekidir de ondan.”</p>
</body>
</html>