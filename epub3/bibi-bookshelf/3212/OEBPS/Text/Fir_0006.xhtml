<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>6</h1>

  <p>Yolu takip ederek evin tam önüne kadar geldiler. Siyah ahşap kaplı muhteşem yapı, aşağı yukarı on beş metre en ve boyuyla, kusursuz bir kare biçimindeydi.</p>

  <p>“Şu benim sandığım şey mi?” diye sordu Madeleine neşe dolu bir ifadeyle.</p>

  <p>“Hangisi?”</p>

  <p>“Dikkatli bak. Harfin çizgileri belli oluyor.”</p>

  <p>Gurney söylenen tarafa baktı. Dikkat ettiğinde binanın ön tarafında belli belirsiz göze çarpan, küçük bir çocuğun alfabe kitabında silinmeye yüz tutmuş gibi görünen, devasa bir G harfi gördü.</p>

  <p>Açık sarı saçlı, bol bir beyaz gömlek ve dar kot pantolon giymiş biri koşa koşa arabanın yanına geldiğinde hâlâ binaya bakmaya devam ediyorlardı. Yolcu kapısını açıp Madeleine ininceye kadar bekledi. Sonra hızla şoför tarafına seğirtti.</p>

  <p>“Siz içeri buyurun efendim.” Üzerinde Dylan ismi ve cep telefonu numarası yazılı küçük bir kartı Gurney’e uzattı. “Gitmek isteyeceğiniz zaman bu numarayı arayın. Hemen aracınızı getireyim.” Yüzünde gülümsemeyle toz içindeki Outback’e binerek aracı park etmek üzere binanın yan tarafına doğru yönlendirdi.</p>

  <p>“Çok özenli bakmışlar,” dedi Madeleine bahçede yürürlerken.</p>

  <p>Gurney belli belirsiz bir baş sallamayla onayladı. “Trish Gelter’ı nereden tanıyorsun?”</p>

  <p>“Üç kere anlattım. Vinyasa.”</p>

  <p>“Vin…”</p>

  <p>Madeleine iç çekti. “Yoga kursum. Her pazar sabahı gidiyorum ya.”</p>

  <p>Yaklaştıkları ön kapı sanki kocaman bir gardırobun kayar kapısıymış gibi yana doğru açılırken içerden kabarık dalgalı sarı saçlı bir kadın çıktı.</p>

  <p>“Mahdehlennne!” diye bağırarak karşıladı onları, abartılı bir Fransız aksanıyla. Yarı şaka yarı ciddi bir tarzı vardı. “Gök Ev’e hoş geldiniz!” Ön dişleri arasındaki Lauren Hutton’unkileri<a id="footnote1"></a><sup><a href="../Text/Fir_0006.xhtml#bookmark1">1</a></sup> andıran boşluğu sergileyerek gülümsüyordu. “Muhteşem görünüyorsun! Elbisene bayıldım! Meşhur dedektifi de getirmişsin, harika! Hadi buyurun içeri. Hadi!” Elinde buzlu, mavi bir kokteyl kadehiyle, Gurney’in daha önce hiçbir evde görmediği, adeta mağarayı andıran geniş eve girmeleri için kenara çekildi.</p>

  <p>Burası küp şeklinde dizayn edilmiş bir odaydı. Tabii bu büyüklükteki bir yere oda demek ne derece doğruysa. Masalarla misafirlerin yerleştikleri sandalyeler kübik biçimde tasarlanmıştı. Küplerden bazıları mutfak tezgahı görevi görecek şekilde yan yana getirilerek restoranlarda kullanılan türden büyük parlak çelik bir fırının her iki tarafına yerleştirilmişti. Aynı renk iki küp görmek mümkün değildi. Gurney’in dışarıdan da fark ettiği gibi beş katlı bir bina yüksekliğindeki bu yapıda hiç pencere bulunmuyordu. Yine de içerisi parlak güneş ışığıyla aydınlanıyordu. Tavan tamamen şeffaf cam panellerden oluşuyor, bulutsuz gökyüzü içeriden net bir biçimde görünüyordu.</p>

  <p>Madeleine gülümseyerek, “Trish, burası inanılmaz,” dedi.</p>

  <p>“İçecek bir şeyler alıp etrafı dolaş. Daha bu bir şey değil. Her taraf sürprizlerle dolu. Bu arada ben de utangaç kocanı ilginç insanlarla tanıştırayım.”</p>

  <p>“O zaman sana kolay gelsin,” dedi Madeleine, ardından biri itfaiye kırmızısı diğeri asit yeşili bir buçuk metrelik iki küpün yan yana getirilmesiyle oluşturulmuş bara yöneldi. Trish Gelter dudaklarını dilinin ucuyla nemlendirerek Gurney’e döndü. “Hakkınızda çok şey okudum. Ama süper polisle tanışmak ancak bugüne kısmetmiş.”</p>

  <p>Gurney gülümsedi.</p>

  <p><i>“New York</i> dergisi sizi tam olarak böyle tanımlıyor. Süper polis. Sizin, teşkilat tarihinde yakaladığı katillerin suçlu bulunma yüzdesi en yüksek olan polis olduğunuzu yazıyor.”</p>

  <p>“O beş yıl önceki bir yazı. Hatta daha da fazla. Ama hâlâ utanç verici.”</p>

  <p>NYPD sicili çok umurunda olmasa da bir hayli iyiydi. Gerçi bu sicil sayesinde zaman zaman bazı kapıları açmayı başardığı da olmamış değildi. Yine de bu övgülerden utanıyordu. “Dergiler süper kahramanlar ve süper kötü adamlar yaratmaya bayılırlar. Ben ikisi de değilim.”</p>

  <p>“Ama tam bir kahraman gibisiniz. Daniel Craig’i andırıyorsunuz.”</p>

  <p>Konuyu değiştirme arzusuyla beceriksizce gülümsemeye çabaladı. “Evin ön tarafındaki şu büyük harf…”</p>

  <p>“Postmodern bir şaka,” dedi göz kırparak.</p>

  <p>“Anlayamadım?”</p>

  <p>“Postmodern tasarım konusunda neler bilirsiniz?”</p>

  <p>“Hiçbir şey.”</p>

  <p>“Ne kadarını öğrenmek istersiniz?”</p>

  <p>“Belki sadece kapıdaki büyük G’nin anlamını kavrayacak kadarı yeterli.”</p>

  <p>Mavi kokteylini yudumlayıp, dişleri arasındaki boşluğu göstererek güldü. “Alaycılık modern tasarımın özüdür.”</p>

  <p>“O G harfi alaycı bir ifade mi?”</p>

  <p>“Sadece G değil. Tüm bina. Alaycı bir sanatın ürünü. Mizahtan uzak, sıkıcı modernizme karşı bir isyan olarak. Aslında bunları, bu evi ve içindeki her şeyi tasarlayan Kiriki Kilili söylüyor. Kiriki modernistleri küp şakalarıyla rahatsız etmeye bayılır. Çünkü modernistler evleri kişiliksiz bir makine olarak görmekten hoşlanırlar. <i>Saf verimlilik.” Verimlilik</i> derken kötü kokular alıyormuşçasına burnunu buruşturmuştu. “Kiriki eğlenceli, komik, zevkli bir yer tasarlamak istedi.” Son kelimeyi vurgulayıp bir süre Gurney’in gözlerinin içine baktı.</p>

  <p>“Peki büyük G bir anlama geliyor mu?”</p>

  <p>“Gelişigüzel, gerzek, Gelter. Siz seçin.”</p>

  <p>“Yani şaka gibi?”</p>

  <p>“Bir eve oynanacak bir nesne, bir eğlence aracı, anlamsızlık nişanesi olarak tavır takınmanın bir yöntemi bu.”</p>

  <p>“Eşiniz de oyun oynamayı seviyor, öyle mi?”</p>

  <p>“Marv mı? Tanrım, hayır. Marv bir yatırım dehasıdır. Çok ciddi bir adamdır. Adeta para makinesi gibidir. Eğlence meraklısı olan benim. Şömineyi gördünüz mü?” Karşıdaki duvardaki en az üç metre genişliğindeki dijital şömineyi işaret eti. Bu büyük şöminenin alevleri gökkuşağının tüm renklerini yansıtıyordu. “Bazen tüm renkleri yansıtacak şekilde programlıyorum. Bazen de sadece yeşili. Yeşil ateşe bayılıyorum. Kendimi sihirli güçleri olan bir cadı gibi hissediyorum o zaman. İstediği her şeyi yapabilen bir cadı gibi.”</p>

  <p>Şöminenin üzerinde Gurney’in hayatında gördüğü en büyük televizyon ekranı vardı. Üç konuşmacının bölünmüş ekranda tartıştıkları bir haber programı açıktı. Konuklardan bazıları da bu programı takip ediyordu.</p>

  <p>“Trish?”</p>

  <p>Bir kadın odanın diğer tarafından içerideki tüm sesleri bastıracak kadar yüksek sesle bağırmıştı.</p>

  <p>Trish, Gurney’e doğru eğildi. “Beni çağırıyorlar. Çok sıkıcı biriyle tanıştırılacak olmaktan korkuyorum. Kemiklerime kadar işliyor açıkçası.” Her nasılsa kemik kelimesini cinsel bir organdan bahsediyormuş gibi bir tavırla telaffuz etmeyi başarmıştı. “Bir yere ayrılma. Tanıştığım ilk cinayet masası dedektifisin. Gerçek bir cinayet uzmanı. Sormak istediğim bir sürü şey var.” Yanından ayrılmadan önce Gurney’in kolunu hafifçe sıkıp, küp engellerden oluşan odada adeta süzülürcesine diğer tarafa yöneldi.</p>

  <p>Gurney tüm bunlara bir anlam vermeye çalışıyordu.</p>

  <p>Postmodern alaycılık?</p>

  <p>Büyük G saçmalığın sembolü mü?</p>

  <p>Milyonlarca dolarlık ev sadece bir şaka için mi?</p>

  <p>İstediği her şeyi yapabilen bir büyücü mü?</p>

  <p>Peki ya diğer odalar hangi cehennemde?</p>

  <p>Daha net olmak gerekirse, tuvalet nerede?</p>

  <p>Sohbete dalmış konuklar arasında etrafına bakınırken Madeleine’i gördü. Karısı, gözleri kediye benzeyen, kısa siyah saçlı, ince, zarif bir kadınla konuşuyordu. O da o tarafa yöneldi.</p>

  <p>Madeleine ona komik bir ifadeyle bakıp, “Sorun mu var?” diye sordu.</p>

  <p>“Sadece… anlamaya çalışıyorum.”</p>

  <p>Madeleine yanındaki kadını işaret ederek, “Bu Filona,” dedi. “Vinyasa’dan.”</p>

  <p>“Ah. Vinyasa. Tanıştığıma memnun oldum. İlginç bir isim.”</p>

  <p>“Rüyamda gördüm.”</p>

  <p>“Öyle mi?”</p>

  <p>“Buraya bayıldım, siz?”</p>

  <p>“Gerçekten değişik bir yer. Tuvaletlerin nerede olduğuna dair bir fikriniz var mı?”</p>

  <p>“Normalde arkada ek küpler olarak yapılmışlar. Ama şurada bir misafir tuvaleti var.” Durdukları yerden birkaç metre ileride, iki buçuk metre yüksekliğinde, üst üste dizilmiş küplerle oluşturulmuş yeri işaret etti. “Kapı diğer tarafta. Sesle çalışıyor. Bu evdeki her şeyi ya konuşarak ya da telefonunuzla yönetiyorsunuz. Sanki yaşayan bir şey gibi. Organik.”</p>

  <p>“Tuvalet kapısına ne diyeceğim?”</p>

  <p>“Ne isterseniz.”</p>

  <p>Gurney yardım istercesine Madeleine’e baktı.</p>

  <p>Karısı neşeli bir tavırla hafifçe omuz silkti. “Ses sistemi gerçekten iyi işliyor. Sadece tuvaleti kullanman gerektiğini söyle. Birkaç dakika önce birinin öyle yaptığını duydum.”</p>

  <p>Gurney ona bakarak, “Bunu öğrendiğim iyi oldu,” dedi.</p>

  <p>Filona, “Sadece kapı değil,” diye ekledi. “İçerdeki ışıklara parlaklık ayarı yapabilirsiniz. Termostatın ayarını değiştirebilirsiniz. Daha sıcak, daha soğuk gibi.” Sonra cümlenin ortasında yüzünde gülümseme benzeri bir ifadeyle duraksadı. “Burası doğanın orta yerinde görüp görebileceğiniz en komik yer. Tıpkı hiç beklemediğiniz bir şeyle karşılaşmak gibi. Zaten burayı eşsiz kılan da bu. Tıpkı, vay canına, ne büyük bir sürpriz bu, dermiş gibi.”</p>

  <p>“Filona LORA barınağında çalışıyor,” dedi Madeleine.</p>

  <p>Gurney gülümsedi. “Oradaki göreviniz ne?”</p>

  <p>“Ben RC’yim. Üç kişiyiz.”</p>

  <p>Bu ona yalnızca Katolik Romalı<a id="footnote2"></a><sup><a href="../Text/Fir_0006.xhtml#bookmark2">2</a></sup> ibaresini çağrıştırmıştı. “RC?”</p>

  <p>“Rehabilite cemiyeti mensubu. Kusuruma bakmayın. İnsan bir şeye kendini adayınca herkesi biliyor sanıyor.”</p>

  <p>Madeleine’in <i>kibar ol</i> diyen bakışlarını hissedebiliyordu. “Yani bu LORA… bir hayli özel bir şey?”</p>

  <p>“Hem de çok. Tamamen ruhla ilgili. İnsanlar terk edilmiş hayvanlara bakmayı, onları bitlerinden, pirelerinden temizleyip sonra da yiyecek ve barınak sağlamak olarak algılıyorlar. Oysa bunlar sadece bedeni ilgilendiren şeyler. LORA ruhları iyileştiriyor. İnsanlar hayvanları sanki oyuncaklarmış gibi alıyor, oyuncak gibi olmadıklarını fark edince de sokağa atıyorlar. Her gün kaç tane kedinin, köpeğin, tavşanın sokağa atıldığını biliyor musunuz? Çöp gibi. Binlerce. Kimse o küçük canlıların ruhlarındaki acıyı önemsemiyor. Bu yüzden bu gece buradayız. LORA başka kimsenin yapmadığı şeyi yapıyor. Biz hayvanlara dostluğumuzu veriyoruz.”</p>

  <p>Televizyondaki tartışma biraz hararetlenmiş, konuşmacıların sesi daha bir yüksek çıkmaya başlamıştı. Söylenenler artık gayet kolaylıkla duyulabiliyordu. Gurney dikkatini Filona’ya vermeye çalıştı. “Onlara dostluğunuzu veriyorsunuz?”</p>

  <p>“Konuşuyoruz.”</p>

  <p>“Hayvanlarla?”</p>

  <p>“Elbette.”</p>

  <p>“Filona aynı zamanda ressam,” dedi Madeleine. “Çok başarılı hem de. Onun bazı çalışmalarını Kettleboro Sanat Sergisi’nde görmüştük.”</p>

  <p>“Sanırım hatırladım. Mor gökyüzü olan resimler miydi?”</p>

  <p>“Benim bordo evrenim.”</p>

  <p>“Ah. Bordo.”</p>

  <p>“Bordo resimlerimi pancar şerbetiyle yaparım.”</p>

  <p>“Hiç bilmiyordum. Bana bir dakika müsaade eder misiniz…” Tuvalet olarak kullanılan kübik yapıyı işaret etti. “Hemen dönerim.”</p>

  <p>Gurney arka tarafta gömme kapı panelini buldu. Panelin yanındaki küçük kırmızı ışığın altında mikrofon girişi olduğunu tahmin ettiği küçük bir delik vardı. Bir sonraki tahmini de bu kırmızı ışığın tuvaletin dolu anlamına geldiği biçimindeydi. Bordo evrenlerle alakalı bir sohbete dönmeye can atmadığından kalıp beklemeyi tercih etti.</p>

  <p>Madeleine’in dostluk kurduğu insanların çeşitliliği karşısında kapıldığı şaşkınlık duygusu hiç azalmamıştı. Kendisinde yeni tanıştığı birinin dürüstlük derecesine ya da akıl dışı davranışlarına dikkat etme huyu varken, karısı tamamen bu kişideki iyilik, canlılık ve yaratıcılık kapasitesine yoğunlaşırdı. Kendisi çoğu insanı, karşısında tedbirli olunması gereken bireyler olarak algılar ama karısı hepsini bir yönleriyle son derece tatlı bulurdu. Üstelik zerre kadar saf bir insan da değildi. Gerçek tehlikeyi kolaylıkla sezerdi.</p>

  <p>Küçük ışığı bir kez daha kontrol etti. Hâlâ kırmızıydı.</p>

  <p>Tuvalet kapısının yanından şöminenin üzerindeki televizyonu gayet rahat görebiliyordu. Ellerinde içkileriyle televizyon karşısına geçenlerin sayısı biraz daha artmıştı. Ekranda tartışanların görüntüsü değişip yerine heyecanlı bir efekt müziği eşliğinde renkli harflerle oluşturulan bir yazı yanıp sönmeye başladı:</p>

  <hr class="gecis"/>

  <p class="yasla-orta">İNSANLAR - TUTKULAR - FİKİRLER - DEĞERLER</p>

  <p class="yasla-orta">AMERİKAN RÜYASI KRİZDE</p>

  <hr class="gecis"/>

  <p>Sonra tüm harfler birleşip, gözden kaybolurken akla savaş danslarını getiren ezgiler eşliğinde yeni yazılar belirdi.</p>

  <hr class="gecis"/>

  <div class="yasla-orta">
    BÜYÜK KRİZ - ŞU ANDA<br/>

    <i>SAVAŞ ALANINDA BU GECE</i> - ŞİMDİ<br/>

    GERÇEKLER YALNIZCA RAM TV’DE.
  </div>

  <hr class="gecis"/>

  <p>Hemen ardından bu üç cümle de kum taneleri efektiyle ekrandan kaybolurken yerini öfkeli bir kalabalığın bağırış çağırışlarının yükseldiği bir caddenin akşam karanlığındaki görüntüsü aldı. “Laxton için adalet… Laxton için adalet…. Laxton için adalet…” Göstericiler ellerinde aynı mesajı içeren pankartlarla bağırıyorlardı. Kitle bel yüksekliğindeki seyyar bariyerlerin arkasındaki polis sırasının karşısında toplanmıştı. Sonra ekrana ikinci bir kameranın açısından çekilen görüntüler yansıdı. Gurney şimdi gösterinin granit kaplı bir binanın önünde gerçekleştiğini görebiliyordu. Bu binanın giriş kapısının üzerindeki yazı da net biçimde okunuyordu. WHITE RIVER EMNİYETİ.</p>

  <p>Ekranın alt köşesinde parlak kırmızı harflerle <i>SAVAŞ ALANINDA BU GECE</i> - SADECE RAM TV’DE ibaresi yanıp sönmeye başladı.</p>

  <p>Görüntü başka bir gösterinin gerçekleştiği yere yöneldi. Göstericilerin arkasına yerleştirilmiş kameranın karşısında bu kez bir konuşmacı vardı. Konuşmacı eski zaman vaizleri edasıyla sesini bir alçaltıp bir yükselterek, zaman zaman duraksayıp zaman zaman da cümleleri uzatarak gördüklerini aktarıyordu. “Adalet istedik. Adalet için yalvardık. Ağladık. Çok ağladık. Uzun süre ağladık. Adalet için acı gözyaşları döktük. Ama o günler artık geride kaldı. İstediğimiz, yalvardığımız, dilendiğimiz günler geride kaldı. Artık yüce Tanrı’nın izniyle, bu günden itibaren adalet TALEP EDİYORUZ. Hemen şimdi adalet TALEP EDİYORUZ. Yüksek mevkilerdeki sağır kulaklar sesimizi duysun. Biz adalet TALEP EDİYORUZ. Tam burada, onun masum bedeninin vurulduğu bu caddede adalet TALEP EDİYORUZ.” Yumruklarını sıkarak başının üzerine kaldırıp, adeta kükrercesine bağırıyordu. “Bu onun, Tanrı’nın gözündeki en kutsal HAKKIDIR. Tanrı’nın çocuğu olarak HAKKIDIR. Bu HAK inkar edilemez. Adalet MUTLAKA sağlanmalı. Adalet SAĞLANACAK.”</p>

  <p>Konuşurken arada destek çığlıkları, onaylama dolu ifadeler, amin sesleri işitiliyor, konuşma devam ettikçe bu sesler daha da yüksek çıkıyordu. Bu esnada görüntünün altında sanki bir film altyazısı gibi bir ibare belirdi. “Marcel Jordan, Siyahileri Savunma Birliği.”</p>

  <p>Ellerinde rengarenk kokteylleri ve ordövr tabaklarıyla Gelterlar’ın televizyonlarının karşısında toplananların hem sayısı hem de heyecanı Gurney’e kalabalıkları gerginlik kadar çeken başka bir şey yoktur ifadesini hatırlatacak biçimde artıyordu. İşin aslı, bu acı verici gerçek tüm ülkenin siyasetini, haber programlarının akışını temelinden etkileyen bir olguydu.</p>

  <p>Göstericiler yurttaşlık haklarının o eski marşı olan ‘We Shall Overcome’ın<a id="footnote3"></a><sup><a href="../Text/Fir_0006.xhtml#bookmark3">3</a></sup> ezgilerini bir ağızdan söylemeye başladıktan sırada görüntü yine değişti. Bu kez ekranda sokaklardaki insanlar vardı ama pek olup biten bir şey yok gibiydi. Amaçsızca kameranın önündeki çimenlik alanda, ağaçlarla sınırı belirlenmiş kaldırımın arkasında toplanıyorlardı. Işık kısmen ağaçlar tarafından engellenen sokak lambalarından geliyordu. Bir yerlerden gelen yüksek sesli konuşmalar tam net anlaşılmasa da kameranın mikrofonuna dek ulaşıyordu. İki polis memuru ağaçlık alanla kalabalığın arasında ileri geri yürüyerek kontrolü sağlamaya çabalıyordu.</p>

  <p>Hiçbir özelliği olmayan bu görüntülerin yayına verilmesinin tek bir nedeni olabilirdi. Birazdan bir şeyler <i>olacaktı.</i> Gurney bunun ne olabileceğini anladığı esnada görüntü dondu ve ekranda bir yazı belirdi:</p>

  <hr class="gecis"/>

  <div class="yasla-orta">
    <p>UYARI:</p>

    <p>AZ SONRA İZLEYECEĞİNİZ GÖRÜNTÜLERDE</p>

    <p>ŞİDDET UNSURU YER ALMAKTADIR</p>

    <p>EĞER İZLEMEK İSTEMİYORSANIZ</p>

    <p>ALTMIŞ SANİYELİĞİNE GÖZLERİNİZİ KAPATIN</p>
  </div>

  <hr class="gecis"/>

  <p>Sonra görüntüler akmaya başladı. Az önceki iki polis memuru tüm dikkatleri kalabalığa dönük halde kaldırımda yürümeye devam ediyordu. Az sonra olacakları kestiren Gurney iyice kasılmıştı.</p>

  <p>Memurlardan biri aniden titreyerek, sanki görülmeyen bir el tarafından arkasından itilmişçesine sert bir şekilde yüzüstü yere kapaklandı.</p>

  <p>Ekran karşısındaki konuklardan dehşet çığlıktan yükselse de çoğu görüntüleri izlemeye devam etti. Durumu gören diğer polisin panik olmuş hali, çılgınca ilk yardım çabaları, cep telefonunu çıkartıp durumu bildirişi, şaşırarak geri çekilen kalabalıktakilerin görüntüleri ekrandaydı.</p>

  <p>İki husus son derece açıktı. Kurşun kalabalığın olduğu taraftan değil, kurbanın arkasından gelmişti. Ayrıca katilin uzakta oluşundan veya silahın yeterli derecede susturulmuş olmasından ötürü kameranın ses sistemine herhangi bir kurşun sesi ulaşmamıştı.</p>

  <p>Gurney arkasındaki tuvalet kapısının açıldığını fark etti ama gözünü ekrandan uzaklaştırmadı. Koşarak üç polis memuru daha gelmişti. İkisi silahlarını çekerken üçüncüsü de çıkardığı koruyucu yeleğini yaralının başının altına yerleştirdi. Başka telefon görüşmeleri daha yaptılar. Kalabalık yavaş yavaş dağılırken uzaktaki siren sesleri daha bir duyulur oldu.</p>

  <p>“Lanet olası hayvanlar.”</p>

  <p>Gurney’in arkasından gelen bu ses aslında sözcüklere dökülmüş büyük bir tiksinti ünlemiydi.</p>

  <p>Arkasını döndüğünde kendi boylarında, kendisiyle yaklaşık aynı yaştaki adamla burun buruna geldi. Adamın görünüşü, özelliklerine ayrı ayrı bakılırsa gayet normal, hatta kusursuz sayılırdı. Ama bu özellikler birleşince o kadar da uyumlu görünmüyordu.</p>

  <p>“Gurney, değil mi?”</p>

  <p>“Doğru.”</p>

  <p>“NYPD dedektifi?”</p>

  <p>“Emekli.”</p>

  <p>Bakışlarında beliren kurnaz ifadeyle gözleri sanki birbirlerine daha bir yaklaşmışlar gibi göründü. “Tabii teknik olarak, değil mi?”</p>

  <p>“Teknik olmaktan bir tık daha öte.”</p>

  <p>“Bana kalırsa polislik insanın kanındadır. Ve asla yok olmaz, haksız mıyım?” Gülümsedi ama böyle yapmamış olsa daha az soğuk görünürdü.</p>

  <p>Gurney de bu gülümsemeye karşılık verdi. “Kim olduğumu nasıl bildiniz?”</p>

  <p>“Eşim eve davet ettiği kişilerle ilgili beni her zaman bilgilendirir.”</p>

  <p>Gurney’in aklına birden, yakaladığı fareyi evine getiren bir kedinin miyavlama sesi geldi. “Bu durumda siz de Marv Gelter olmalısınız. Tanıştığıma memnun oldum.”</p>

  <p>El sıkıştılar. Bu esnada Gelter ona olası faydalarını gördüğü enteresan bir nesneyi incelemeye koyulmuş biri gibi bakıyordu.</p>

  <p>Gurney başıyla televizyonu işaret etti. “Çok büyük gerçekten.”</p>

  <p>Gelter bir an büyük ekrana gözlerini kısarak baktı. “Hayvanlar.”</p>

  <p>Gurney hiçbir şey söylemedi.</p>

  <p>“Siz de görevdeyken böyle pisliklerle uğraşıyordunuz, değil mi?”</p>

  <p>“Polislerin vurulmasından mı söz ediyorsunuz?”</p>

  <p>“Hepsinden. Tam bir saçmalıklar sirki. Yetkisizlik.” Yetki kelimesini haddinden fazla şiddetle vurguladı. Sonra gözlerini kısarak Gurney’e baktı. Bir cevap, onaylama ifadesi bekliyordu.</p>

  <p>Gurney yine herhangi bir karşılık vermedi. Ekranda iki kişi tartışıyordu. Bunlardan biri bu olayların köleliğin neden olduğu ahlaki çöküş karşılığında ödenen sonu gelmez bedelin bir parçası olduğunu ileri sürüyor, imha süreçleri neticesinde parçalanan ailelerde onarılamaz yaralar açıldığını ve bunun nesilden nesle aktarılarak süregeldiğini anlatıyordu.</p>

  <p>Diğeriyse başını iki yana sallayarak karşı çıktı. “Sorun hiçbir zaman Afrikalıların köleleştirilmesiyle ilgili olmadı. Bu tamamen hayali bir varsayım. Siyasi olarak göze güzel gözüken ama peri masalından öteye geçmeyen bir yorum. Oysa sorun daha basit ama daha kötü. Sorun… Afrikalılar! Gerçeklere bakın. Milyonlarca Afrikalı hiç köleleştirilmedi. Ama Afrika’nın tamamı hâlâ perişan durumda. Oradaki her ülke perişan halde. Cehalet. Okuyup yazamama. Çılgınlık. Tarifi bile iğrenç hastalıklar. Kitlesel tecavüzler. Soykırımlar. Bunlar köleliğin sonucu olan şeyler değil. Afrika’nın doğasında olan bir şey. Ve de Afrikalıların.”</p>

  <p>Ekrandaki iki adamın görüntüsü donarken köşelerde beliren harfler ekranın ortasında buluşarak sözcükleri oluşturdu.</p>

  <div class="yasla-orta">
    <hr class="gecis"/>

    <p>BÜYÜK KRİZ - ŞU ANDA</p>

    <p>SAVAŞ ALANINDA BU GECE - ŞİMDİ</p>

    <p>GERÇEKLER YALNIZCA RAM TV’DE.</p>
  </div>

  <hr class="gecis"/>

  <p>Gelter gözlerini ekrandan uzaklaştırmadan başını sallayarak söylenenleri onayladı. “En önemli nokta işte bu kölelikle ilgili saçmalıklar. Adam Afrika pisliğiyle ilgili gerçekleri nasıl da ortaya koydu. Bunları söyleyecek kadar yürekli bir adamı dinlemek insanı canlandırıyor doğrusu.”</p>

  <p>Gurney omuz silkti. “Yürekli mi… Yoksa akli dengesi yerinde olmayan bir adam mı?”</p>

  <p>Gelter hiçbir şey söylemedi. Yalnızca sert bir bakış atmakla yetindi.</p>

  <p>Ekranda üç satırlık ibare yeniden belirdi. Sonra harfler birleşerek rengarenk tek satırlık bir ibare oluşturdu. TARTIŞMA SÜRECEK. Ardından bu harfler de dağılma efektiyle birlikte ekrandan yok oldu.</p>

  <p>Şimdi ekranda başka biri, yakışıklı, bakışları öfkeli, kırmızıya çalan sarı saçlarını atkuyruğu biçiminde toplamış, yirmili yaşlarda bir genç vardı. Adı ve temsil ettiği kurumun bilgisi ekranın altında belirdi: “Cory Payne, Siyahlara Adalet Arayan Beyazlar.” Payne tiz sesiyle konuşmaya başladı. “Polisler kanunlara göre hareket ettiklerini ileri sürüyorlar.”</p>

  <p>Gelter sırıtarak, “Akli dengesizlik ürünleri duymak istiyorsanız asıl bu aşağılık herifi dinleyin!”</p>

  <p>“Kanunlara göre hareket ettiklerini ileri sürüyorlar,” diye yineledi Payne. “Ama bu iddiaları kocaman bir yalan. Savundukları şey yasalar değil, yalnızca güçlülerin hakları. Manipülatörlerin, gözlerini hırs bürümüş politikacıların, bizleri kontrol etmek isteyen diktatörlerin hakları. Polis onların elindeki bir kontrol ve baskı aygıtına dönüşmüş durumda. Bu sayede de sadece hükmedenlerin ve onların emirlerini yerine getirenlerin haklarının olduğu bir sistemi tesis ediyorlar. Polis bizi koruduğunu ileri sürüyor. Gerçeklikten bu kadar uzak başka bir şey olamaz.”</p>

  <p>Gurney, Payne’in sözcükleri bu derece başarıyla ardı ardına sarf edebilmesinin, aynı şeyleri daha önce defalarca yinelemiş olmasından kaynaklandığını tahmin ediyordu. Ama aynı şeyleri yinelemek, sözcüklerin taşıdığı öfkeyi de, genç adamın gözlerindeki yoğun duyguları da zerre kadar azaltmış değildi.</p>

  <p>“Adalet peşindekiler, dikkatli olun! Hukuk sistemi denilen uydurmacaları gerçek sananlar, dikkatli olun! Derisi renkli olanlar, dikkatli olun! Seslerini yükseltenler, dikkatli olun! Bu güçlerin kargaşadan istifade edeceklerini bilin ve dikkatli olun! Bu onların aradığı fırsattı. Bir polis memuru vuruldu. Güçler şimdi intikam için birleşecek. Havada baskı ve intikam kokusu var.”</p>

  <p>“Ne demek istediğimi anladınız değil mi? Bitmek tükenmek bilmeyen zırvalıklar!” Gelter öfkesinden kuduruyordu. “Uygarlığın kimlerle uğraştığını görüyorsunuz. Haddini bilmez küçük pislik bu saçmalıklarıyla halkı nasıl da galeyana getirmeye uğraşıyor …”</p>

  <p>Trish’in hızlı adımlarla ve gergin bir yüz ifadesiyle yaklaştığını görünce sustu. “Sabit hattan biri aradı seni.”</p>

  <p>“Mesaj bıraksın.”</p>

  <p>Kadın duraksadı. “Arayan Dell Beckert.”</p>

  <p>Gelter’ın yüz ifadesi birden değişti.</p>

  <p>“Ah, tamam. Sanırım gidip konuşmam gerekiyor.”</p>

  <p>Arka duvardaki kapılardan birini açıp gözden kaybolurken Trish neşeyle gülümseyerek, “Umarım etsiz Asya yemeklerini seversiniz,” dedi. “Harika bir Kamboçyalı şef buldum. O benim küçük mutfak sihirbazım.”</p>

  <hr class="line"/>

  <p><a id="bookmark1"></a><a href="../Text/Fir_0006.xhtml#footnote1">1</a></p>

  <p>Lauren Hutton: Amerikalı aktris. Ön dişleri arasındaki boşluk onun özelliği olarak kabul edilir. (Çev. N.)</p>

  <p><a id="bookmark2"></a><a href="../Text/Fir_0006.xhtml#footnote2">2</a></p>

  <p>Roman Catholic ifadesinin kısaltması R.C.’dir: (Çev. N.)</p>

  <p><a id="bookmark3"></a><a href="../Text/Fir_0006.xhtml#footnote3">3</a></p>

  <p>We shall overcome: Üstesinden gelmeliyiz. (Çev. N.)</p>
</body>
</html>