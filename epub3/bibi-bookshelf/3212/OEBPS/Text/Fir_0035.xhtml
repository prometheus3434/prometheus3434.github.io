<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>35</h1>

  <p>Saat 17:00’da Gurney dağ yolundan arazisine doğru gidiyordu. Cory Payne’i tuzağa düşürmeyi de içeren, saplantı haline getirdiği senaryoları kurgulayıp durmaktan iyiden iyiye yorulmuştu. Sifon kolunun tesisatla birleştiği yerde pense izi gördüğünden beri başka bir şey düşünmekte zorluk çekiyordu.</p>

  <p>Ama yol bitip uzaktan ahır göründüğünde, Walter Thrasher ’ m gösterişli, siyah Audi’sini fark edişiyle zihninde yeni bir konuya yer açılmış oldu.</p>

  <p>Gurney onunla yaptığı son telefon görüşmesinde bölgenin tarihiyle ilgili keşfettiği şeyi destekleyecek başka çalışmalar da yapma üzerinde anlaştıklarını hatırlıyordu. Kazı alanına gidip aradığı şeyi bulup bulmadığını öğrenmek istiyorsa da, bu yorgunlukla tepeyi yürümeyi göze alamadığından doğrudan eve yöneldi.</p>

  <p>Başında hasır şapkasıyla Madeleine kuşkonmaz tarhının yanında çömelmiş, küçük küreğiyle yabani otları ayıklıyordu. Güneş ışığının gözüne gelmemesi için şapkasının siperliğini eliyle tutarak ona bakıp, “İyi misin?” diye sordu. “Çok yorgun görünüyorsun.”</p>

  <p>“Çok yorgunum.”</p>

  <p>“Herhangi bir ilerleme var mı?”</p>

  <p>“Daha çok yanıtsız yeni soruları var gibi. Bakalım bu soruları bizi nereye götürecek.”</p>

  <p>Madeleine omuz silkip işine döndü. “Göletin oradaki adamı tanıyorsun sanırım.”</p>

  <p>“Dr. Walter Thrasher. Benden kazı alanımızda inceleme yapma izni istemişti.”</p>

  <p><i>“Senin</i> kazı alanında yani.”</p>

  <p>“Adam meğer bu bölgedeki Koloni dönemi tarihi uzmanıymış.” Duraksadı. “Aynı zamanda da bölgenin adli tıp uzmanı.”</p>

  <p>“Öyle mi?” Küreğini karahindiba köklerinden birinin yanına sapladı.</p>

  <p>Gurney sormadan önce bir süre sessizce onu izledi. “Heather nasıl?”</p>

  <p>“Son duyduğuma göre kasılmalar ya da kasılma olduklarını sandıkları her neyse işte o kesilmiş. En az yirmi dört saat daha hastanede müşahedede tutacaklarmış.” Küreği iyice itip, uzun kökü topraktan çekip çıkararak yanındaki yığının üzerine attı. Bir an küreğe baktıktan sonra onu da otların üzerine bırakıp yeniden Gurney’e döndü. “Sahiden çok zor bir gün geçirmiş gibi görünüyorsun.”</p>

  <p>“Öyle zaten. Ama kendimi toplamak için planımı yaptım. Sıcak bir duş. Sonra hemen yanına geleceğim.”</p>

  <p>Duş her zamanki gibi beklenilen mucizevi faydasını göstermişti. Adına insan denen canlının en karmaşık zihinsel bunalımlarının basit bir sıcak duşla yatışıvermesine her seferinde şaşırır, bunu tuhaf bir ironi gibi görürdü.</p>

  <p>Akşam yemeğine oturduğunda kendisini sakinleşip tazelenmiş hissediyordu. Hatta açık cam kapıdan ılık bahar esintisiyle içeri dolan elma tomurcuklarının kokusunu fark edip tadını çıkaracak kadar huzurluydu. Kuşkonmaz çorbalarının sonuna geldiklerinde sessizliği Madeleine bozdu. “Bana gününü anlatmak ister misin?”</p>

  <p>“Uzun hikaye.”</p>

  <p>“Yapacak bir işim yok.”</p>

  <p>Önce Aziz Thomas Kilisesi’ne yaptığı ziyaretle başladı. Ona Muhterem Coolidge’in SSB’ye ve polisin haksız uygulamalarını açığa çıkarmaya çalıştıkları kanaatinde olduğu Marcel Jordan’la Virgil Tooker’a sempati beslediğini, Dell Beckert’tan tiksinme derecesinde nefret ettiğini, Cory Payne’in masumiyeti konusunda da ısrarcı olduğunu anlattı.</p>

  <p>Ardından Payne’le buluştuğunu, Payne’in suikastların gerçekleştiği yerlerde bulunmasını nasıl açıkladığını, onun babasına karşı beslediği düşmanlığı, bir sonraki hedefin kendisi olacağından korktuğundan bahsettiğini söyledi.</p>

  <p>Thrasher’la yaptığı, Jordan’la Tooker’a yapılan test sonucunda bulunan propofol maddesiyle ve onun Rick Loomis’in otopsisi sırasında ortaya çıkan tüyler ürpertici tespiti içeren konuşmayı anlattı.</p>

  <p>Gurney buz kıracağından bahsettiği anda Madeleine’in boğazından dehşet dolu bir çığlık koptu. “Yani… yani sen şimdi… biri yoğun bakım servisine girip… mi yaptı bunu diyorsun?”</p>

  <p>“Yoğun bakım servisinde olabilir. Ya da radyolojiden getirilirken.”</p>

  <p>“Tanrım! Nasıl? Bunu nasıl yapabildiler ki? Anlayamıyorum.”</p>

  <p>“Hastane personelinden ya da hemşirelerin orada olmasını yadırgamayacakları biri olabilir. Ya da üniformalı biri. Belki de güvenlik görevlisi. Ya da doktormuş gibi davranan biri.”</p>

  <p>“Ya da bir polis?”</p>

  <p>“Ya da bir polis. Rick’in o komadan hiçbir zaman çıkmasını istemeyen biri.”</p>

  <p>“Heather’a bu ne zaman söylenecek?”</p>

  <p>“Şu an için söylenmez. Buna eminim.”</p>

  <p>“Normalde ona otopsi raporunun bir kopyası verilmez mi?”</p>

  <p>“Bunu resmen talep etmesi gerekir. Resmi belgenin de otuz günden önce hazırlanabileceğini sanmam. Thrasher sadece hazırlanan ön raporu telefonda bana anlattı. Soruşturmanın herhangi bir aksaklığa uğramaması için bu ön rapor yalnızca polise verilir.”</p>

  <p>Madeleine önce çorbasından dolu bir kaşık aldı ama iştahı kaçtığından kaşığı gerisin geriye indirip kaseyi sofranın ortasına doğru itti.</p>

  <p>Gurney o gün yaşadıklarını bir süre daha anlatmayı sürdürdü.</p>

  <p>İki daireye yaptığı ziyaretleri, sifon tesisatlarıyla ilgili kuşkularını anlatıp, Dell Beckert’ın olayla ilgili anlattığı her şeyin hatalı ya da bütünüyle yalan olduğuna dair şüphelerinin her geçen dakika arttığını ve bu vurulma olaylarında ne yazık ki polisin parmağı olma ihtimalinin güçlendiğini ekledi.</p>

  <p>“Bu yeni bir şey değil ki,” dedi Madeleine.</p>

  <p>“Anlayamadım?”</p>

  <p>“Zaten John Steele’in telefonundaki mesaj bu gerçeği ortaya koymuyor muydu?”</p>

  <p>“Mesaj gerçek bir bilgi değildi. Kasıtlı bir yanlış yönlendirme amacıyla gönderilmiş olması mümkündü. Gerçi hâlâ da öyle. Bu olay toprak altındaki bir kent gibi. Sadece parçaları bulabiliyoruz. Benim daha çok bilgiye ihtiyacım var.”</p>

  <p>“Bir şeyler yapmalısın. O iki kadın kocalarını yitirdi. Doğmamış bir bebek babasını kaybetti. Bir şeyler yapılmalı!”</p>

  <p>“Şu an yaptığımdan başka ne yapmam gerektiğini düşünüyorsun?”</p>

  <p>“Bilmiyorum. Sen küçük parçalara bakıp büyük resmi görmekte çok iyisin. Ama bazen zihinsel süreci hızla harekete geçmene engel olacak kadar çok sevdiğin hissine kapılıyorum.”</p>

  <p>Bir şey söylemedi. Her zamanki kendini savunma refleksi zayıflamış gibiydi.</p>

  <div style="margin-top:5%"></div>

  <p>Abby Marsh’tan hastane çalışanlarıyla ilgili aldığı liste altı kategoriye ayrılmıştı: İdari ve Teknik Destek; Hekimler ve Cerrahlar; Hemşireler ve Terapi; Laboratuvar ve Eczane; Güvenlik, Onarım ve Bakım; Mutfak, Kafeterya ve Hediyelik Eşya Mağazası. Bunların altına eklenen yedinci kategoriyeyse Bu Yıl İstifa Edenler ve Görevleri Sona Erenler, başlığı verilmişti. Ocaktan nisana kadar olan süreyi kapsayan listenin aylık olarak güncellendiği görülüyordu. Dolayısıyla da ay bitmeden yeni liste yapılmadığından görevinden kısa süre önce ayrılanlarla ilgili bilgiler bu listede yer almıyordu.</p>

  <p>Göz gezdirdiği bu listeden hemen göze çarpan herhangi bir şey tespit edemedi. Hastane ziyaretlerinden aşina olduğu bir iki isme rastlamıştı. İş tanımlarıyla ev adreslerinden kimlerin birbirleriyle yakın görüşebileceğini tahmin etmeye çalıştı. Temizlik personelinin çoğu Grinton’da ikamet ediyordu. Hemşireler, laboratuvar çalışanları ve teknik ekip daha çok Bluestone bölgesinde oturuyordu. Hekimlerle cerrahlarsa Aston Gölü’yle Killbumie Tepesi civarını tercih etmişlerdi.</p>

  <p>Her ne kadar dedektiflerin çalışmaların çoğunluğunu işe yaramaz gibi görünen bilgilerle boğuşmanın oluşturduğunu biliyorsa da Madeleine’in yorumu, içinde süreci hızlandırma arzusunu körüklemişti. Nasıl bir adım atabileceğini bir süre düşündükten sonra zihnini kemiren bir sorunun yanıtını kovalamaya karar verdi.</p>

  <p>Eğer Cory Payne’in olaya karıştığına dair şüpheler varsa Siyahileri Savunma Birliği’nin ona destek olduğuna ilişkin görüş de eşit derecede kuşkulu hale geliyordu. Ama SSB suikastların planlanmasına veya infazına karışmamışsa neden Marcel Jordan suikastlarda kullanılan o iki evi kiralamıştı? Ya da bunun aslı yok muydu? Aslında kontratlarda onun adının olması da onun olaya dahil olduğunun nihai kanıtı sayılamazdı. Ama aklına takılan bu soruya komisyoncuların yanıt verebileceğini düşündü. Gurney, komisyoncuların isimlerini öğrenmek için Torres’i aradı.</p>

  <p>Torres hiç tereddütsüz yanıtladı. “Acme Emlak’tan Laura Conway.”</p>

  <p>“Her iki yerin emlakçısı da o mu?”</p>

  <p>“White River’daki neredeyse hemen her kiralık yerde olduğu gibi. Kasabada başka emlakçılar da var ama kiralamaları genellikle Acme yapar. Onlarla aramız iyidir. Yardım edebileceğim bir şey var mı?”</p>

  <p>“Bridge Caddesi’ndeki daire ve Poulter Caddesi’ndeki evin kontratlarıyla ilgili sormak istediklerim var. Özellikle de emlak firmasından birileri Marcel Jordan’la bizzat temas kurmuş mu diye öğrenmek istiyorum.”</p>

  <p>“İstersen bunu senin için sorarım. Ya da Laura Conway’in seni aramasını sağlayabilirim.”</p>

  <p>“İkinci seçenek daha iyi. Onun Jordan’la ilgili söyleyeceklerine bağlı olarak başka sorularım da olabilir.”</p>

  <p>“Hemen ulaşmayı deneyeceğim. Bazen geç saatlere kadar çalışır. Birazdan arayayım seni.”</p>

  <p>Torres beş dakika sonra aradı.</p>

  <p>“Conway, Maine ormanına tatile gitmiş. Cep telefonu yok. İnternet erişimi de yok. Ama üç dört gün içinde ofise dönecekmiş.”</p>

  <p>“Firmada bu kontratlarla ilgilenen başka birini tanıyor musun?”</p>

  <p>“Ben de sordum. Cevap hayır. Laura kendi yapmış kontratları.”</p>

  <p>“Tamam, çok teşekkür ederim. Dönünce onu arayacaksın değil mi?”</p>

  <p>“Elbette.” Duraksadı. “O kontratlarda bir sorun mu var sence?”</p>

  <p>“O evleri Jordan’ın kendisi mi kiralamış öğrenmek istiyorum. Bu arada teşkilatın Acme’yle arası iyi dedin. Nasıl bir iyi ilişki bu?”</p>

  <p>“Sadece… iyi.”</p>

  <p>“Mark, kesinlikle iyi bir yalancı değilsin.”</p>

  <p>Torres tereddütteydi. “Yarın sabah Albany’deki bir duruşmaya tanık olarak katılmak zorundayım. Onda orada olacağım. Walnut Crossing’ten sekiz gibi geçerim. Buluşup görüşebileceğimiz bir yer var mı orada?”</p>

  <p>“Dillweed’de bir kafe var. Adı Abelard’s. Ana yolda, kent merkezine yakın. Sekizde orada olurum.”</p>

  <p>“Orada görüşürüz o zaman.”</p>

  <p>Gurney akıl yürütmeyi bırakırsa yarın sabahki görüşmede neler konuşulacağını kafasında kurup durarak çok zaman kaybedeceğini gayet iyi biliyordu. Bunu yapmamak için de Jack Hardwick’i aradı.</p>

  <p>Telefon telesekretere yönlendirilmişti. O da mesaj bıraktı.</p>

  <p>“Ben Gurney. Bu olayla ilgili giderek tuhaf fikirlere kapılıyorum. Sorunun nerede olduğuna dair görüşlerine ihtiyacım var. Yarın sabah Abelard’s’ta genç bir dedektifle buluşacağım. Albany’ye mahkemeye gitmesi gerekiyormuş. O yüzden en geç sekiz buçukta buradan ayrılması gerek. Eğer o saatte sen de gelebilirsen çok iyi olur.”</p>
</body>
</html>