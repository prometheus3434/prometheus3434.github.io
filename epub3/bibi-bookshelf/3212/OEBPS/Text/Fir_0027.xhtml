<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>27</h1>

  <p>Willard Parkı’nın çocuk oyun alanı bomboştu. Neredeyse hiç rüzgar esmese de gölün kokusu az da olsa buraya kadar ulaşıyordu. Sazlıklardaki karatavuklar sessizdi. Tırmanma demirinin altındaki kumlu toprak, kısa süre önce serpiştiren yağmurla nemlenip kararmıştı. Boruyu andıran demir parmaklıkların üzerinde düşmeyi bekleyen su damlaları toplanmıştı.</p>

  <p>Gurney toplantıyı beklerken zamanını olay yerinin havasını iyice anlayabilmek için burada geçirmeye karar vermişti. Willard Parkı’nın sadece iki SSB kurbanının bulunduğu yer değil aynı zamanda Poulter Caddesi’ndeki motosikletin de son görüldüğü yer olması çok ilgisini çekmişti. Bu tam da Kline’ın anlamsız bularak göz ardı edeceği minik bir ayrıntıdan ya da tesadüften biriydi. Ama Kline’ın görüşleri bu noktadan sonra önemsizdi.</p>

  <p>Tırmanma demirine sırtını dönüp gösterinin gerçekleştiği ve Steele’in vurulduğu alana doğru baktı. Geniş alana Albay Willard’ın şahlanmış atının sırtındaki dev heykel hükmediyordu. Gurney, Willard ailesinin kaçak kölelerin yakalanmasıyla ilgili karanlık efsanesiyle ve hapishaneyle doğrudan ilişkisi olan bu heykelin parka gölge düşürdüğü kanaatindeydi.</p>

  <p>Oyun parkından göl kıyısına kadar yürüyüp, durgun, gri suya baktı. Sağında kalan toprak yol, göl kıyısı boyunca uzanıp, ormana ulaşıyordu. Bunun Torres’in uydu fotoğrafında gösterdiği, parkın ilerisindeki kırsal alana doğru uzanan irili ufaklı yolun en genişi olduğunu tahmin etti. Yolun ilerisinde White River Atıcılık Kulübü’ne ait özel araziyle çoğunluğu White River polislerine ait av kulübeleri yer alıyordu.</p>

  <p>Bunun çok zayıf bir bağlantı olduğu açık olsa da… Rick Loomis’i vurduktan sonra Poulter Caddesi’nden kaçan motosikletin Jordan’la Tooker’ı oyun parkına getiren UTV aracının kullandığı yolu takip etmiş olması olasılık dahilindeydi. Gurney bunun ne anlama gelebileceğini bilmiyordu ama bunun tesadüf olamayacağı düşüncesi bile yeterince ürperticiydi.</p>

  <p>Ormanın içinden bir yerden yükselen acı dolu bir kuş sesi bu kez az öncekinden farklı bir nedenle ürpermesine neden oldu. Bu ürkütücü, acı dolu sesin aynısını bazen akşamın çöktüğü saatlerde, evlerinin arkasındaki gölün karşı kıyısındaki çam ormanından da işitirdi. Tepkisinin mantıksız olduğunu biliyorsa da bu garip titreşimli sesin kendisini huzursuz edici bir ruh haline büründürmesine hiçbir zaman engel olamazdı.</p>

  <p>Gölden yeniden oyun parkına döndü. Parmaklıklara bağlanan Marcel Jordan’la Virgil Tooker’ı gözünde canlandırmaya çalıştı.</p>

  <p>İplerin geçirildiği parmaklıklara daha yakından baktı. Ne aradığına dair en ufak bir fikri yoktu ama yine de bakıyordu. Çünkü yapabileceği en iyi şey dikkatle incelemekti.</p>

  <p>Gözüne çarpan tek tuhaflık toplantıda gösterilen fotoğraflara göre kurbanların başlarının üzerinde ya da arkalarında kalan yatay parmaklığın üzerindeki her biri bir buçuk santim çapındaki iki küçük parlak noktaydı. Onların ne anlamı olabileceğine dair hiçbir fikri yoktu. Herhangi bir şey olabilirdi. Sonra birden Torres’in gönderdiği Paul Aziz’in çektiği tüm fotoğrafların linkinin olduğu e-posta aklına geldi. Eve gider gitmez bakmayı aklının bir kenarına yazdı.</p>

  <p>Polis merkezinde yapılacak saat ikideki toplantıya hâlâ biraz zaman vardı. O da gidip heykele daha yakından bakmaya karar verdi.</p>

  <p>Meydanı geçip ilerlerken heykelle ilgilenen tek kişi olmadığını fark etti. Kamuflaj giysili siyahi bir kadın da ters taraftan oraya doğru yürüyor bir yandan da telefonuyla fotoğraf çekiyordu.</p>

  <p>Konuşma mesafesine gelene dek kadın Gurney’e aldırmadı. Sonra Gurney hafifçe gülümseyerek ona at üstündeki adamla ilgili bir şey bilip bilmediğini sordu.</p>

  <p>Kadın durup Gurney’i şöyle bir süzdü. “Seni şu iğrenç pisliği yıkmaya kalkmadığımıza emin olmak için mi yolladılar?”</p>

  <p>Gurney başını iki yana salladı. “Beni kimse yollamadı.”</p>

  <p>“Tatlım, ben bir polisi görür görmez tanırım. Ve tanıdığım polislerin hepsi de geldikleri gibi dönerler.”</p>

  <p>Gurney aniden kadını hatırladı. Önce sesini, sonra RAM TV’deki beyaz ırkın üstünlüğünü savunan adamla yaptığı tartışmadan yüzünü hatırladı. “Dell Beckert’ın polislerini biliyor olabilirsiniz, Bayan Jackson ama beni tanımıyorsunuz.”</p>

  <p>Kadın siyah gözlerini Gurney’e sabitlemişti. Soğukkanlı, kararlı ses tonunun ürkütücü bir yanı vardı. “Neden benimle konuşuyorsunuz?”</p>

  <p>Gurney omuz silkti. “Dediğim gibi, atın üzerindeki adamla ilgili bana herhangi bir şey söyleyebilir misiniz diye merak ettim.”</p>

  <p>Kadın başını kaldırıp, atın üzerindeki albaya sanki ilk kez görüyormuşçasına baktı. “O bir şeytan,” dedi gayet sakin bir ifadeyle.</p>

  <p>“Şeytan?”</p>

  <p>“Bir daha mı söylememi isterdiniz?”</p>

  <p>“Neden öyle dediniz?”</p>

  <p>“Şeytan için çalışan kişi, Şeytan’ın ete kemiğe bürünmüş halidir de ondan.”</p>

  <p>“Anlıyorum. Peki Dell Beckert? Onun hakkında ne söyleyebilirsiniz?”</p>

  <p>Gurney’e sabitlediği bakışları şimdi adeta zeka saçıyordu. “İnsanların doğruları, bildiklerini fark etmeden biliyor olmaları ne kadar büyüleyici bir hayat gerçeği, değil mi?”</p>

  <p>“Yani?”</p>

  <p>“Bir düşünün. Burada durmuş şeytandan bahsediyoruz ve bakın aklınıza kimin adı geliyor.”</p>

  <p>Gurney gülümsedi. “İlginç bir gözlem.”</p>

  <p>Kadın gitmek üzere dönüyordu ki birden durdu. “Yaşamak istiyorsanız dikkatli olun. Ne kadar iyi tanıdığınızı düşünürseniz düşünün aslında onu Ezra Willard’ı tanıdığınızdan fazla tanımıyorsunuz.”</p>

  <p>Dönüp hızlı adımlarla parkın çıkışına yöneldi.</p>

  <div style="margin-top:5%"></div>

  <p>Gurney arabasına dönüp, bir süre Blaze Lovely Jackson’ın söylediklerini düşündükten sonra, Madeleine’i arayıp polis merkezindeki toplantının öğleden sonraya uzadığını söylemesi gerektiğini hatırladı. Çünkü eve onun tahmin ettiğinden geç dönecekti. Arama tuşuna basmak üzereyken telefon çalmaya başladı. Ekranda karısının adını görüp açtı ve hemen durumu izah etmeye koyuldu ama Madeleine sözünü kesti.</p>

  <p>“Rick’i yaşam desteğinden çıkardılar.”</p>

  <p>“Ah, Tanrım. Heather… iyi mi?”</p>

  <p>“Pek değil. Onu acil odasına aldılar. Erken doğum yapmasından korkuyorlar.” Gurney’in, karısının titreyerek nefes alıp burnunu çektiğini işittiği kısa bir sessizlikten sonra Madeleine boğazını temizledi. “Doktor, Rick’in beyin fonksiyonlarının durduğunu söyledi. Artık geri dönüş yok. Hiçbir şekilde.”</p>

  <p>“Evet.” Daha başka ne diyebileceğini bilemiyordu. O an için denebilecek hem teselli edici hem de içten bir sözcük yoktu.</p>

  <p>“Rick’in kardeşi bir yerlerden uçakla geliyormuş. Heather’ın kız kardeşi de. Benim ne yapacağım belli olunca sana bildiririm.” Görüşme biter bitmez telefonu yine çaldı.</p>

  <p>Ekranda Kline’ın adını görünce savcının aynı kötü haberi vermek için aradığını tahmin ederek yanıt vermeyip çağrıyı telesekreterin cevaplamasını bekledi. Havanın serinleyip yağmurun atıştırmaya başladığınınsa farkında bile değildi.</p>

  <p>Bir süre zaman kavramını yitirmiş bir şekilde arabasında öylece oturdu. Cebinden not kağıdını çıkartıp esrarengiz mesajı bir kez daha okudu. Sonra bir kez daha. Ama hiçbir yere varamamıştı. Kağıdı yeniden cebine koydu.</p>

  <p>Bir şeyler yapma ihtiyacı hissettiğinden telefonunu çıkartıp Jack Hardwick’i aradı. Aramayı Hardwick’in kısa ve bir o kadar da kaba telesekreter kaydı yanıtladı. “Mesaj bırakın. Kısa kesin.”</p>

  <p>“Konuşmamız gerek. White River kaosu giderek daha tuhaf ve pis bir hal almaya başladı. Vurulan ikinci polis, Loomis adlı genç bir dedektif, az önce öldü. Kline beni başından savmaya çalışıyor. Bütün parçaların birleşip nihai kanıtlara ulaşıldığını, dolayısıyla da soruşturmanın tamamlandığını ısrarla ileri sürüyor. Ben aynı fikirde değilim. Eğer müsaitsen yarın sabah sekizde Abelard’s’ta buluşalım. Fırsatın olursa ara beni. Arayamazsan da orada görüşürüz.”</p>

  <p>Telefonu kapatmadan gelen mesajları kontrol etti. Biri Kline’dan diğeri Thrasher’ın eski mesajı olmak üzere dinlemediği iki mesaj vardı. İçinden her ikisini de dinlemek gelmiyordu.</p>

  <p>Tam cebine koyacağı sırada telefonu bir kez daha çaldı. Yine Kline arıyordu. Adamın bu ısrarcı tavrı bir kez daha cevap vermeme isteği uyandırsa da içinden bir ses - belki de sadece basit bir mantıklı düşünce - ona telefonu açmasını ve onunla konuşup işin bu kısmından kurtulmasını söyledi.</p>

  <p>“Ben Gurney.”</p>

  <p>“Sadece ikideki toplantının iptal edildiğini söylemek için aradım.”</p>

  <p>“Sorun mu var?”</p>

  <p>“Tam tersine. Müthiş bir gelişme var. Dell bu geceki <i>Carlton Flynn’la Gündem</i> programına davet edildi.”</p>

  <p>“RAM TV’deki kendini övüp duran adam değil mi o?”</p>

  <p>“Şu an dünyanın en tanınmış habercilerinden biri. Programı Amerika’da en çok izlenen sohbet programları arasında. Onun programında olmak az iş değil.”</p>

  <p>“Etkilendim.”</p>

  <p>“Doğrusu da bu. Bu olup bitenleri tüm netliğiyle izah edebilmek adına Dell için mükemmel bir fırsat. Gösterileri, ayaklanmaları, vurulma olaylarını, doğru bakış açısıyla anlatıp, kanunun ve düzenin yeniden inşa edileceğini vurgulama fırsatı bulacak. Bunlar da insanların tam da duymak istediği şeyler.”</p>

  <p>Gurney hiçbir şey söylemedi.</p>

  <p>“Orada mısın?”</p>

  <p>“Bense Rick Loomis’in öldüğü haberini vermek için arıyorsun sanmıştım.”</p>

  <p>“Başka birinden duymuşsundur diye tahmin ettim.”</p>

  <p>Gurney yine bir şey söylemedi.</p>

  <p>“Durumu göz önüne alındığında beklenmedik bir şey değildi. Ama artık kimin yaptığını biliyoruz. Tutuklanmaları da an meselesi. Belki öğrenmek istersin diye ekleyeyim, Corolla’nın içindeki ve tetikçinin silahı kullandığı evlerdeki parmak izleriyle Cory Payne’in evindekiler birbirlerini tutuyor. Hatta Torres’in adamları dolabın arkasına gizlenmiş bir kutu otuz-sıfır-altı kalibrelik mermi buldular.”</p>

  <p>“Etkilendim.”</p>

  <p>“İyi haberlerin dahası da var. Gort ikizleriyle ilgili bilgilerimiz de doğru çıktı. K9 ekibiyle müdahale timi onları taşocağı girişinde kıstırdı. Destek bekliyorlar. Bir saate kadar o iş de halledilmiş olacak.”</p>

  <p>“Bunlar çok güzel gelişmeler.”</p>

  <p>Gurney’in ses tonundan da bu kez anlatılanları kabul ettiği seziliyordu.</p>

  <p>“Bak,” dedi Kline. “Talihsiz olaylar yaşandığının farkındayım. Kimse bunun aksini ileri sürmüyor zaten. Bunlar unutulması mümkün olmayan acı olaylar. Ama atılması gereken adımlar da atıldı. Suçlu tespit edildi. Ve adaletin sağlandığı mesajı verilmiş oldu. Bu mesajı da en iyi şekilde Dell verdi.”</p>

  <p>Gurney, “Rick Loomis’in karısını arayacak mısın?” diye sordu.</p>

  <p>“Elbette. Uygun bir zamanda. Ah, bir şey daha. İşin bir de bürokrasi tarafı var. Kimliğinle bu olaya ne kadar saatini ayırdığına dair bir çizelgeyi en kısa zamanda teslim etmen lazım.”</p>

  <p>“Tamam.”</p>

  <p>Görüşmeyi bitirdiler. Otoparktaki bir önceki görüşmelerini el sıkışmadan tamamlamışlardı. Bu konuşmayı da herhangi bir iyi niyet temennisi sarf etmeden bitirdiler.</p>

  <p>Telefonu cebine koymadan önce Gurney, Hardwick’i bir kez daha arayıp, az önceki sesli mesajına ek olarak bu akşamki Carlton Flynn’ın programını izlemesini önerdiği bir mesaj daha bıraktı. Sonra Kline’ın bıraktığı mesajı sildi. Onu bir kez daha dinlemeyi hiç istemiyordu.</p>

  <p>Niyeti eve gidip Paul Aziz’in çektiği fotoğrafları gözden geçirmek, akşam yemeği yemek sonra da sakin bir şekilde mesaj verme üstadı Dell Beckert’ın anlatacaklarını dinlemekti.</p>

  <div style="margin-top:5%"></div>

  <p>Torres’in aktarmak için kullandığı dosya paylaşım servisindeki Aziz’in fotoğraflarına erişmek oldukça kolay olmuştu. Çalışma odasındaki masasına geçip dizüstü bilgisayarında fotoğrafları teker teker açmaya koyuldu.</p>

  <p>Başlangıçta cesetlerin iç parçalayıcı görüntülerine birbiri ardına bakarken dikkatini çekecek herhangi bir şey tespit edemedi. Sonrasındaysa oyun alanındaki demirlerde dikkatini çeken iki parlak noktanın yakın çekim fotoğraflarının olduğunu görerek şaşırdı.</p>

  <p>Bundan daha da ilginci, ipin her iki ucundaki küçük eziklerin yakın çekim fotoğraflarının hemen sonraya eklenmiş oluşuydu. Bu da parlak noktalarla ipteki ezikler arasında bir bağlantı olduğu düşüncesini uyandırıyordu.</p>

  <p>Kline’ın henüz Torres’i arayıp artık resmi bir görevi olmadığını bildirmemiş olmasını umarak ona, fotoğrafta gördüklerini anlatıp ardından da Aziz’in telefonunu istediği bir mesaj gönderdi.</p>

  <p>Cevabın on dakika içinde gelmesine de arayanın bizzat Aziz olmasına da eşit derecede şaşırdı.</p>

  <p>“Numaranızı Mark verdi. Bana olay yeri fotoğraflarıyla ilgili sorularınız olduğunu söyledi.” Telefondaki ses tıpkı Torres’inki gibi genç ve içten geliyordu. Konuşmasında da Ortadoğulu aksanı sezilmiyordu.</p>

  <p>“Hemen aradığınız için teşekkür ederim. Cesetlerin kaldırılmalarından sonra çektiğiniz yakın çekim fotoğraflarda görünen tırmanma demirindeki iki parlak noktayla ipteki ezikleri merak ettim. İpin ezik uçlarıyla bu noktalar birbirlerine ne kadar yakındı hatırlıyor musunuz?”</p>

  <p>“Ezikler demire temas eden yerlere denk geliyor. Parlak kısımlarsa ipin altında kalan yer. Mark size cesetlerin kaldırılmalarından önceki yakın çekim fotoğraftan göstermiş olsaydı şu an konuştuğumuz şeyi fark edemezdiniz. Çünkü boyunlarını sabitlemek için kullanılan bu ip kurbanların arka tarafında kalıyordu.”</p>

  <p>“Bu parlak noktalarla ipteki ezikliklerin arasında nasıl bir bağlantı olabileceğine dair bir fikriniz var mıydı?”</p>

  <p>“O sırada yoktu. Sadece bana garip gelen her şeyin fotoğrafını çektim.” Duraksadı. “Ama… belki bu bir tür kelepçe, kıskaç gibi bir şey olabilir.”</p>

  <p>Gurney söyleneni gözünde canlandırmaya çalıştı. “Yani… biri ipi kurbanı yukarı çekmek için demire dolamış, sonra da ipi karnına ve ayaklarına dolarken sabit kalması için yukarıdan kıskaç benzeri bir şeyle tutturmuş gibi mi, diyorsunuz?”</p>

  <p>“Öyle olması lazım gibi geliyor. Sizin anlattığınız durum bu izlerin nedenini açıklar.”</p>

  <p>“Çok ilginç. Zamanınızı ayırdığınız için çok teşekkür ederim. Ayrıca bu kadar ayrıntılı gözlemleriniz için de.”</p>

  <p>“Umarım işe yarar.”</p>

  <p>Telefonu kapattıktan sonra Gurney arkasına yaslanıp gözlerini çalışma odasının penceresine çevirdi. Olay yerini gözünde canlandırıp neyin kıskaç benzeri bir şeyi kullanma ihtiyacı doğurmuş olabileceğini tahmin etmeye çalıştı. Kısa süre içinde aynı şeyi düşünüp durduğunu, hatta demirdeki izlere gerçekten de kıskaç mı neden oldu acaba diye kurmaya başladığını fark edince düşüncelerini netleştirip rahatlamasına yardım edeceğini umarak, kalkıp duş almaya karar verdi.</p>

  <p>Duş gerçekten de her iki açıdan da fayda sağladı. Gerçi düşüncelerini netleştirmekten çok zihnini boşaltmasını sağlamıştı. Yine de boş bir zihin o kadar da kötü bir şey değildi. Ayrıca gerginliğinin azalması da her zaman iyiydi.</p>

  <p>Üzerine kot pantolonuyla polo yaka tişört giydiği sırada huzurlu sessizliğini açılıp kapanan kapının sesi böldü. Merakla mutfağa yönlendiğinde ise holden içeri yönelen Madeleine’le karşılaştı.</p>

  <p>Karısı hiçbir şey söylemeden, mutfak, yemek ve oturma odası olarak kullandıkları geniş odaya doğru yöneldi. Şöminenin karşısındaki kanepeye oturdu. Gurney de arkasından gidip karşısındaki koltuğa geçti.</p>

  <p>Yirmi sene önce dört yaşındaki oğullarının öldüğü o günden beri hiç bu kadar bitkin, çaresiz, perişan görünmemişti. Gözlerini kapattı.</p>

  <p>“Sen iyi misin?” diye sordu Gurney daha ağzından çıktığı anda sorduğu sorunun saçmalığını fark ederek.</p>

  <p>Madeleine gözlerini açtı. “Carrie Lopez’i hatırlıyor musun?”</p>

  <p>“Tabii ki.”</p>

  <p>Bu, bir polisin düşünmek istemediği ama bir türlü unutamadığı türden bir olaydı. Carrie, Gurney’in aynı bölgeye tayininin çıkmasından kısa bir süre sonra bir kış gecesi, uyuşturucu ticaretinin yapıldığı Harlem’deki bir binanın çatısından itilen genç ve idealist narkotik dedektifi Henry Lopez’in dul eşiydi. Ertesi gece bölgedeki üç çete üyesi iki narkotik polisiyle girdikleri silahlı çatışmada öldürülmüş, hemen ardından da öldürülenlerin Lopez’in katilleri oldukları açıklanmıştı. Ama Carrie bu hikayeye hiç inanmadı. Kocasının polisler tarafından öldürüldüğüne emindi. Bazı narkotik polisleri rüşvet alıyor, kocasıysa dürüstlüğüyle onlara sorun çıkartıyordu. Ama İçişleri Bakanlığı’nın detaylı soruşturma açması talebini kabul ettiremedi. Zamanla psikolojisi bozuldu. Henry’nin ölümünden bir yıl sonra aynı binanın çatısından atlayarak intihar etti.</p>

  <p>Gurney kalkıp Madeleine’in yanına oturdu. “Sence Heather şu an öyle bir ruh halinde mi?”</p>

  <p>“Bence sonu öyle olabilir.”</p>

  <p>“Peki ya Kim?”</p>

  <p>“Şu an öfkesi onu ayakta tutuyor. Ama… Bilmiyorum.” Başını iki yana salladı.</p>
</body>
</html>