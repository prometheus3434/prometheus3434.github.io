<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>30</h1>

  <p>Aziz Thomas Reformist Episkopal Kilisesi başrahibi Muhterem Peder Whittaker Coolidge, daha önceden planlanan on buçuktaki vaftiz töreninden önce bitmesi şartıyla Gurney’le görüşmeyi kabul etti. White River istikametindeki bütün hız kurallarını hiçe sayan Gurney dokuz kırk beşte kiliseye ulaştı.</p>

  <p>Kilise, Bluestone’u Grinton’dan ayıran geniş bulvardaydı. Üç yanı, taşları yosun tutmuş eski mozole, melek heykelleri ve yıpranmış mezar taşlarıyla dördüncü tarafıysa otoparkla çevrili, sivri, ahşap çatılı, pencereleri vitraylı, yüksek çan kuleli, eski, kırmızı tuğla bina bulvarın hemen yan tarafında kalıyordu.</p>

  <p>Gurney arabasını boş otoparka bıraktı. Buradan kilisenin bahçesinden geçip, Peder Coolidge’in kullanmasını söylediği arka kapıya uzanan küçük bir patika vardı.</p>

  <p>Yolda birkaç adım attı. Mezar taşları üzerindeki yazılara biraz daha yakından bakmak için durdu. Yazılı doğum tarihlerinden bazıları on sekizinci yüzyıl sonlarına dek ulaşıyordu. Ölüm tarihlerinin çoğuysa bin sekiz yüz otuzlarla kırklar arasındaydı. Eski mezarlıkların çoğunda olduğu gibi çok sayıda mezar taşı o zamanki yaşam süresinin kısalığını hüzünlü biçimde gözler önüne seriyordu.</p>

  <p>“Dave?”</p>

  <p>Uzun boylu, seyrek saçlı, kısa kollu gömlekli, Bermuda şortlu, ayağında Birkenstock sandaletleriyle bir adam en özenli mezarlardan birinin başucundaki, kanatları açık bir melek heykelinin hemen yanındaydı. Sigarasından son bir nefes daha çekip meleğin kanadının kenarına bastırarak söndürdü. Sonra da izmariti mezarın başındaki suluğun içine attı. Ardından dişlerini göstererek gülümseyip Gurney’e doğru yürüdü. “Ben Whit Coolidge. Bakıyorum da tarihimiz ilginizi çekmiş. Burada yatanlardan bazıları ihtilaflara konu olan Albay Ezra Willard’la yaşıttır. Kim olduğunu biliyor musunuz?”</p>

  <p>“Parkta heykelini gördüm.”</p>

  <p>“Bazı yurttaşlarımızın kaldırılmasını istedikleri heykel. Haksız da sayılmazlar.”</p>

  <p>Gurney bir şey söylemedi.</p>

  <p>“Evet,” dedi Coolidge tuhaf bir sessizliğin ardından. “Ofisime geçelim. Orası özel konuşmak için daha iyi.”</p>

  <p>Gurney özel konuşmanın ofisinde, ölülerle dolu bir mezarlığa kıyasla nasıl daha iyi olacağını aklından geçirmeden edemese de başını sallayıp, yan kapıdan, toz ve kuru tahta kokan kilisenin holüne yönelen rahibin peşine takıldı. Sağ taraftaki bir kapının altından ışık geliyordu. Coolidge de o tarafa yöneldi.</p>

  <p>Oda Gurney’in çalışma odasının yaklaşık iki katı büyüklüğündeydi. Bir yanda, arkasında deri bir büro sandalyesi bulunan bir masa yer alıyordu. Diğer yandaysa ateşinin sönmeye yüz tuttuğu küçük bir şömine vardı. Şöminenin her iki yanına birer deri koltuk yerleştirilmişti. Odadaki tek pencere binanın bu kısmındaki mezarlığa bakıyordu. Karşı duvardaysa biri Rahibe Teresa diğeri Martin Luther King’e ait iki büyük fotoğraf asılıydı.</p>

  <p>Gurney’in onlara baktığını gören Coolidge açıklama ihtiyacı hissetti. “Modern çağdaki iyilik timsallerini Ortaçağ’ın tuhaf, dogmatik karakterlerine yeğlerim.” Koltuklardan birini gösterdi. Gurney oturunca o da karşısına geçti. “Telefonda bu korkunç, vahşi olayların soruşturmasında görevli olduğunuzu söylemiştiniz. Tam olarak hangi görevde olduğunuzu sorabilir miyim?”</p>

  <p>Ses tonundan, araştırıp Gurney’in olayla ilgili resmi bağının bir hayli zayıflamış olduğunu tespit ettiği anlaşılıyordu.</p>

  <p>“Öldürülen polislerin eşleri benden kocalarının ölümlerinin ardındaki nedenleri incelememi istedi. Gerçeğin, sonu nereye varırsa varsın, sadece gerçeğin ortaya çıkmasını istiyorlar.”</p>

  <p>Coolidge merakla başını eğdi. “Bizim emniyetin zaten gerçeği ortaya çıkardığını sanıyordum. Yanılıyor muyum?”</p>

  <p>“Polisin emin gibi göründüğü hipotezinin yeterince doğrulandığını sanmıyorum.”</p>

  <p>Gurney’in yanıtı olumlu bir etkiye neden olmuş gibiydi. Coolidge’in gerginlikle kat kat olmuş göz kenarlarında bariz bir rahatlama emaresi vardı. Gülüşü de artık daha doğaldı.</p>

  <p>“Açık fikirli biriyle sohbet etmeyi hep sevmişimdir. Sizin için ne yapabilirim?”</p>

  <p>“Bilgiye ihtiyacım var. En geniş ölçekte. Çünkü neyin önemli olup olmadığını henüz bilmiyorum. Belki siz bana Jordan ve Tooker’la ilgili bildiklerinizi anlatarak başlayabilirsiniz?”</p>

  <p>“Marcel ve Virgil.” Böyle söyleyerek Gurney’i düzeltirken sesinde belli belirsiz bir azarlama tınısı da sezilmiyor değildi. “İftiraya uğradılar. Şimdi bile Memur Steele cinayetine karıştıklarına dair imalar yapılmak suretiyle iftiraya maruz kalıyorlar. Oysa benim bildiğim kadarıyla bunu doğrulayacak bir kanıt yok.”</p>

  <p>“Memur Steele vurulduğu sırada onlar sizinle birlikteydiler, değil mi?”</p>

  <p>Coolidge devam etmeden önce bir anlığına duraksadı. “Hem de bu odadaydılar. Marcel sizin oturduğunuz koltuktaydı. Virgil de yanındakinde. Ben de şimdi oturduğum yerdeydim. Üçüncü buluşmamızdı.”</p>

  <p>“Üçüncü mü? Bu buluşmaların bir amacı var mıydı?”</p>

  <p>“Barış, ilerleme, yasal süreç.”</p>

  <p>“Nasıl yani?”</p>

  <p>“Olumsuz enerjiyi olumlu hedefe yönlendirme amacı olabilir mesela. Onlar öfkeli gençlerdi. Bu anlaşılabilir bir şey. Ama sağa sola bomba atacak tipler değillerdi. Katil olmadıktan da kesin. Adaleti, gerçeği arıyorlardı. Belki biraz da size benziyorlardı.”</p>

  <p>“Hangi gerçeği arıyorlardı?”</p>

  <p>“Polis teşkilatında örtbas edilmiş, çeşitli yasadışı olayların ortaya çıkmasını istiyorlardı. Özellikle de görev suistimallerinin.”</p>

  <p>“Kesin olarak bildikleri şeyler mi vardı? Suçlama yapabilmelerini sağlayacak kanıtlar?”</p>

  <p>“Siyahi Amerikalıların kanunsuz yollarla gözaltına alındıklarını hatta öldürüldüklerini biliyorlardı. Bunu destekleyecek bilgiye ulaşma çabasındaydılar. Dava dosyaları gibi.”</p>

  <p>“Nasıl?”</p>

  <p>“Yardım alıyorlardı.”</p>

  <p>“Yardım mı?”</p>

  <p>“Doğru.”</p>

  <p>“Pek bir şey anlamadım.”</p>

  <p>Coolidge bakışlarını şöminedeki kömürlerin titreşen küçük mavi alevine dikti. “Ben yalnızca onların adaletin yerini bulmaları isteğini paylaştığımı ve onların da bu konuda iyimser gördüğümü söyleyebilirim.”</p>

  <p>“Belki biraz daha ayrıntı verebilirsiniz?”</p>

  <p>Coolidge bir hayli kederli görünüyordu. “Olaydan doğrudan etkilenmiş olanların görüşlerini almadan daha fazla bir şey söyleyemem.”</p>

  <p>“Anlıyorum. Şimdilik Marcel’le Virgil’in sizinle nasıl görüşmeye başladıklarını anlatabilir misiniz peki?”</p>

  <p>Coolidge duraksadı. “Konuyla ilgilenen başka biri gönderdi bana onları.”</p>

  <p>“Tabii o da üzerinde etraflıca düşünüp taşınmadan adını açıklayamayacağınız biri, sanırım?”</p>

  <p>“Doğru.”</p>

  <p>“John Steele ile Rick Loomis’in Siyahileri Savunma Birliği’yle arada bir diyalog başlatma çabasında olduklarını biliyor muydunuz?”</p>

  <p>“Şu aşamada bilip bilmediğimi söylemeyi de doğru bulmuyorum. Tehlikeli bir dünyada yaşıyoruz. Sırlara saygı duymamız gerek.”</p>

  <p>“Haklısınız.” Gurney’in tecrübeleri, görüştüğü kişiyle aynı fikirde olmanın onu sorgulamaktan daha fazla bilgiye ulaşma imkanı tanıdığını söylüyordu. Arkasına yaslandı. “Çok haklısınız.”</p>

  <p>Coolidge iç çekti. “Ben tarih eğitimi alıyorum. Siyasi ayrımların Amerika’da yeni bir kavram olmadığının farkındayım. Neredeyse her konuda ciddi öfke dolu fikir ayrılıklarımız var. Ama şu anki ayrışma yaşamım boyunca gördüğüm her şeyin ötesinde. İnternette birbiri ardına yayınlanıp duran haberlerin asıl gerçeklerle alakasının olmamasıysa asıl tuhaf durum. Daha fazla iletişim daha fazla ayrıma neden oluyor. Siyaset denen şey artık bağırıp çağırmadan, yalanlardan ve tehditlerden ibaret. Siyasi sadakat de kimden nefret edip kimi sevdiğiniz manasına geliyor. Ve tüm bu cahilce fikirleri saçma sapan gerçekleri kanıtlamak maksadıyla kullanıyorlar. Bir fikir ne kadar aptalcaysa o kadar taraftar buluyor. Siyaseten, mantıken ortada, merkezde kalma imkanı artık giderek yok oluyor. Ve adalet sistemi…”</p>

  <p>Başını iki yana sallayıp, ellerini iki yana açıp, yumruklarım sıktı. <i>“Adalet</i> sistemi! Tanrım, ne kadar da yanlış bir isim!”</p>

  <p>“Özellikle White River için mi?”</p>

  <p>Coolidge bir süre sönmekte olan alevleri seyrederek sustu. Tekrar konuştuğunda sesi daha soğukkanlı olsa da içerdiği hüzün değişmemişti. “Larvaton’da eskiden bir araba yıkamacısı vardı. Soğuk günlerde yollara tuz dökülür, arabaların yıkanması gerekirdi. İşte böyle günlerde yıkama makinesi ya çalışmaz ya da saçma sapan şeyler yapardı. Durulaması gerekirken sabunlamaya ya da sabunlama yapması gerekirken durulamaya geçerdi. Lastiklere cila püskürtürdü. O dondurucu soğukta suyu tam güçle püskürtüp arabayı buz küpüne çevirirdi. Kapılar yapışır, sürücü içeride mahsur kalırdı. Hatta suyu bazen arabanın kaportasına zarar verecek kadar hızlı püskürttüğü bile olurdu.”</p>

  <p>Bakışlarını şömineden Gurney’in soran gözlerine yöneltti. “Aynı bizim mahkemelerimiz gibi. <i>Adalet</i> sistemimiz gibi. En iyi durumda tahmin edilemez maskaralıklar yapar. Kriz anlarındaysa tam bir felakettir. Savunmasız insanların bu çılgın makinenin dişlilerine teslim edilmesi ne acı verici!”</p>

  <p>“Peki… tüm bu anlattıklarınız sonucunda nasıl bir karar verdiniz?”</p>

  <p>Coolidge’in cevap vermesine fırsat kalmadan Gurney’in telefonu çaldı. Cebinden çıkardığı telefonun ekranında Torres’in adını görünce de sessize alıp yeniden cebine koydu. “Özür dilerim.”</p>

  <p>“Nasıl bir karar mı verdim? Yaklaşan başsavcılık seçimlerinde Maynard Biggs’i destekleme kararı verdim.”</p>

  <p>“Neden onu?”</p>

  <p>Coolidge elleri dizinde, koltuğunda öne doğru eğildi. “Mantıklı bir adam. İlkeli. Dinlemeyi biliyor. Konuşmadan önce karşısındakini dinliyor. Sağduyuya inanıyor.” Yeniden arkasına yaslanırken öfkesini ortaya koyarak yumruklarını sıktı. “Elbette bu vasıfların günümüz siyasi iklimi için korkunç noksanlıklar olduğunun farkındayım. Ama aklıselimin, dürüstlüğün hüküm sürmesi için direnmek mecburiyetindeyiz. Karanlıktan aydınlığa çıkmalıyız. Maynard Biggs doğru yöndeki bir adım olur. Dell Beckert değil!”</p>

  <p>Rahibin sesindeki bu ani düşmanca tonlama Gurney’i şaşırtmıştı.</p>

  <p>“Beckert’ın kamu hizmetinden çekildiğini açıkladığı istifa konuşmasını ciddiye almadınız mı?”</p>

  <p>“Keşke o kadar şanslı olsaydık! Görüyorum ki son haberi duymamışsınız.”</p>

  <p>“Hangi haberi?”</p>

  <p>“RAM TV bağlantılı bir anket yapıldı ve seçmenlere Beckert’la Biggs arasında bir seçim olsa kime oy verecekleri soruldu. Ve sonuç berabere çıktı. İşin korkutucu yanı Beckert henüz resmi olarak yarışa girmiş değil.”</p>

  <p>“Sözlerinizden onunla ilişkilerinizin hiç iyi olmadığını anlıyorum.”</p>

  <p>“Kişisel bir ilişkim yok. Ama korkunç hikayeler kulağıma kadar geldi.</p>

  <p>“Ne tür hikayeler?”</p>

  <p>Coolidge sözlerini dikkatle seçmeye çalışıyor gibiydi. “Suçlara iki farklı tarzda yaklaşıyor. Tutkudan, zayıflıktan, bağımlılıktan, ihtiyaçtan, adaletsizlikten kaynaklanan suçlara sert yaklaşarak, genellikle de şiddet kullanarak müdahale ederken düzeni koruma adına gerçekleştirildiği ileri sürülen polis suçlarına hiç aldırmıyor hatta bunu teşvik ediyor.”</p>

  <p>“Örneğin?”</p>

  <p>“Tutuklanıp eğer kefaleti ödeyemezse haftalarca cezaevinde kalacağını ya da en ufak bir direnmede kemikleri kırılırcasına dövüleceğini bildiğinden polislerle konuşmaktan bile korkan azınlık mensubu bir vatandaşa her yerde rastlayabilirsiniz. Ama karşısına çıkan zavallı bir uyuşturucu müptelasını acımasızca öldüren bir polis zerre kadar sorun yaşamıyor. Hem de hiç. Beckert’ın sevmediği biriyseniz vay halinize. Ama rozetiniz varsa birini rutin bir kontrolde rahatlıkla öldürebilirsiniz. Doğru dürüst sorgulanmazsınız bile. Bu iğrenç - faşist demekten yine de kaçınıyorum - kültürü, özel ordusu gibi gördüğü emniyet teşkilatına sokan kişi Beckert’tır.”</p>

  <p>Gurney başını salladı. Düşüncelere dalmıştı. Başka koşullar altında Coolidge’in bu genellemelerini didik didik etmeye çalışırdı ama şu an için öncelikleri farklıydı.</p>

  <p>“Cory Payne’i tanır mısınız?”</p>

  <p>Coolidge tereddütle, “Evet,” dedi. “Tanırım.”</p>

  <p>“Onun Beckert’ın oğlu olduğunu biliyor muydunuz?”</p>

  <p>“Nereden bileyim?”</p>

  <p>“Siz söyleyin.”</p>

  <p>Coolidge’in bakışları sertleşti. “Sanki suçluyor gibisiniz.”</p>

  <p>“Özür dilerim. Sadece mümkün olduğunca çok şey öğrenmeye çalışıyorum. Payne’le ilgili düşünceleriniz nedir?”</p>

  <p>“Benim işimdeki bir insan binlerce itiraf duyar. Hayal edilebilecek her türlü suçun itiraflarını. İnsanların ruhları, düşünceleri, suç nedenleri günah çıkartırlarken tüm çıplaklığıyla ortaya dökülür. Yıllarca bu itirafları dinleye dinleye kişilerin karakterlerini analiz etmede iyice ustalaştım. Bu yüzden size Cory Payne’in iki polis memurunu öldürdüğü iddiasının tamamen saçmalıktan ibaret olduğunu söyleyebilirim. Cory sadece konuşur. Öfkeli, ateşli, suçlayıcı bir kişiliği olduğu ortada ama sizi temin ederim, sadece konuşur.”</p>

  <p>“Ama,” dedi Gurney. “Onun her iki vurulma olayı sırasında doğru zamanda doğru yerde olduğunu gösteren bol miktarda kamera görüntüsü ve parmak izi var. Ve her iki olaydan sonra da olay mahallinden kaçmış.”</p>

  <p>“Eğer bu doğruysa mutlaka böyle yapmasının sizin varsaydığınızdan başka bir nedeni olmalı. Çünkü Cory Payne’in birini soğukkanlılıkla öldürdüğü fikri çok aptalca.”</p>

  <p>“Onu bunları söyleyecek kadar iyi mi tanıyorsunuz?”</p>

  <p>“Eyaletin bu bölgesinde beyazların siyasi tavrı hep aynıdır. Neredeyse hiç ilerleme olmaz. O yüzden herkes birbirini iyi tanır.” Coolidge saatine baktı, kaşlarını çattı ve aniden ayağa kalktı. “Zamanımız doldu. Vaftize hazırlanmam lazım. Hadi.”</p>

  <p>Gurney’e kendisini izlemesini işaret ederek kilisenin bahçesine, oradan da otoparka yöneldi. Arabanın yanına geldiklerinde de, “Cesaretli ve tedbirli olabilmek için dua edin,” dedi.</p>

  <p>“Tuhaf bir birleşim.”</p>

  <p>“Çünkü durum tuhaf.”</p>

  <p>Gurney başıyla onayladı. Ama aracına binmek için hareketlenmedi.</p>

  <p>Coolidge bir kez daha saatine baktı. “Başka bir şey daha mı var?”</p>

  <p>“Payne’le buluşmak isterim. Bunu ayarlamanız mümkün mü?”</p>

  <p>“Tutuklayabilesiniz diye mi?”</p>

  <p>“Kimseyi tutuklama yetkim yok. Ben özel çalışıyorum.”</p>

  <p>Coolidge yüzüne uzun uzun baktı. “Öldürülen polislerin eşleri için bilgi toplamaktan başka bir maksadınız da yok, öyle mi?”</p>

  <p>“Doğru.”</p>

  <p>“Ve Cory’nin size güvenmesi gerektiğini düşünüyorsunuz?”</p>

  <p>“Bana güvenmek zorunda değil. Telefonla da konuşabiliriz. Ona sadece tek bir şey soracağım. Eğer işin içinde değilse saldırıların gerçekleştiği evlerde ne arıyordu?”</p>

  <p>“Bu mu?”</p>

  <p>“Bu.” Aslında Gurney kolaylıkla onlarca soru daha bulabilirdi ama şu an için işi karıştırmanın sırası değildi.</p>

  <p>Coolidge kararsız bir tavırla başını salladı. “Bunu biraz düşüneyim.”</p>

  <p>El sıkıştılar. Adamın iri, yumuşak avucu ter içindeydi.</p>

  <p>Gurney kırmızı tuğla binaya baktı. “Bu Aziz Thomas, şüpheci Thomas dedikleri kişi değil miydi?”</p>

  <p>“Öyle. Ama benim acizane görüşüme göre ona aslında Zeki Thomas denmeliymiş.”</p>
</body>
</html>