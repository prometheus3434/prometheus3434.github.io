<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>45</h1>

  <p>Gurney, Torres’le yaptığı görüşme bittikten sonra bir süre seraların önündeki otoparkta kaldı. Bir yandan da Rob Snook’a görünmemeyi, dolayısıyla da yeni bir boş konuşmaya girişmek zorunda kalmamayı umuyordu. Arkasına yaslanıp zihnini boşaltarak, günün geri kalanı için önceliklerini sıralamaya çalıştı.</p>

  <p>Kısa sürede zihnini boşaltmanın o kadar da kolay olmadığını fark etti. Onu rahatsız eden bir şeyler vardı ama bunun ne olduğundan emin değildi. Belki Madeleine’in uzun süren yokluğu bu hissin nedeniydi. Karısı evden uzak olduğunda hep kendini bir tuhaf hissederdi. Onunla telefonda konuşmak da bu tuhaflığı gidermezdi.</p>

  <p>Önceki gece atıcılık kulübünde tespit edilenlerle ve Turlock cinayetiyle ilgili onu bilgilendirmişti. Tabii bazı tüyler ürpertici kısımları atlamıştı. Sonra onu Kim’le Heather’a henüz bir şey anlatmaması için uyarmış, gelişmelerle ilgili savcıyla görüşeceğini de eklemişti. Madeleine de Steele ve Loomis’in akrabaları gelene kadar en az yirmi dört saat kadar Mercy’de kalacağını söylemiş, yemliği doldurmasını ve arada tavukları kümeslerinden dışarı salmasını hatırlatmıştı. Gurney de onu sevdiğini, özlediğini söylemiş, karısı da aynı şeyleri onun için söylemişti.</p>

  <p>Madeleine’e söylemediği şeyse birinin kendisine ateş ettiğiydi. Önce kendi kendine bunu karısını tedirgin etmemek, başının belada olduğunu düşünmesine yol açmamak için yaptığını söylemişti. Ertesi günse, tüfeğin bulunması, Turlock’un ölümü, Beckert’ın kaçışı sonrasında artık ortada bir tehlike kalmadığına, bu yüzden de bu konuyu açmanın acelesi olmadığına karar vermişti. Ama şimdi, Snook’s Çiçekçilik’in önünde otururken nedenlerin değiştirilip aynı sonuca ulaşmasına hep şüpheyle yaklaştığını kendi kendine itiraf ediyordu. Bilge bir dostu bir keresinde ona davranışlarıyla ilgili size bir sürü neden sunan biri büyük bir ihtimalle bu davranışının ardındaki gizli nedeni saklıyordur, demişti.</p>

  <p>Onu rahatsız eden şey galiba biraz da, Madeleine’in yokluğu kadar olmasa da kendisinin bu kaçamak tavrıydı. İlk konuşmalarında daha açık sözlü olmaya karar verdi. Bu basit kararı, genelde bir karara varıldığında hep olduğu gibi, ruh halinde bariz bir rahatlamaya neden oldu. Otoparktan çıkarken, bir an evvel eve dönüp, olay dosyalarını bir kez daha inceleyip, birbirleriyle tezat oluşturan ayrıntıların mantığı üzerine yoğunlaşmaya karar verdi.</p>

  <p>Yirmi beş dakika sonra, önce hangi dosyayı incelesem diye düşünerek evine çıkan meyilli yolu tırmanırken, başında hasır şapkasıyla çiçek tarhında bir şeylerle uğraşan Madeleine’i görerek şaşırdı.</p>

  <p>Arabadan indiğinde karısının kuşkonmaz tarhının yanına çömeldiğini fark etti. İki gün önce aldığı hazeren çiçeklerini ekiyordu. Solgun, bitkin görünüyordu.</p>

  <p>“Bir şey mi oldu?” diye sordu Gurney. “Bu gece de hastanede kalacağını sanıyordum.”</p>

  <p>“Akrabaları tahmin ettiğimden erken geldiler. Ayrıca farkında değildim ama çok yorulmuşum.” Elindeki küreği çiçeklerin yanına bırakırken başını iki yana salladı. “Bu çok korkunç bir şey. Kim öfkesinden çıldıracak halde. Önce içine attı. Şimdiyse deliye dönmüş durumda. Heather’ın durumuysa daha da kötü. Tamamen içine kapandı. Sanki aramızda değil gibi.” Duraksadı. “Onlara soruşturmadaki gelişmelerle ilgili söyleyebileceğimiz bir şey var mı? Bana telefonda söylediğin şey çok büyük bir ilerleme gibi geldi. Belki onlara söylersek biraz olsun rahatlarlar. Ya da en azından başka bir konuya yoğunlaşmış olurlar.”</p>

  <p>“Henüz değil.”</p>

  <p>“Neden?”</p>

  <p>“Soruşturmanın şu anki durumu bu tür şeylerin açıkça…”</p>

  <p>Madeleine sözünü kesti. “Evet, evet, bunların hepsini biliyorum. Sadece… hiçbir şey bilememek o kadar acı ki. Bir faydası olur diye umdum işte..Küreği aldı. Sonra tekrar yere, ayaklarının dibine bıraktı. “Kline’la buluştun mu?”</p>

  <p>“Oradan geliyorum.”</p>

  <p>“Kesin olarak çözülen bir şey var mı?”</p>

  <p>“Henüz yok.”</p>

  <p>“Ne istiyormuş senden?”</p>

  <p>“Görünüşte olayın sonuçlanma aşamasında yardım istiyor. Olayı bütünüyle yanlış yorumladığını söylediğim için üç gün önce beni kovduğunu basının öğrenmesiyse hiç istemediği şey.”</p>

  <p>“Sen ne dedin?”</p>

  <p>“Olayı sonuçlanana dek incelemeyi istediğimi.”</p>

  <p>Madeleine’in aklı karışmıştı. “Her şey ortaya çıkmadı mı?”</p>

  <p>“Evet ve hayır. Sana telefonda anlattığım gibi, Beckert’la Turlock’un suçlu olduğuna dair çok sayıda kanıt var. Hatta dün gece ve bu sabah daha fazla kanıta da erişildi. Buna Beckert’ın ortadan kayboluşunu da eklemek lazım elbette.”</p>

  <p>“Ortadan mı kayboldu? Yani şu an kanun kaçağı durumunda mı?”</p>

  <p>“Kline’ın basına bunu hangi kelimelerle açıklayacağını bilmiyorum ama bana kalırsa öyle. Yeni kanıtlar onun suikastlara olduğu kadar oyun parkındaki cinayetlere de karıştığını ortaya koyuyor. Yani her şey tersine döndü. Cory de bu vesileyle tamamen temize çıkmış oldu.”</p>

  <p>Madeleine ona doğru yaklaşırken, “Sesinde bir şüphe mi seziyorum?” dedi.</p>

  <p>“Hâlâ bir şeyleri atlıyormuşum gibi bir his var içimde. Alınan risk ve cinayetlerin acımasızlığıyla ulaşılmak istenilen hedefi bağdaştırmakta güçlük çekiyorum.”</p>

  <p>“Hiç böyle olmaz mı? Bir çift spor ayakkabı uğruna birilerini vuranlar yok mu?”</p>

  <p>“Olur. Ama onlar ince ince düşünülüp planlanmaz. Cory, tüm bunların Beckert’ın siyasi kariyeri uğruna, kendisine sorun çıkartabilecek kişilerin ortadan kaldırılması amacıyla yapıldığına emin.”</p>

  <p>“Sence o adam bunları yapabilecek biri mi?”</p>

  <p>“Yeterince soğukkanlı. Yine de risk-ödül oranı tutmuyor gibi. Benim göremediğim başka bir hedef daha olmalı. Belki de yanlış sorular soruyorumdur.”</p>

  <p>“Nasıl?”</p>

  <p>“Yıllar önce akademide soruşturma teknikleri dersine katılmıştım. Bir sabah eğitmen bizlere, ‘Neden şu geyikler geceleri hep arabaların önüne atlarlar?’ diye sormuştu. Bir sürü yanıt verildi. Panik, araba farının neden olduğu yön kaybı, evrimsel eksiklikler. Sonra eğitmen aslında asıl sorunun yanlış sorulmasında olduğunu söyledi. Geyiklerin <i>hep</i> böyle yaptıklarını nereden biliyorduk? Belki çoğu kez yola atlamadıkları için biz onları fark etmiyorduk. Çünkü sadece yola çıkarıları görüyorduk. Sonra soruyu neden <i>arabaların önüne atlıyorlar</i> diye sorunca karşı taraf bunu mantıksız bir eylem olarak algılar. Sorunun bir de şu şekilde sorulduğunu düşünün: Neden bazı geyikler bir araba yaklaştığında yolun karşısına geçmeye kalkarlar? Bu şekilde sorulduğunda farklı açıklama seçenekleri akla gelmeye başlar. Geyikler bölgelerinin dışına çıkmayı sevmeyen canlılar olduklarından belki de kendilerini tehlikede hissettiklerinde ilk içgüdüsel tepkileri bölgelerinin kendilerini en güvenli hissettikleri kısmına çekilmektir. Belki de yalnızca içgüdüsel olarak güvenli bölgeye doğru geçiyorlardır. Belki başka geyikler de kendi güvenilir bölgeleri olan yoldan uzağa doğru kaçıyorlardır. Ama onların görülmesi, hele de karanlıkta çok zordur. Her neyse, anlatmak istediğim ortada. Soruyu yanlış sorarsan doğru yanıta asla ulaşamazsın.”</p>

  <p>Maddeme’in sabırsızlığı açıkta belliydi. “Peki sence olayla ilgili hangi soruyu yanlış soruyorsun?”</p>

  <p>“Keşke bilsem.”</p>

  <p>Uzunca bir süre Gurney’in yüzüne baktı. “Bir sonraki adımın ne?”</p>

  <p>“Dosyaları yeniden gözden geçirmek ve yapılması gerekenleri tespit edip yapmak.”</p>

  <p>“Ve Kline’a bunu bildirmek?”</p>

  <p>“En sonunda tabii. Aslında ortalığı velveleye vermeyip, onun da kötü görünmesine neden olmadığım müddetçe hiçbir şey yapmamam onu mutlu eder.”</p>

  <p>“Çünkü onun da kendince siyasi hedefleri var, değil mi?”</p>

  <p>“Büyük bir ihtimalle. Düne kadar bu Beckert’ın peşine takılarak gerçekleştirebileceği bir amaç gibiydi. Şimdiyse geleceği kendi başına hareket etmekte görüyor.”</p>

  <p>Madeline ellerine bulaşan toprağı avuçlarını birbirlerine sürterek temizlerken yüzünde hüzün dolu bir gülümseme belirdi. “Ben içeri giriyorum. Yemek ister misin?”</p>

  <p>Kısa bir süre sonra, sessizce yemeklerini bitirirlerken Gurney, eğer elektrik hattının kesildiğini arkasından da silahlı saldırıya uğradığını şimdi söylemezse bir daha hiç söyleyemeyeceğini hissetti. Bunu da mümkün olduğunca korkutucu görünmeyecek şekilde yaptı. Beckert’ın ya da Turlock’un jeneratörü çalıştırmak için dışarı çıktığımda uyan amaçlı ateş tetiklerini söyledi.</p>

  <p>Madeleine onu şöyle bir süzdü. “Sence vurma niyeti yok muydu?”</p>

  <p>“Vurmak isteseydi ateş etmeyi sürdürürdü.”</p>

  <p>“Saldıranın Beckert ya da Turlock olduğunu nerden biliyorsun?”</p>

  <p>“Ertesi sabah olayda kullanılan tüfeği kulübelerinde buldum.”</p>

  <p>“Ve Turlock öldü.”</p>

  <p>“Evet.”</p>

  <p>“Beckert da kaçtı?”</p>

  <p>“Öyle görünüyor.”</p>

  <p>Madeleine kaşlarını çatarak başını salladı. “Silahlı saldırı… önceki gece olmuştu, değil mi?”</p>

  <p>“Evet.”</p>

  <p>“Neden bana söylemen bu kadar uzun sürdü?”</p>

  <p>Gurney biraz tereddüt geçirdi. “Bunun Jillian Perry olayını hatırlatabileceğinden korktum.”</p>

  <p>Kocasının korkunç seri cinayet olayları esnasında evlerine yapılan saldırıya değinmesi Madeleine’in yüzünün asılmasına neden oldu.</p>

  <p>“Özür dilerim,” dedi Gurney. “Sana hemen söylemeliydim.”</p>

  <p>Madeleine’in bakışları kendini tüm duyguları kolayca anlaşılabiliyormuş gibi hissetmesine neden oldu. Sonra Madeleine tabakları toplayıp lavaboya götürdü.</p>

  <p>Daha fazla bahane bulma isteğini bastırdı. Çalışma odasına geçip olay dosyalarını aldı. Dağlama demiriyle propofol iğnesi, Beckert’la Turlock’un SSB cinayetlerine doğrudan karışmış olduklarını ortaya koyduğundan Jordan-Tooker’ın birleştirilmiş dosyasını açtı.</p>

  <p>Dosyada, olay yeri raporu, köpeğini gezdirirken cesedi bulan şahısla yapılan görüşme, Paul Aziz’in fotoğraflarının bilgisayar çıktıları, soruşturmada Turlock’un Gort Kardeşlerin evine düzenlediği baskınla meydana gelen küçük ilerleme ve orada bulunan sözde delil dışında pek bir şey olmaması şaşırtıcıydı. Ayrıca kurbanlarla ilgili sınırlı bilgiler yer alıyordu. Dosyadaki bilgilere göre Tooker yalnız yaşayan, bilinen bir akraba ilişkisi olmayan, SSB dışında hiçbir kişisel bağlantısı bulunmayan biriydi. Jordan evliydi. Ama ona kocasının öldüğünün bildirildiği bilgisi dışında karısıyla ilgili en ufak bir açıklama yoktu.</p>

  <p>Gurney açısından, Gort Kardeşlerin katil gibi gösterilmeleri için Jordan-Tooker cinayetlerinin soruşturulmasının kasıtlı olarak sınırlı tutulduğu, olayın anlaşılmasına yararı dokunabilecek birçok verinin elendiği açıkça ortadaydı. Bu amaç uğruna dosyada şimdi Gurney’in doldurulmasının gerektiğini düşündüğü büyük boşluklar kalmıştı.</p>

  <p>Muhterem Coolidge’in Steele’in vurulduğu sırada Jordan’la Tooker’ın yanında olduklarını bildirdiğini, sonrasındaki konuşmalarında da onları iyi tanıdığını sezdirdiğini hatırlayınca rahipte Jordan’ın karısının telefon numarası olabileceğini düşündü.</p>

  <p>Coolidge’i aradı. Mesaj bırakmaya hazırlanırken adam, mesleki sıcaklığıyla telefonu açtı. “Aradığına sevindim, David. Soruşturma nasıl gidiyor?”</p>

  <p>“Çok enteresan şeyler keşfettik. Zaten bu yüzden sizi aradım. Marcel Jordan’ın karısına ulaşmam gerek. Umarım sizde onun telefonu vardır.”</p>

  <p>“Ah. Şey.” Coolidge kararsızdı. “Tania’nın bir emniyet mensubuyla konuşmak isteyeceğini sanmıyorum. Sen her ne kadar emniyetten bağımsız çalışıyor olsan da o seni böyle görecektir.”</p>

  <p>“Kocasının cinayetinin ortaya çıkmasına yardımcı olabileceği bir durumda bile mi? Üstelik bu cinayetin emniyet teşkilatındaki birilerinin suç ortaklığıyla işlenmiş olmasının ortaya çıkması ihtimali karşısında da mı?”</p>

  <p>Beklenti dolu bir sessizlik oldu. “Ciddi misin? Böyle…böyle bir ihtimal mi var?”</p>

  <p>“Evet.”</p>

  <p>“Seni birazdan arayayım mı?”</p>

  <p>Çok uzun sürmedi.</p>

  <p>Coolidge on dakikadan kısa süre içinde Gurney’i arayıp, Tania’nın onunla telefonda görüşmeyi kabul etmediğini ama kilisede görüşebileceğini söylediğini aktardı.</p>

  <p>Kırk beş dakika sonra Gurney Aziz Thomas Kilisesi’nin otoparkına giriyordu. Aracı park edip eski mezarlığın yanındaki yoldan kiliseye yöneldi.</p>

  <p>Tam içeri girmek üzereyken kadının yosun tutmuş bir mezar taşının yanında öylece dikildiğini gördü. Uzun boylu, koyu tenli, otuz kusur yaşlarındaki kadın, üzerine gri renkte sade bir tişört, altınaysa eşofman altı giymişti. Zayıflı, kollarıysa bir uzun mesafe koşucusunu hatırlatacak kadar kuvvetli görünüyordu. Kuşku dolu, siyah gözlerini Gurney’de sabitledi.</p>

  <p>“Tania?”</p>

  <p>Kadın yanıt vermedi.</p>

  <p>“Ben Dave Gurney.”</p>

  <p>Kadın sessizliğini koruyordu.</p>

  <p>“İçeride mi dışarıda mı konuşmayı tercih edersiniz?”</p>

  <p>“Belki de sizinle hiç konuşmamaya karar vermişimdir.”</p>

  <p>“Gerçekten mi?”</p>

  <p>“Öyle diyelim.”</p>

  <p>“O zaman arabama binip eve döneyim.”</p>

  <p>Kadın başını önce bir yöne sonra da diğerine çevirip, ifadesiz bir yüzle bir süre Gurney’e baktı. “Burada konuşalım. Rahibe ne dediniz siz?”</p>

  <p>“Ona kocanızın öldürülmesiyle ilgili bazı bulgulara eriştiğimi söyledim.”</p>

  <p>“Ona polisin de işin içinde olabileceğini söylemişsiniz.”</p>

  <p>“Öyle görünüyor dedim.”</p>

  <p>“Nasıl bulgular var ki elinizde?”</p>

  <p>“Kanıtları sizinle paylaşamam. Ama kocanızın, Virgil Tooker’ın ve iki polis memurunun aynı kişi tarafından öldürüldüklerini sanıyorum.”</p>

  <p>“Şu Payne denilen çocuk ya da Gort delileri tarafından değil yani?”</p>

  <p>“Sanmıyorum.” Kadının duygusuz yüzüne herhangi bir tepki emaresi görebilme umuduyla baktı ama hiçbir şey göremedi. Kadının hemen arkasında Coolidge’in birkaç gün önce kanadında sigarasını söndürdüğü mermer melek vardı.</p>

  <p>“Kocam olarak nitelendirdiğiniz adam,” dedi bir süre sustuktan sonra. “Boşanmış olmamamıza rağmen aslında eski kocamdı. Sadece ekonomik nedenlerden aynı evi paylaşıyorduk. Onun dışında paylaştığımız hiçbir şey yoktu. Aptalın tekiydi o.” Yine duraksadı. “Benden ne istiyorsunuz?”</p>

  <p>“Yaşananların arkasında yatanları anlamak için sizin yardımınız gerekli.”</p>

  <p>“Nasıl yapacağım ki ben bunu?”</p>

  <p>“Mesela Marcel’e neden aptal dediğinizi anlatarak başlayabilirsiniz.”</p>

  <p>“Onun zayıflıkları vardı. Kadınlar ona bayılırdı… O da onlara.”</p>

  <p>“Evliliğinizin bitmesine bu mu neden oldu?”</p>

  <p>“Kalbimin kırılmasına neden olan olaylar yaşandı. Ama bu zayıflıklara katlanmaya çalıştım. Çünkü başka açılardan çok da güçlü bir kişilikti. Güçlü ve gerçek adalete inanan biriydi. Güçsüzlerin haklarını savunurdu. Bu insanların ayağa kalkmalarını, mücadeleye girişmelerini ve korkularından sıyrılmalarını çok isterdi. SSB’yle ilgili hayalleriydi bunlar.”</p>

  <p>“Diğer SSB liderleriyle arası nasıldı?”</p>

  <p>“Virgil Tooker ve Blaze Jackson’la mı?”</p>

  <p>Gurney başıyla onayladı.</p>

  <p>“Şey… Virgil’i lider olarak tanımlamanın o kadar da kolay olmadığını söyleyebilirim. İyi bir insandı. Marcel’le de iyi anlaşıyor gibiydiler. Onu mevcut konumuna Marcel getirmişti. Çünkü ona çok güvenirdi. Adamın çok büyük yetenekleri de büyük hataları da yoktu. Sadece doğruları yapmak istiyordu. Virgil’in tek istediği buydu. Yardım etmek.”</p>

  <p>Gurney, Mark Torres’in bir polis memuru olarak hedeflediği şeyi şimdi bir kez daha duymanın şaşkınlığı içindeydi.</p>

  <p>“Peki ya Blaze Jackson?”</p>

  <p>Tania’nın yüzünde ilk beliren ifade sert ve bir yanıyla da hüzün doluydu. Ancak konuşmaya başladığında ses tonu korkutucu derecede soğuktu. “Blaze Lovely Jackson, Şeytan’ın yeniden vücut bulmuş halidir. İstediğini elde etmek için o kaltağın yapmayacağı şey yoktur. Blaze sadece kendini düşünür. Öfke saçarak konuşur, sahnede, ön planda olmaya bayılır, insanların kendisine bakmasından haz alır. Polislerin yozlaştıklarının altını çizip kalabalıkları yönlendirir ama tüm bunları yaparken bir gözüyle nasıl bir çıkar elde edebileceğinin arayışındadır.”</p>

  <p>“Kocanızdan ayrılmanızın nedeni de o mu?”</p>

  <p>“Kocam aptalın tekiydi. Ayrılma nedenimiz bu.”</p>

  <p>Aralarında kısa bir sessizlik hüküm sürdü.</p>

  <p>Gurney öldürülmelerinden kırk sekiz saat önce Marcel’i ya da Virgil’i gördünüz mü diye sorduğunda kadın başını iki yana salladı. Sonra, cinayetlerin öncesinde veya sonrasında olayla ilgili duyduğunuz ya da gördüğünüz bir şey oldu mu diye sordu.</p>

  <p>“Hiçbir şey. Tek bildiğim Blaze’in artık Siyahileri Savunma Birliği’nin tek lideri olduğu. Bu da kaltağın en çok istediği şeydi.”</p>

  <p>“Sorumluluk almayı seviyor yani?”</p>

  <p>“Gücü seviyor. Hem de çok.”</p>

  <p>Gurney, Tania’nın vücut dilinden, kadının huzursuzlanmaya başladığını sezdi. İleride yeniden konuşma şansı bulabilmek için şimdilik burada kesmenin doğru olacağına karar verdi. “Zaman ayırıp geldiğiniz için size çok teşekkür ederim. Bana karşı açık oldunuz. Anlattıklarınızdan istifade edeceğim. Sağ olun.”</p>

  <p>“Beni yanlış anlamayın. Buraya size iyilik yapmak için gelmedim. Bu pisliğe bir polisin bulaşmış olabileceğini söylediniz. Bunun kanıtlanmasını ve suçlunun demir parmaklıkların ardına, onu orada bekleyen kardeşlerimizin yanına gönderildiğini görmek yüreğimi soğutacak. Bu yüzden yaptığım şeyi yanlış yorumlamayın. İki farklı dünyada yaşıyoruz. Ve ben sizin tarafınızda değilim.”</p>

  <p>“Anladım.”</p>

  <p>“Öyle mi? White River’da en çok sevdiğim yerin neden burası olduğunu biliyor musunuz?”</p>

  <p>Gurney eski mezarlığa şöyle bir baktı. “Neden?”</p>

  <p>“Çünkü burası ölü beyazlarla dolu.”</p>
</body>
</html>