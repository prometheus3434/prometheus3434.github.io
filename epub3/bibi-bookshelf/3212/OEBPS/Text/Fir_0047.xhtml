<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>47</h1>

  <p>18:00’dan hemen önce Gurney dizüstü bilgisayarını açıp RAM’ın internet sitesine girdi. Site yüklenirken masasının yanındaki pencereden gözüne bir şey takıldı. Karşı tepede parlak, mor renkli bir şey hareket ediyordu. Hemen sonra üzerinde yağmurluğuyla orman kıyısına dek uzana çimenleri biçen Madeleine olduğunu fark etti. Gurney onu izlerken karısı da dönüp, eve doğru uzanan patikadaki çimleri biçmeye başladı. O esnada ‘Canlı Yayın’ ibaresi belirdi. O da ŞİMDİ İZLE sekmesini tıkladı. Hemen ardından ekran siyah zemindeki parlak mavi renklerle doldu.</p>

  <hr class="gecis"/>

  <div class="yasla-orta">
    <p>RAM <i>SON DAKİKA</i></p>

    <p>ÖZEL ERKEN BÖLÜM</p>

    <p>BİLMEK İSTEDİĞİNİZ HER ŞEY ŞİMDİ</p>

    <hr class="gecis"/>
  </div>

  <p>Kelimeler parçalanma efektiyle birbirlerinden ayrılıp yeni sözcükler oluşturacak şekilde birleşti.</p>

  <hr class="gecis"/>

  <div class="yasla-orta">
    <p>AVCI</p>

    <p>AVA DÖNÜŞTÜ</p>

    <p>İNANILMAZ GELİŞME</p>
  </div>

  <hr class="gecis"/>

  <p>Bu sözcükler de aynı şekilde yok olup yerlerini başka bir başlığa terk ettiler.</p>

  <hr class="gecis"/>

  <div class="yasla-orta">
    <p>ZİRVEDEKİ POLİS</p>

    <p>SARSICI WHITE RIVER CİNAYETLERİNİN</p>

    <p>ARTIK BAŞ ZANLISI</p>
  </div>

  <hr class="gecis"/>

  <p>Son bir dramatik davul sesiyle ekranda RAM TV haber masasında son dakika notlarını kontrol eden biri kadın diğeri erkek iki sunucu belirdi. Kalemini bırakıp kameraya ilk bakan kadın sunucu oldu.</p>

  <p>“İyi akşamlar. Ben Stacey Kilbrick.”</p>

  <p>Gurney kadının yüzündeki o her zamanki ciddi, mesleki endişe ifadesinin şimdi yoğun bir acımasızlık seviyesine yükseldiğini fark etti. Bir an için çalan telefonuyla dikkati dağılsa da arayanın Thrasher olduğunu görünce açmayıp çağrıyı telesekreterine aktardı.</p>

  <p>Ekrandaki erkek sunucu kalemini bıraktı. Şık, titiz görüntüsü ve gergin ifadesiyle, canı sıkkın bir uçuş personelini andırıyordu. “İyi akşamlar. Ben Rory Kronck. Bu akşam sizin için müthiş bir hikayemiz var. Programımızı New York, White River’daki akıllara durgunluk veren gelişmelere ayırdık. Hemen izleyicilerimize şu anki durumu aktaralım, Stacey.”</p>

  <p>“Senin de dediğin gibi, Rory, inanılmaz gelişmeler var. Avcı ava dönüştü. White River eski polis şefi, adaletin, düzenin ulusal çapta tanınmış büyük savunucusu Dell Beckert’ın teşkilatının soruşturduğu dört sarsıcı cinayetle bağlantısını ortaya koyan son derece rahatsız edici yeni delillere ulaşıldı. Ve şu an arkasında büyük şüphe bulutları bırakarak ortadan kaybolmuş gibi görünüyor.” Kadın sunucu ekran arkadaşına döndü. “Yıllardır enteresan olayları izleyicilerimize aktarırım. Ama daha önce böylesi bir şeye hiç tanık olmamıştım. Sen gördün mü böyle bir şey, Rory?”</p>

  <p>“Görmedim, Stacey. Üstelik şefin ortadan kaybolması olayın sadece bir kısmı. Az önce şefin yardımcısının da öldürüldüğünü öğrendik. Hem de tam manasıyla korku filmlerine yaraşacak seviyede tüyler ürpertici bir şekilde.”</p>

  <p>Kilbrick yüzüne dramatik bir şaşkınlık ifadesi yerleştirip ekledi. “Tüm bu kan dondurucu ayrıntıların yanında beni asıl şok eden şeyse, olayın tam manasıyla baş aşağı dönmüş oluşu. Sence de öyle değil mi?”</p>

  <p>“Kesinlikle aynı fikirdeyim.”</p>

  <p>“Anladığım kadarıyla olayın bu noktaya varmasını bölge savcısıyla onun ekibine davet ettiği son derece seçkin bir cinayet masası dedektifine borçluyuz.”</p>

  <p>“Kesinlikle öyle. Zaten bu yüzden programdan önce Bölge Savcısı Kline’la bir görüşme gerçekleştirdim.”</p>

  <p>“Harika, Rory. Hadi o bandı izleyelim.”</p>

  <p>Gurney yan kapının açılıp kapandığını duydu. Bir dakika sonra da Madeleine çalışma odasının kapısında belirdi. Dizüstü bilgisayarının ekranına bakıp, “Ne izliyorsun?” diye sordu.</p>

  <p>“Kline’la yapılan röportajı.”</p>

  <p>Karısı da bir sandalye çekip yanına oturdu.</p>

  <p>Şimdi ekranda klasik bir röportaj sahnesi belirmişti. Kline’la Kronck arkalarındaki büyükçe bir kitaplığın önündeki iki koltukta karşı karşıya oturuyorlardı. Kline kısa süre önce saçlarını kestirmiş gibiydi.</p>

  <p>Kronck öne doğru eğilmiş, başladığı cümleyi bitiriyordu. “… herkesin kafasında aynı sözcük var. Şok! Zirvedeki polis zirvedeki şüpheliye dönüştü. Sizin baş zanlı olarak kabul ettiğiniz oğlununsa masum olduğu ilan edildi. Başımız döndü açıkçası. Size akla gelen ilk soruyu yöneltmeme izin verin. Eğer bugünkü yorumunuz bu istikametteyse dün nasıl oldu da bu kadar büyük bir yanılgı içine düştünüz?”</p>

  <p>Kline soruya önce hüzünle gülümseyerek karşılık verdi. “Bu basit bir soru gibi duruyor, Rory ama gerçek hiç de öyle değil. Bildiğin gibi Cory Payne’i suikastların, Gort Kardeşleriyse oyun parkı cinayetlerinin sorumlusu olarak gösteren önceki hipotez tamamen şu anki şüphelimizin kasıtlı aldatmacalarının ürünüydü. En başından beri White River Polis Teşkilatı’nın yönetimi büromuzun çalışmalarını yanlış yönlendirdi. Kısacası biz olayı yanlış okumuş değiliz. Şu an tüm kamuoyunun güvenini kazanmış, kendini gerçeklere, adalete adayarak takdir kazanmış bir adamın hain bir ihanetiyle karşı karşıyayız.”</p>

  <p>“Bunu büyük bir hainlik olarak gördüğünüzü anlıyorum.”</p>

  <p>“Çok büyük bir ahlaki çöküntü olarak görüyorum.”</p>

  <p>“Sizce bu ahlaki çöküntü teşkilatın ne kadarını kapsıyor olabilir?”</p>

  <p>“Şu an yoğun bir şekilde bunu soruşturuyoruz.”</p>

  <p>“Çok sınırlı bir kaynağınız olmalı. Bu korkunç suçlarla ilgili ortada yanıtsız bir dolu soru varken, kime güvenip kime güvenemeyeceğinizi bilmediğiniz bu ortamda, tabii White River’daki ırklar arası gerginlikten bahsetmeye bile gerek yok, gerekli insan gücünü nereden buldunuz?”</p>

  <p>Kline oturduğu yerde huzursuzca kıpırdandı. “Durum kesinlikle kontrol altında.”</p>

  <p>“Eyalet polisini devreye sokma planı var mı? Ya da bu cinayetlerin toplumsal öfkeyi tetiklemesi tehlikesi göz önüne alınarak FBI’ın çağrılması gibi bir plan?”</p>

  <p>“Şu an için hayır.”</p>

  <p>“Yani gerekli tüm kaynaklara sahip olduğunuzu mu söylüyorsunuz?”</p>

  <p>“Sadece <i>söylemiyorum,</i> Rory, böyle zaten.”</p>

  <p>“Karşı karşıya olduğunuz sorun düşünüldüğünde kendinizden inanılmaz derecede emin görünüyorsunuz. Dört sarsıcı cinayet, komiser yardımcısını da sayarsak beş cinayet var. Eyalet polisinin uzmanlığından yararlanmak mantıklı olmaz mı? Saygısızlık etmek istemem ama, görev yaptığınız kırsal bölgede genellikle alkollü araç kullanma, küçük çaplı uyuşturucu suçları ve huzur bozma faaliyetleriyle karşı karşıyasınızdır. Ama şu an çok daha karmaşık bir olayla yüz yüzesiniz. Bu sizi hiç endişelendirmiyor mu?”</p>

  <p>Kline derin bir nefes aldı. “Normalde, personelimizle ilgili detayları açıklamayız, Rory. Ama kamuoyunun güvenini temin etmek adına bu uzmanlık konusunu biraz açmak istiyorum. Gerçek şu ki, şu andaki soruşturma ekibimiz eşsiz bir yetkinliğe sahip. Ekibimin en önemli üyesi Dave Gurney. Kendisi bildiğiniz gibi NYPD tarihinde en çok cinayet vakasını çözen dedektif olarak tanınır. Bakın, bizzat bu adam tarafından çözülmüş yüze yakın vaka vardır. Bunların arasında meşhur seri cinayet vakaları da var. Zaten onun amansız gözlemleri ve sorduğu sorular White River’daki gerçek durumu anlamamıza olanak verdi. Bana neden eyalet polisini devreye sokmadığımı soruyorsunuz. Cevap şu; Dave Gurney eyalet polisine ileri düzey seminerler veren biridir. Yani konu uzmanlıksa, onun üstüne kimse yok. En iyisi bizim ekibimizde.”</p>

  <p>“Bu müthiş bir haber. Çok etkilendim doğrusu.”</p>

  <p>Kline bir şey söylemedi.</p>

  <p>“Değerli zamanınızı daha fazla almak istemiyorum. İzleyicilerimize son bir mesajınız olduğunu biliyorum.”</p>

  <p>“Evet, doğru.” Sert bakışlarını kameraya yöneltti. “Şu an önceliğimiz Dell Beckert’ı bulmak.”</p>

  <p>Ekranın altında bir telefon numarası belirdi.</p>

  <p>Kline devam etti. “Eğer onun nerede olduğuna dair bir bilginiz varsa ya da bunu bilen birini tanıyorsanız lütfen bu numarayı arayın. New York trafik dairesine kayıtlı CBIIWRPD plakalı siyah, Dodge Durango kullanıyor olabilir.”</p>

  <p>Ekranda araç plakası, telefon numarası ve Beckert’ın polis üniformalı bir fotoğrafı belirdi.</p>

  <p>Kline sözlerini, “Eğer bu adamı bulmamıza yardım edecek herhangi bir bilgiye sahipseniz hemen bu numarayı arayın. İstemezseniz kimlik bilginizi vermek zorunda değilsiniz. Sadece verebileceğiniz bilgiye ihtiyacımız var. Teşekkürler,” diyerek bitirdi.</p>

  <p>Telefon numarası ekranda kısa bir süre daha kaldı. Sonra canlı yayına dönülmesiyle birlikte Stacey Kilbrick’le Rory Kronck ekranda belirdi.</p>

  <p>“Müthiş,” dedi Kilbrick. “Savcı küçük, mahalli ekibine büyük şehrin büyük yeteneğini dahil etmiş anlaşılan.”</p>

  <p>“Öyle görünüyor,” dedi Kronck.</p>

  <p>“Peki bu Dave Gurney hakkında neler biliyorsun?”</p>

  <p>“Birkaç sene önce <i>New York</i> dergisinin onu kapak yaptığını biliyorum. Dergi sanırım onu Süper Polis olarak nitelemişti.”</p>

  <p>“Kısacası bu öyküdeki sürprizlerin sonu gelmeyeceğe benziyor. iyi iş çıkardın, Rory.”</p>

  <p>Rory kendinden emin tavırla hafifçe sırıttı.</p>

  <p>“Ben <i>Son Dakika’dan</i> Stacey Kilbrick. Şimdi kısa bir ara. Birazdan Birleşik Devletler Donanması’nda görev yapan askerlerin cinsel eğilimleriyle ilgili son günlerde yaşanılan tartışmaları konu edeceğiz.”</p>

  <p>Gurney ‘Canlı Yayın’ penceresini kapatıp, RAM’ın internet sitesinden çıktı.</p>

  <p>Madeleine ona bakıyordu. “Kline’ın senin işin içinde olduğunu açıklamasından rahatsız oldun mu?”</p>

  <p>Ellerini yapacak bir şey yok dercesine iki yana açtı. “İstemezdim tabii. Ama onun da bundan çok hoşnut olduğunu sanmıyorum.”</p>

  <p>“Nasıl yani?”</p>

  <p>“Kline başarıyı paylaşacak biri değildir. Bunu şu an kapana kısıldığı için yaptı. Kronck onun kaynaklarının güçsüzlüğünden dem vurup dışarıdan yardım alması gerektiğini ima etti. Bu Kline’ın kesinlikle arzu etmediği bir şey. Bunun kişisel bir yenilgi olarak görülmesinden korkuyor. Durumu tam tersine, bir zafere çevirme niyetinde. Benim geçmişimi ön plana çıkararak ekibinin bu olayın altından kalkamayabileceği iddiasını zayıflatmaya çalıştı.”</p>

  <p>“Şu Kilbrick’in seni programına çıkartmaya çalışacağına bahse girerim.”</p>

  <p>“Bu teklifini kabul edersem cehenneme kar yağmış demektir.” Ekranın köşesindeki saate baktı. “On sekiz yirmi. Akşam yemeğiyle ilgili bir fikrin var mı?”</p>

  <p>Madeleine kaşlarını çattı. “Bugün kasabadaki politik eylem grubuyla yemeğe çıkacağım. Sana söylemiştim, unuttun mu?”</p>

  <p>“Bu gece olduğunu unutmuşum.”</p>

  <p>“Gecikebilirim. Tartışacağımız çok şey var. Buzdolabında her şey var. Sarı dolapta makama da var istersen.”</p>

  <div style="margin-top:5%"></div>

  <p>Bir saat sonra Gurney küp küp kestiği domatesler, kabak ve parmesan peyniriyle hazırladığı bir tabak spagettiyi bitirmişti ki Cory Payne aradı. Genç adamın sesi Gurney’in daha önce duymadığı kadar heyecan doluydu.</p>

  <p>“Dave! İnternetteki haberleri takip ediyor musun?”</p>

  <p>“Neyle ilgili?”</p>

  <p>“Olayla! Önce RAM haberlerinde sizin ortadan kaybolan babamın peşine düştüğünüz açıklandı. Sonra savcı konuyla ilgili röportaj verdi. Ardından tüm haber siteleri olaya balıklama daldı. Sansasyonel manşetler havalarda uçuşuyor. ‘Masum çocuk, Suçlu Baba’ gibi. Her şey tersine döndü. Artık hedef değilim. Ama sen zaten bunları biliyordun, değil mi?”</p>

  <p>“Çok önemli delillerin bulunduğunu biliyorum.”</p>

  <p>“Bu, durumu basite indirgeyen bir yorum oldu. Oysa ben sana hayatımı borçlu olduğumun farkındayım!”</p>

  <p>“Daha bitmedi ama.”</p>

  <p>“Ama her şey yoluna girmiş gibi görünüyor. Tanrım, bu ne kadar rahatlatıcı bir şey!” Biraz duraksadı. “Kulübede bulduğunuz şeyler sayesinde mi oldu bu?”</p>

  <p>“Bununla ilgili konuşamam. Delilleri ancak bölge savcılığı açıklayabilir. Ama sen bunu sorunca aklıma geldi. İkinci anahtarı bana niye söylemedin?”</p>

  <p>“Ne?”</p>

  <p>“Kulübenin anahtarının nerede olduğunu söyledin ama barakanın anahtarından bahsetmedin.”</p>

  <p>“Hiçbir şey anlamadım.”</p>

  <p>“Kulübenin arkasındaki barakanın anahtarı.”</p>

  <p>“Barakayla ilgili bir bilgim yok. Sadece kulübesine gittim.” Payne bir hayli şaşırmış gibiydi.</p>

  <p>“Sana kulübenin bodrumunu gösterdi mi?”</p>

  <p>“Hayır. Orada bir bodrum olduğunu bile fark etmedim.”</p>

  <p>“Kurşunları yeniden doldurmak için kullandığı malzemeleri nereye koymuştu?”</p>

  <p>“Odanın ortasındaki yemek masasının üzerine.”</p>

  <p>“Ne giymişti?”</p>

  <p>“Galiba kareli bir gömlek. Pantolonunu hatırlamıyorum. Ama kumaş pantolon olması lazım. Hiç kot pantolon giymez. Ah, bir de doktorlarınki gibi tek kullanımlık eldivenleri vardı. Sanırım ellerine barut bulaşmaması için.”</p>

  <p>“White River’a yerleştiğinden beri Judd Turlock’la kaç defa görüştün?”</p>

  <p>“Onu birkaç kez babamın yanında gördüm. Pek öyle yakından tanımak isteyeceğin türde bir adam değil. Hatta onunla göz teması kurunca bile insan biraz ürküyor. Haberlerde onun da kulübede öldürüldüğü söylendi. Onu da siz mi buldunuz?”</p>

  <p>“Oradaydım.”</p>

  <p>“Nasıl öldürülmüş?”</p>

  <p>“Üzgünüm, bu soruya da sadece savcı cevap verebilir.”</p>

  <p>“Anladım.” Duraksadı. “Neyse, seni asıl arama sebebim teşekkür etmekti. Bana hayatımı geri verdiğin için çok teşekkür ederim.” Şimdi duraksama sırası Gurney’deydi. “Bir sorum daha var. Sen küçükken, o yatılı okula gönderilmeden önce, baban senin silahlarla, avla ya da onun gibi bir şeyle ilgilenmeni sağlamaya çalışmış mıydı?”</p>

  <p>Uzun bir sessizliğin ardından Payne sonunda konuştuğunda, ses tonundaki az önceki heyecan yok olmuştu.</p>

  <p>“Babam benim hiçbir şeyle ilgilenmemi teşvik etmedi. Sadece onu utandıracak bir şey yapmamdan endişe ederdi.”</p>

  <p>Gurney nahoş bir hisle ürperdiğini hissetti. Onun da babasına benzeri serzenişte bulunduğu olmuştu.</p>
</body>
</html>