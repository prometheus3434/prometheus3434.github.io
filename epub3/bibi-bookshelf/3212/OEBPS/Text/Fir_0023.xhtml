<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>23</h1>

  <p>Heather Loomis’in kocasının peşi sıra hastaneye dalma telaşı, az önce ortaya çıkan sarsıcı gerçekle ilgili daha fazlasını konuşma fırsatı vermemişti. Gurney hastane kapısında beklemenin zaman kaybı olacağını düşündü. Dahası Heather’la konuşmaya buraya gelebileceğini tahmin ettiği Turlock’la bir kez daha karşı karşıya gelmek istemiyordu. Bu yüzden olay yerine dönmenin daha iyi olacağına karar verdi. Zaten Kline da gözlem yapması için orada olmasını istemişti.</p>

  <p>Yola koyulup kısa sürede Oak Caddesi’ne geri döndü. Meraklı komşuların oluşturduğu kalabalık hâlâ dağılmamıştı. Turlock’un lacivert Explorer’ı etrafta görünmüyordu. Beş ekip otosundan geriye bir tanesi kalmıştı. Onun da tepe ışıkları artık yanmıyordu. Polis aracının biraz ilerisinde siyah bir Ford Crown Victoria vardı. Bu, Amerika’nın üzerinde herhangi bir işaret bulunmayan en yaygın polis aracıydı. Park alanının girişinde, kapısında White River Polis Teşkilatı logosu olan gri bir kamyonet vardı. Gurney arabasını ekip otosunun yanına çekti.</p>

  <p>Evin önüyle arka tarafından çekilen sarı güvenlik şeridi ön taraftaki demir parmaklıklara kadar uzanıyordu. Böylece yirmi metrelik bir alan güvenlik altına alınmıştı. Ön kapının yanında bir kanıt tespit teknisyeni iş başındaydı. Elinde doktor pensesini andıran parlak metal bir nesneyle çiçekliğin ön tarafına oturmuş, evin ön cephesindeki deliği genişletmeye çalışıyordu. Meslektaşlarının çoğu gibi lateks eldivenle koruyucu tulum giymişti.</p>

  <p>Gurney arabasından inip, elinde kimliğiyle bahçeye, girilmesi yasak alana doğru yürümeye başlamıştı ki tanıdık bir sesle durduruldu.</p>

  <p>“Hey! Dave! Buradayım!”</p>

  <p>Döndüğünde Crown Victoria’nın açık camından kulağındaki telefonu gösteren Mark Torres’i gördü. Oraya doğru yürüyüp Torres’in görüşmesini bitirmesini bekledi.</p>

  <p>Araçtan inen dedektif endişeli görünüyordu. “Gitmiş olmandan korkuyordum. Burada bir sorun mu çıktı? Yani vurulma olayından sonra?”</p>

  <p>Gurney omuz silkti. “Önemli bir şey değil. Heather Loomis kocasıyla beraber olmak istiyordu. Onu canlı olarak son görüşü olabilirdi. Ben de onu hastaneye götürdüm.”</p>

  <p>“Ah. Mantıklı.” Torres rahatlamış gibiydi ama tam olarak değil.</p>

  <p>“Turlock nerede?”</p>

  <p>“Bilmiyorum. Ben merkezdeydim. Bana buraya gelmemi ve SSB tetikçisinin kullandığı yeri tespit etmemi istedi.”</p>

  <p><i>“SSB tetikçisi</i> mi? Böyle mi dedi?”</p>

  <p>“Böyle dedi.”</p>

  <p>“Olayın SSB’yle bağlantısı olduğuna bu kadar emin yani?”</p>

  <p>“Kesinlikle. Senin şüphen mi var?”</p>

  <p>“Bu olayla bağlantılı hemen her şeyle ilgili kuşkularım var.”</p>

  <p>“Garrett kurşunu evin dış cephe kaplamasından çıkarınca daha fazlasını öğrenmiş olacağız. Bu biraz zaman alıyor çünkü kurşunu mümkün olduğunca az zarar vererek çıkarmaya çalışıyoruz.”</p>

  <p>Gurney üzerindeki bol tulumuyla çiçeklikteki uzun boylu teknisyene baktı. Adam dizlerini mor allium çiçeği soğanlarıyla akşamsefaları arasına yerleştirmiş, çalışıyordu. Gurney bu iki çiçeğin, limon otu ve yüksük otuyla beraber Madeleine’in en sevdiklerinden olduğunu hatırladı.</p>

  <p>Torres söze devam etti. “Kurşunun şu yönden geldiğini tespit ettik.” Geniş açıklığın karşı tarafındaki tepede bulunan birkaç katlı binaları gösterdi. “Dört adamımı gönderdim. Kapı kapı dolaşıp herhangi bir şey duyan ya da gören olmuş mu diye araştırıyorlar. Buradaki komşularından hiçbiri silah sesi duymadığından susturucu kullanılmış olduğunu varsayıyoruz. Ama öyle bile olsa karşıdaki evlerden birilerinin silah sesini duymuş olma ihtimali var.”</p>

  <p>Gurney, Steele olayının ardından Grinton bölgesinde polisin bilgi toplamak için nasıl çırpınıp durduğunu ama oradakilerin yardıma pek yanaşmadığını hatırladı. Tabii Bluestone farklı bir yerdi. Burada polisler düşman değil tam tersine dost olarak görülürdü.</p>

  <p>“Çıkardım!” Çiçeklikteki teknisyen yüzünde hoşnut bir gülümseyişle neredeyse hiç zarar görmemiş kurşunu gösterdi. Gurney’le Torres güvenlik şeridinin altından geçip daha yakından görmek üzere teknisyenin yanına yöneldiler.</p>

  <p>“Willard Parkı’ndaki ağaçtan çıkardığına benziyor,” dedi Torres.</p>

  <p>“Evet. Aynı kalibreli. Kurşunun bakır gömleği de aynı. Üzerinde belirgin bir deformasyon yok. Balistik incelemeye gayet uygun durumda.” Kurşunu, önceden etiketlenip üzerine tarih atılmış küçük kanıt torbasına attı.</p>

  <p>“İyi iş başardın,” dedi Torres. “Teşekkürler.”</p>

  <p>“Hepsi bu kadar mı? Sadece kurşunu çıkarmam mı gerekiyordu? Detaylı inceleme yapacağım başka bir yer yok mu?”</p>

  <p>“Burada yok. Silahın kullanıldığı yeri bulduğumuzda haberleşiriz.”</p>

  <p>Teknisyen minibüsüne yöneldi ve olay yerinden ayrıldı.</p>

  <p>Gurney, Torres’in peşi sıra ahşap zemindeki kurşun deliğine şöyle bir baktı. Sonra tükenmez kalemini çıkarıp, içeri itebildiği kadar itti. Kalem yaklaşık yedi santim içeri girmişti. Kalemin duruş açısı kurşunun izlemiş olması gereken rotayla ilgili seçenekleri bir hayli daraltıyor, silahın Torres’in az önce söylediği gibi, tepedeki evlerden birinden ateşlenmiş olduğunu gösteriyordu. Kullandığı yöntemde hata ihtimali göz önünde bulundurulsa da, kurşunun kurbanla teması sırasında ya da ahşaba saplandığı anda açısında değişiklik olması mümkünse de, en azından araştırılacak bölge tepe yamacındaki yirmi, otuz evle sınırlanmış oluyordu.</p>

  <p>Gurney kalemini kurşun deliğinden çıkarırken Torres’in telefonu çaldı.</p>

  <p>Torres telefonu açıp fazla bir şey söylemeden, heyecanla açılmış gözleriyle söylenenleri dinledi.</p>

  <p>“Tamam, anladım. Poulter Caddesi Otuz Sekiz numara. Hemen gidiyoruz.”</p>

  <p>Gurney’e dönüp sırıtarak, “Şansımız yaver gitmiş olabilir,” dedi. “Bizimkiler yan taraftaki boş evden silah sesine benzer bir şey duyduklarını söyleyen birkaç komşu bulmuşlar. Hadi gidip bakalım.”</p>

  <p>Crown Victoria’ya geçip, üç dakika sonra Poulter Caddesi’ndeki verilen adresin önünde duran iki ekip otosunun yanına park ettiler. Burası mütevazı büyüklükte, iki katlı, yanlarında garajı olan koloni stili evlerin olduğu bir caddeydi. Evlerin çimleri özenle biçilmişti, ön bahçelerindeki çiçek tarhlarında tek tük açelyayla ormangülleri vardı.</p>

  <p>Bahçesinde yabani otların alabildiğine boy attığı, fidelerin kuruduğu otuz sekiz numara tek istisnayı oluşturuyor, kapalı panjurlarıyla boş olduğu hemen anlaşılıyordu. Açık garaj kapısı, evin kısa bir süre önce kullanılmış olabileceğine dair tek emareydi. Üniformalı iki polis memuru sarı güvenlik şeridiyle evi, garajı, garaj yolunu ve arka bahçeyi kapatmakla meşguldü. Geniş omuzlu, kalın boyunlu, saçları jiletle kazınmış, duygusuz ifadeli üçüncü polis memuruysa sol taraftaki komşu evden çıkıyordu.</p>

  <p>Gurney’le Torres ona doğru yöneldiler. Gurney, Torres tanıştırınca adamın adının Bobby Bascomb olduğunu öğrendi. Memur az önce çıktığı evi göstererek, “Ev sahibi kadın, Gloris Femvick, bugün öğleden sonra bu garaja bir araç girdiğini duymuş,” dedi. “Saati söyleyebiliyor mu?” diye sordu Torres.</p>

  <p>“Kaçta girdiğini bilemiyor ama çıkış saatini tam olarak söyledi. Tam üçü otuz altı geçe siyah bir Corolla sedan garajdan çıkmış. Sürücü telaşlı görünüyormuş.”</p>

  <p>“Saatten ve aracın modelinden emin mi?”</p>

  <p>“Arabadan emin çünkü kendi de eski bir Corolla sahibi. Saatten emin olmasının nedeni de şu: O eve birinin gelmesi alışılmadık bir şey olduğundan araba sesi duyunca kimin geldiğini görmek için camdan bakmış. Ama o baktığı sırada araba garaja girmiş olduğundan kimseyi görememiş. Yine de pencereden ayrılmamış. Birkaç dakika sonra kapı çarpması olduğunu düşündüğü şiddetli bir bam sesi duymuş. Bundan aşağı yukarı otuz saniye sonra araç, lastiklerini öttürerek garajdan fırlamış. Bu da onun dikkatini çekmiş, bu yüzden de saate bakmış.”</p>

  <p>“Sürücüyü görebilmiş mi?”</p>

  <p>“Hayır. Ama erkek olmalı, kadınlar o kadar hızlı kullanmaz dedi.”</p>

  <p>“Aracı bildirdin mi?”</p>

  <p>“Evet. Arama bülteni yayınlandı bile.”</p>

  <p>Torres merkezi arayıp, siyah Corolla’yla ilgili arama bültenine Steele olayında tespit edilen plaka numarasının da eklenmesini istedi.</p>

  <p>Sonra kaldığı yerden Bascomb’a soru yöneltmeye devam etti. “Kadın evin kime ait olduğunu biliyor mu?”</p>

  <p>“Altı ay önce Florida’ya taşındıklarını söyledi. Evi satamayınca da kiraya vermişler.”</p>

  <p>“Kiracılarla ilgili bir bilgisi var mı?”</p>

  <p>“Hiç görmediğini ama bir emlakçı arkadaşı evi Grinton’dan birinin tuttuğunu söylemiş.”</p>

  <p>“Bunu nasıl karşılamış?”</p>

  <p>Bascomb omuz silkti. “Tahmin edeceğiniz gibi. Grinton bu bölgede pek de popüler bir sözcük sayılmaz.”</p>

  <p>“Peki diğer taraftaki komşu?”</p>

  <p>“Hollis Vitter. Geçimsiz herifin teki. Çimler biçilmediği için öfkeli. ‘Grinton’lu biri buraya yerleştiği için öfkeli. Bireysel silahsızlanma taraftarlarına öfkeli. Yani birçok şeye kızan biri.”</p>

  <p>“Evi kiralayanları görmüş mü?”</p>

  <p>“Hayır. Ama yabancı olduklarını düşünüyor.”</p>

  <p>“Neden?”</p>

  <p>“Aynı şeyler yüzünden işte, çimleri biçmemeleri filan. Çok mantıklı şeyler söylemedi açıkçası.”</p>

  <p>“Tanrım,” diye mırıldandı Torres. “Olayla ilgili olabilecek herhangi bir şey söyledi mi?”</p>

  <p>“Aslında, evet. Anlattıklarının bu kısmı daha ilginç zaten. Diğer yandaki komşu kadın gibi o da şiddetli bir bam sesi duymuş. Ama hemen cama koşamamış. Söylediğine göre tuvalete tıkılıp kalmış.”</p>

  <p>“Tıkılıp kalmış derken?”</p>

  <p>“Öyle söyledi. Asıl önemlisi pencere açıkmış. Ve duyduğu şey de araba sesi değil motosiklet sesiymiş. Ve bu ses caddeden değil, bu evlerin arka tarafındaki yabani otların boy attığı küçük tepe tarafından gelmiş.”</p>

  <p>Torres pek inanmamış gibi görünüyordu. “Onun sesle ilgili söylediklerine güvenebilir miyiz?”</p>

  <p>Bascomb dudaklarını büzüp, “Biraz üsteledim,” dedi. “O da eskiden Dortler’s Hız Sporları Merkezi’nde motosiklet tamircisi olarak çalıştığını söyledi.”</p>

  <p>Torres araç tanımlarıyla ilgili birbirleriyle çelişen bu ifadeler karşısında şaşkına dönmüştü. Bunu bir an evvel çözmemiz gerek. Hemen Garrett’i buraya çağıralım. Bizim de derhal şu eve girmemiz lazım. Arama izni için hemen arıyorum.”</p>

  <p>“Bunu tutanağa geçsin diye istiyorsanız bir şey diyemem,” dedi Gurney. “Ama şu an eve girme hakkımız doğdu zaten. Silahın orada kullanıldığını düşünmemiz için geçerli nedenlerimiz var. Ayrıca en kısa zamanda içeri girmeleri gereken kanıt tespit teknisyenlerinin de hazırlıksız yakalanmamalarını sağlamamız gerek.”</p>

  <p>Torres önce arama izni için telefon etti. Sonra da olay yeri inceleme ekip amiri Garrett Felder’ı aradı.</p>

  <p>“Tamam,” dedi telefonu cebine yerleştirirken. “Hadi girelim. Kaç kapısı var bu evin?”</p>

  <p>“Üç,” dedi Bascomb. “Önde, arkada ve yanda.”</p>

  <p>Torres, soran bakışlarıyla Gurney’e döndü.</p>

  <p>“Bu senin gösterin, Mark. Nereden istiyorsan oradan girelim.”</p>

  <p>“Doğru. Tamam. Sen arkaya git. Bobby, yan kapı sende. Ben de ön kapıdan gireceğim. Oraya gidip işaret bekleyin.”</p>

  <p>Bekleyen iki polis memurundan biri, “Biz ne yapalım?” diye sordu.</p>

  <p>Torres bir an için düşünüp sonra, “Karşıya geçip, çaprazlamasına, evin her iki tarafını da görebilecek şekilde durun. Bir gözünüz de pencerelerde olsun,” dedi. Polisler başlarını sallayarak görev yerlerine yöneldiler. Bascomb, Gurney ve Torres de aynı şekilde harekete geçtiler.</p>

  <p>Gurney yan kapının önünden geçtiği esnada, kapının hafif aralık olduğunu fark etti. Birkaç saniye sonrasındaysa arka kapının ardına kadar açık olduğunu gördü. Eğilip ayak bileğindeki kılıftan Beretta’sını çıkardı. Silahın emniyetini açtı. Giriş işaretini beklemeye koyuldu.</p>

  <p>Birkaç saniye sonra Torres’in ön kapıyı çaldığını duydu. İkinci çalışında kapıya biraz daha sert vurdu. Ardından da, “Polis! Derhal kapıyı açın!” diye bağırdı. Birkaç saniyelik sessizliğin ardından, “İçeri giriyoruz! Şimdi!” diye bağırdı ve kırılan bir cam sesi işitildi.</p>

  <p>Gurney açık kapıdan küçük bir banyoyla küf kokulu mutfağa açılan dar hole girdi. Burası yapısı itibariyle Steele’in evine benziyordu. Ama pislik içindeydi. Mutfağın önünden geçip, genişçe bir kemerle oturma odasından ayrılan küçük yemek odasına ulaştı.</p>

  <p>Oturma odası zemininde halı yoktu. Köşede eski püskü ayaklı bir abajur vardı. İçerideki her yanı yırtık kanepe, koltuk ve küçük sehpadan oluşan az sayıdaki mobilya, burada yaşanmıyor olduğu hissini güçlendiriyordu. Kısmen kapalı panjurun arasından sızan loş ışıkta ikinci kata uzanan basamakları görebiliyordu. Basamakların arkasındaki hol yan kapıya uzanıyordu. Basamakların tam altında gördüğü kapınınsa bodruma açıldığını tahmin etti.</p>

  <p>Torres ikinci kata uzanan merdivenin başında, Glock’unu iki eliyle göğsüne yakın bir pozisyonda tutuyordu. Aynı silahı aynı biçimde tutan Bascomb’sa holdeydi.</p>

  <p>Torres bir kez daha bağırdı. “Polis! Kimse var mı? Derhal teslim olun!”</p>

  <p>Karşılığında aldığı yanıt, ölüm sessizliği oldu. Alçak sesle Bascomb’dan bodrumu kontrol etmesini, Gurney’den de üst katı kontrol etmek üzere kendisiyle birlikte gelmesini istedi.</p>

  <p>Basamaklarda halı yoktu, her adımda çıkan ses üst katta saklanan birine adım adım yaklaştıklarını bildirecek kadar güçlüydü.</p>

  <p>Üst kat da aşağısı kadar bakımsız ve terk edilmiş izlenimi uyandıracak haldeydi. Her birinde iki kişilik bir yatağın bulunduğu üç yatak odası vardı. Banyodaysa pis bir küvet, perdesiz bir duş teknesi ve boş bir havluluk göze çarpıyordu.</p>

  <p>Gurney’in ilgisini evin arka tarafına bakan yatak odası çekti. Yatakla sandalye karşı duvara doğru ittirilmişti. Pencere açıktı.</p>

  <p>İçeri süzülen ikindi güneşinin ışığında tozlu zemindeki on sent büyüklüğünde üç farklı iz görünüyordu. Gurney eşikte durduğu yerden, açık pencerenin karşısına denk gelen, tepenin aşağısındaki evleri seçebiliyordu. Bu evlerden birinin ön bahçesi sarı bantla çevriliydi. Tıpkı maçtan sonra, hayranı oldukları oyuncular evlerine gitmiş olsalar da sahada dolaşmaya devam eden taraftarlar gibi, mahallelilerden birkaçı da hâlâ evin çevresindeydi.</p>

  <div style="margin-top:5%"></div>

  <p>Poulter Caddesi 38 numaradaki kasvetli evin suikastçının kullandığı ikinci yer olduğu neredeyse kesinleşmiş olduğundan kanıtların muhafazası ve toplanması öncelik kazanmıştı. Bu yüzden Garrett’in yanında yardımcısıyla birlikte gelmiş olmasının şaşırtıcı yanı yoktu. Şaşırtıcı olansa Garrett’in adının Shelby Town olduğunu söyleyerek tanıştırdığı, kısa boylu, yapılı, saçları tıpkı Bobby Bascomb’unki gibi tıraşlı kadın yardımcısıydı. Shelby Towns’un dudaklarında, burun deliklerinde ve kulaklarında gümüş piercingler vardı. Üzerindeki siyah tişörtün önündeki beyaz harfli ERKEKSİ yazısı geniş göğsünü boydan boya kaplıyordu.</p>

  <p>Dış görünüşünün yarattığı şaşkınlığı bertaraf etmek için olsa gerek, Torres, Gurney’e onun çok uzun zamandır sivil polis olarak görev yaptığını ama üniversitede yan alanının adli bilimlerle kimya olmasının Shelby’yi yüksek önem taşıyan incelemelerde destek alınacak ideal bir yardımcı haline getirdiğini anlattı.</p>

  <p>Gurney kadınla Garrett’i üst kattaki yatak odasına götürdü. Bascomb, Gloria Fenwick’in araba gördüğü, Hollis Vitter’ınsa motosiklet sesi duyduğuna dair ifadelerini anlattı. Torres yatak odasının tozlu zemininde tıpkı ilkinde olduğu gibi tüfek sabitleyici olarak kullanılmış bir tripod izi bulunmuş olmasının tuhaflığına değindi. “Neden ilk tripodu nehre atıp silahı saklamış ki?” diye birine söylemekten ziyade kendi kendine mırıldandı. “Sonuçta tüfek ele geçirildikten sonra ister bu tripodla ister diğeriyle kullanılmış olsun, ne fark eder ki?”</p>

  <p>Torres, Bobby Bascomb’la diğer iki polis memuruna komşularla bir kez daha konuşup, eve gelen ya da çıkan araba veya motosikletle ve hoşnutsuzluk uyandıran kiracıyla ilgili başka bir şey duyan, gören olup olmadığını araştırmalarını istedi. Sonra merkezi arayıp, mülkün belediye ve emniyetteki kayıtlarına ulaşılarak ev sahibi ve kiracı bilgileri, vergi kayıtları, haciz durumu, komşu şikayetleri gibi mülkün kullanılmasıyla ilgili her türden bilginin araştırılmasını istedi.</p>

  <p>Bu sırada Garrett’le Shelby tek kullanımlık tulumlarını, galoşlarını, eldiven ve bonelerini giyindiler. Minibüslerinden özel ışıklarını, kullanacakları kimyasalları ve kanıt toplama teçhizatlarını getirdiler.</p>

  <p>Torres Gurney’e, teknisyenler çalışırken Bascomb’a anlattıklarından başka bir şey hatırlıyorlar mı diye bakmak üzere o iki komşuyla birer kez daha görüşmeyi önerdi. Gurney kabul etti. Torres de soldakini, Gloria Fenwick’in evini seçti.</p>

  <p>Gurney sağdaki eve yöneldi. Motosiklet sesiyle ilgili daha çok şey öğrenmek istiyordu. Hollis Vitter’in zihinsel sağlığının algılarını çarpıtacak seviyede sıkıntılı olmamasını umuyordu.</p>

  <p>Evin hem stili hem de büyüklüğü otuz sekiz numarayla aynıydı. Ön kapıya çimenlik bahçeyi ortasından ikiye bölen düzgün bir taş yolla ulaşılıyordu. Yolun her iki tarafındaki çimenlik müthiş bakımlıydı. Yol da kısa bir süre önce süpürülüp tertemiz yapılmıştı. Açık garaj kapısından doksanlı yılların başlarında üretilen, arka camında Konfederasyon Bayrağı<a id="footnote1"></a><sup><a href="#bookmark1">1</a></sup> asılı, askeri tarz bir Hummer cip görünüyordu.</p>

  <p>Gurney eve daha on metre mesafedeyken açılan ön kapıda yanında kısa tasmasından tuttuğu Rottweiler’ıyla seyrek saçlı, iri yarı bir adam belirdi. Gurney aracın, bayrağın, adamın dış görünüşünün ve köpeğin <i>sakın bana bulaşmayın</i> imajının abartılarak vurgulanma biçimi olduğuna kanaat getirmişti.</p>

  <p>Gurney politik bir gülümseyişle, “Siz Bay Vitter mısınız?” dedi.</p>

  <p>“Kim soruyor?”</p>

  <p>Kimliği gösterdi. “Bölge savcılığından Dave Gurney. Sizinle yandaki evle ilgili görüşmek istiyorum.”</p>

  <p>“Hiç kırık pencere polis teorisi diye bir şey duymadınız mı?” diye sordu öfkeli bir sesle.</p>

  <p>Gurney NYPD günlerinden, suç oranının yüksek olduğu bölgelerdeki nispeten küçük vakalara müdahaleyle alakalı büyük fikir ayrılıklarına neden olan yaklaşım tarzını gayet iyi bilirdi. Amerika’daki her polis, çoğu birimin böyle davrandığının farkındaydı. Bu yüzden de konuyla ilgili tartışmalar sık sık yeniden ateşlenirdi.</p>

  <p>“Duydum, efendim. Bunun yan evde olanlarla nasıl bir ilgisi var?”</p>

  <p>Vitter her yanı yabani otların sardığı yan bahçeyi gösterdi. “Şurasının halini görüyor musunuz?”</p>

  <p>“Evet. Konu nedir?”</p>

  <p>Vitter gözlerini kıstı. “Kırık pencere yaklaşımı, sizlerin büyük sorunları basitleştirmeye çalıştığınızı söyler. <i>Hak ihlalleri</i> filan.” Sözcüğü ağır ağır, müthiş bir tiksintiyle telaffuz etmişti. “Oysa sert mesajlar vermek, hoşgörülü olmamak gerekir. Dünyanın en büyük sorunu da bu işte. Küçük pislikleri göz ardı ediyorsunuz. Halının altına süpürüp gidiyorsunuz. Kimse küçük olaylarla ilgilenmiyor. Zaten adlarına <i>hassasiyet</i> ve siyaseten doğru davranış denen şeyler bizi mahvediyor.”</p>

  <p>Parmağını Gurney’e doğru salladı. “Oysa yılanın başını küçükken ezeceksin ki büyük işlere kalkışamasın. Başka yerlerde ne yapılıyorsa biz de aynısını yapmalıyız. Onları gebertmemiz gerek. Neden yapmayalım ki? Serserileri gebertelim. Uyuşturucu satıcılarını gebertelim. Hatta leşlerini yerden kaldırmayalım bile. Aynı şeyi teröristlere de yapalım. Düştükleri yerde kalsınlar. Mesaj böyle verilir.”</p>

  <p>Gurney adamın söylevinin sona ermesini bekledi.</p>

  <p>“Bay Vitter, size bir sorum var.”</p>

  <p>Adam başını yana doğru eğip, “Evet?” dedi.</p>

  <p>“Bugün öğleden hemen sonra yan evden ayrılan bir motosiklet sesi duymuşsunuz.”</p>

  <p>Vitter’ın gözleri parıldadı. “Hacmi küçük, yüksek kompresyonlu bir motor. Yamaha Dual Sport gibi bir şey. Tabii bu bir tahmin. Ama ben iyi bir tahminciyimdir.”</p>

  <p>“Onu gördünüz mü?”</p>

  <p>“Gerek yok ki. Sizin kafası tıraşlı elemana da söyledim. Kulağım iyidir benim. Motorları, seslerini çok iyi tanırım.”</p>

  <p>“Sesi duyduğunuzda saat kaçtı, biliyor musunuz?”</p>

  <p>“Kenefte saatim yok benim.”</p>

  <p>“Kim olabileceğine dair bir fikriniz var mı?”</p>

  <p>Sağına soluna bakınıp sesini alçaltarak, “Büyük olasılıkla onlardan biri,” dedi.</p>

  <p>“Onlardan?”</p>

  <p>“Casuslar. Ülkemize yasadışı yollardan sızıp izlerini kaybettirenler. Amerikan yaşam tarzının içinde gözden kaybolanlar. Pusuya yatıp yapacakları terörist saldırının talimatını beklerler. Bununla ilgili haberleri duymuyorsunuz ama değil mi? Çünkü üstleri örtülüyor.”</p>

  <p>Gurney duraksadı. “Yandaki evde kimseyi gördünüz mü?”</p>

  <p>“Hiç görmedim,” dedi sözcüğe endişe verici bir mana yükleyerek.</p>

  <p>Gurney bu son derece aşina olduğu tek taraflı bakış açısının yetersiz bir delili son derece ikna edici bir şekle büründürebileceğinin farkındaydı. Mantık kurallarına göre işleyen bir bilgisayar programı böyle bir durumda çökerdi elbette ama insanlar için bu tür düşünme şekli inanılmaz derecede yaygındı.</p>

  <p>Gurney zamanını ayırdığı için adama teşekkür edip, Torres’le teknisyenlerin dönmesini beklemek üzere Crown Victoria’ya döndü. Telefonunun saatine baktığında Heather’ı acil servise bırakmasının üzerinden bir saatten fazla bir zaman geçtiğini gördü. Rick Loomis, tabii hâlâ hayattaysa, ameliyata alınmış olmalıydı. Eğer şanslıysa, parçalanan kafatasını hayatını yeniden devam ettirebilecek şekilde toplayabilirlerdi. Büyük bir ihtimalle Heather şu an bekleme odalarından birinde, kah oturup kah kalkıp dolaşarak, gelip geçen her hemşireyle doktora içeriden bir haber alabilme umuduyla yalvarıp yakardığını tahmin edebiliyordu. Ona sorması gerekenler vardı ama hiçbiri kadının şu an yaşadığı belirsizliğin ağırlığıyla boy ölçüşecek değerde değillerdi.</p>

  <p>Buna karşın cinayet masasındaki görevi süresince sayısız olay, bilgiye bir an evvel ulaşılabilmesi gerektiğinden, onu duygusal olarak büyük acılar içindeki insanlarla görüşmeye mecbur bırakmıştı. Buna kalkışmadan önce her seferinde tereddüt yaşardı. Ama sonunda bilgiye ulaşma gerekliliğinin, sorularının yaratabileceği olası rahatsızlığa üstün geldiğine karar verirdi.</p>

  <p>İnternetten hastanenin telefon numarasını bulup aradı. Ulaşmak istediği kişiyi söyleyip üç defa farklı yere aktarıldıktan ve birkaç dakika bekledikten sonra vazgeçip kapatmaya karar verdiği anda Heather telefona yanıt verdi.</p>

  <p>“Alo?” Sesi ince ve bir hayli bitkindi.</p>

  <p>“Ben David Gurney. Rick nasıl?”</p>

  <p>“Ameliyatta. Şu an bir şey söyleyemiyorlar.”</p>

  <p>Gurney arka plandaki, yaralı polislerin başında hastane koridorlarındaki uzun bekleyişleri, yoğun bakım servislerindeki monitörlerin seslerini gözünde canlandırmasına neden olan hastanelere özgü sesleri duyabiliyordu. “Size birkaç soru sormam gerek. Mümkün mü?”</p>

  <p>“Sorun.”</p>

  <p>“Rick’le buluşacağım restorana gittiğimde bana, arayıp gecikeceğini bildirdiğini söylediler. Neden gecikeceğini biliyor musunuz?”</p>

  <p>“Sanırım… Sanırım başka biriyle görüştü. Galiba sizinle buluşup buluşamayacağını sormak için olabilir. Böyle bir şey galiba.”</p>

  <p>“Kiminle görüştüğüne dair bir fikriniz var mı?”</p>

  <p>“Hayır. Ama sanırım Rick’in konuştuğu adam da sizinle buluşmaya gelmek istedi… Fakat öncelikle yapması gereken bir şey varmış. Sonra da Rick gidip onu alacakmış. Gibi. Sanırım. Kusuruma bakmayın kafamı toplayamıyorum…” Sesi, bastırmaya çalıştığı hıçkırığıyla kesildi.</p>

  <p>“Gayet normal, Heather.”</p>

  <p>“Bununla ilgili size başka ne anlatabilirim bilmiyorum.”</p>

  <p>“Gayet faydalı şeyler anlattınız. Yalnız bir şey daha sormak istiyorum. Rick’in konuştuğu kişiden bahsederken adam dediniz. Rick’in konuştuğu kişinin erkek olduğuna emin misiniz?”</p>

  <p>“Hiç bilemiyorum. Sadece konuştuğu kişinin erkek olmayabileceği hiç aklıma gelmedi.”</p>

  <p>“Bir polisle konuşmuş olabilir mi, ne dersiniz?”</p>

  <p>Kadın duraksadı. “Sanmıyorum.”</p>

  <p>“Neden?”</p>

  <p>“Rick’in ses tonundan. Diğer polislerle hep belirli bir tonla konuşurdu ama bu kez sesi farklı gibiydi.”</p>

  <p>“Bu harika bir gözlem. Şu an çok sıkıntılı bir süreçte olduğunuzun farkındayım. Buna rağmen zaman ayırıp benimle konuştuğunuz için çok teşekkür ederim.”</p>

  <p>“Size yardımcı olmak istiyorum. Yaptığınız şey için size minnettarım. Kendinizi riske attınız. Beni buraya getirebilmek için Judd Turlock’la tartışmayı göze aldınız… Üstelik bunu yaparken adımı bile bilmiyordunuz.” Sesi titremeye başlamıştı. “Çoğu kimse… böyle bir şey yapmazdı. Bu, cesaretle… ilgili değil. Bu… iyi bir insan olmayla ilgili.”</p>

  <p>Kısa süren sessizlikten sonra boğazını temizleyip, sesine mümkün olduğunca duygudan uzak bir tonlama vermeye çalışarak, “Turlock’la White River polisinden birileri sizi bugün olanlarla ilgili sorgulayacaktır. Sadece vurulma anıyla ilgili olarak değil, aynı zamanda…” dedi.</p>

  <p>“Bu işlerin nasıl yürüdüğünü biliyorum.”</p>

  <p>“Onlara, vurulduğunda Rick’in benimle buluşmak üzere evden çıktığını söyleyecek misiniz?”</p>

  <p>“Hayır.”</p>

  <p>“Ya da onunla telefonda konuştuğumu?”</p>

  <p>“Hayır.”</p>

  <p>Gurney duraksadı. “Teşkilata pek güvenmiyorsunuz, değil mi?”</p>

  <p>“Rick evde işle ilgili ayrıntılardan bahsetmezdi. Ama birilerinin onlara hangi olayları incelemeleri gerektiği konusunda bilgi verdiğine dair bir izlenimim var.”</p>

  <p>“Emniyetten biri mi?”</p>

  <p>“Rick hiç bahsetmedi.”</p>

  <p>“Bu incelemelerin özellikle belirli biriyle ilgili olabileceğini düşünüyor musunuz?”</p>

  <p>“Olabilir.”</p>

  <p>“Mesela Turlock’la?”</p>

  <p>“Mümkün. Çok kötü biri gibi görünüyor.”</p>

  <p>“Peki ya Beckert?”</p>

  <p>Kadın duraksadı. “Büyük bir ihtimalle doğrudan değildir. Rick’e göre o, hiçbir yerde parmak izi bırakmadan, her şeyi kendi çıkarına göre ayarlayabilen bir kişiymiş.”</p>

  <p>“Onun siyasi hırsının çok yüksek olduğunu duydum. Siz bununla alakalı bir şey biliyor musunuz?”</p>

  <p>“Hayır ama buna şaşırmadım. Buna yatkın bir kişiliği…” Boğazından küçük bir çığlık koptu. “Gitmem gerek. Doktor geldi.”</p>

  <p>Gurney aniden yüreğinin sıkışır gibi olduğunu hissetti. Belki de kadının korkusu bir şekilde ona da geçmişti. Kadının, doktorun söyleyebileceği her şeye dayanabilmesini tüm kalbiyle diledi.</p>

  <p>Tam cebine koymak üzereyken telefonu çaldı. Arayan Sheridan Kline’dı. Açmayıp sesli mesaja yönlendirmeye niyetlendi ama bu konuşmayı erteleyerek eline hiçbir şey geçmeyecek, bu yalnızca sonra yapılması gerekenler listesine yeni bir madde daha eklenmesine neden olacaktı.</p>

  <p>“Ben Gurney.”</p>

  <p>“Neler oluyor?”</p>

  <p>“Bir sorun mu var?”</p>

  <p>“Az önce senin olay yerine dalıp çok önemli bir tanığı, White River polisi tarafından sorgulanmadan oradan uzaklaştırdığını öğrendim.”</p>

  <p>“Olay bir hayli saptırılmış. Bir de benden dinleyin. Beckert’ın bir sonraki basın toplantısında başını ağrıtacak bir halkla ilişkiler faciasına kıl payı mani oldum.”</p>

  <p>“Bu ne demek şimdi?”</p>

  <p>“Şu demek; duygudan zerre nasibini almamış polis şefi, hastaneye kaldırılan ve o esnada belki de son nefesini vermek üzere olan yaralı polisin perişan haldeki karısını sorguya çekmek için alıkoymaya çalışıyordu. Sence Beckert’ın gözüne girmeye can attığı medya bunu nasıl karşılardı?”</p>

  <p>Kline’ın cevap vermesi, Gurney’in acaba telefon kapandı mı diye düşünmesine sebep olacak kadar uzun sürdü.</p>

  <p>“Bana öyle anlatmadılar,” dedi sonunda. Sesindeki önceki heyecanlı tonlama silinmişti. “Bu arada hastaneden aldığım bilgiye göre Loomis şu an hayattaymış. Silahın nereden ateşlendiği tespit edilmiş sanırım. Garrett Felder da incelemeye başlamış. Doğru mu?”</p>

  <p>“Evet.”</p>

  <p>“Peki, Loomis’i vuran şahsın Steele olayındaki aynı siyah Corolla’yı kullandığı doğru mu?”</p>

  <p>“Belki.”</p>

  <p><i>“Belki?”</i></p>

  <p>“Bir komşu Corolla’yı görmüş. Ama bir diğer komşuysa olay yerinde başka bir aracın, bir arazi motosikletinin olduğunu ileri sürüyor.”</p>

  <p>“Ne fark eder ki? Neticede bunlardan birini kullanmış işte. Anlattıklarından onun da bir başka SSB sempatizanı tarafından yardım gördüğü anlaşılıyor.”</p>

  <p>“Belki.”</p>

  <p>“Ben ne diye belki deyip durduğunu anlamıyorum. İki araç var. Bir tanesi tetikçi, diğeri de ona yardım eden biri.”</p>

  <p>Gurney sessiz kaldı. Başka ihtimaller de vardı ama bunları en azından üzerlerinde bir süre düşününceye dek Kline’la tartışmaya istekli değildi.</p>

  <p>“Tetikçinin kullandığı yeri sen de gördün mü?” diye sordu Kline.</p>

  <p>“Gördüm.”</p>

  <p>“Ve?”</p>

  <p>“Birincisiyle aynı. Tüfek sabitleyicisi olarak bir tripod kullanılmış gibi görünüyor. Şu an için Garrett’le yardımcısının başka neler bulacağını beklemek lazım.”</p>

  <p>“Güzel. Olaya aynı araç karışmış. Bir de Steele olayında tespit ettiklerimizi doğrulayan izler bulurlarsa müthiş olur. Savcıların arayıp da bulamayacakları bir gelişme işte.”</p>

  <p>“Tabii üzerinde etraflıca düşünmediğiniz ya da neden diye sormaya başlamadığınız takdirde.”</p>

  <p>“Sen neden bahsediyorsun?”</p>

  <p>“Neden o lazer ışığı Steele’in başının arkasına o kadar uzun süre tutulmuş? Neden tetiği dururken değil de hareket halindeyken çekmeyi tercih etmiş? Neden tetikçi oyuk uçlu değil de bakır gömlekli kurşun kullanmış? Bunun gibi sorular yüzünden sabaha kadar uyuyamıyorum. Bana kalırsa sizin de uyuyamamanız gerek.”</p>

  <p>“Saçma. Her şeyi fazla abartıyorsun.”</p>

  <p>“Olayla ilgili görüşlerimi istediğinizi sanıyordum.”</p>

  <p>“Evet, elbette istiyorum. Ama şu an olay gayet ideal bir şekilde ilerliyor. Küçük şeylere takılarak gereksiz şeyler düşünmeni de White River Emniyeti’yle sorun çıkarmanı da istemiyorum.</p>

  <p>Büyük resme bak, tek söylediğim bu. Gereksiz münakaşalardan uzak dur da şu soruşturmayı sıkıntı yaşamadan halledelim.”</p>

  <hr class="line"/>

  <p><a id="bookmark1"></a><a href="../Text/Fir_0023.xhtml#footnote1">1</a></p>

  <p>Konfederasyon Bayrağı: Amerikan iç savaşı döneminde güneyli ırkçıların bayrağı. (Çev. N.)</p>
</body>
</html>