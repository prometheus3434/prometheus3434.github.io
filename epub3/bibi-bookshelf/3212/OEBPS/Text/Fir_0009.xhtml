<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>9</h1>

  <p>Bir zamanların küf kokulu, virane taşra dükkanı Abelard’s, Marika’nın ellerinde Brooklyn sanat tarzını yansıtan bambaşka bir yere dönüşmüştü. Soyut ekspresyonist ressam Marika, sayısı belirsiz piercing halkaları, dövmeleri ve şaşırtıcı derecede rengarenk saçlarıyla gösterişten zerre kadar çekinmeyen otuzlu yaşlarda bir kadındı.</p>

  <p>Resim ya da heykel yapmadığı zamanlarda mekanını nezih bir yer haline getirmekle uğraşmıştı. Canlı balık yemi soğutucusunu ve kurutulmuş hindi etlerinin yerleştirildiği vitrinini kaldırmıştı. Yer parkelerini zımparalatıp cilalatmıştı. Attıklarının yerlerine içinde organik ürünlerin açıkta sergilenebileceği yeni bir soğutucu, kendi pişirdikleri ekmeklerin yerleştirildiği bir ekmek sepeti, en son teknoloji ürünü bir espresso makinesi, modaya uygun dört masa ve elle boyanmış sandalyeler koymuştu. Çekiçlenmiş sac tavana küre biçiminde asma lambalar monte edilmiş, yontulmamış keresteden imal edilmiş raflaraysa dokunulmamıştı.</p>

  <p>Gurney arabasını Hardwick’in klasik, büyük arabası, 1970 model kırmızı GTO’nun yanına çekti. İçeri adım attığı an arkadaki küçük yuvarlak masadaki Hardwick’i gördü. Üzerinde amirlerine defalarca hakaret etmesi yüzünden emniyet teşkilatından çıkarılmasının ardından üniforması haline dönüşmüş siyah tişörtüyle siyah kot pantolonu vardı. Alaska kızak köpeklerininkileri andıran açık mavi gözleri, jilet keskinliğindeki zekası, sert nükteleri, kendine has müstehcenliğe düşkün tavırlarıyla, eğer bu vasıflarını hazmetmeyi başarabilirseniz, neredeyse sevebileceğiniz biriydi.</p>

  <p>Kaslı kollarını yasladığı küçük masa neredeyse ağırlığıyla devrilecek gibi görünüyordu. Kahkahalarla gülen Marika’yla konuşuyordu. Kadın pembeden metalik maviye değişen renklere boyanmış saçlarını iyice dikleştirmişti.</p>

  <p>Gurney masaya ulaştığında, “Kahve?” diye sordu kadın. Marika’nın oldukça sert ses tonu Gurney’in hep dikkatini çekmişti.</p>

  <p>“Olur. Duble espresso.”</p>

  <p>Başını tamam anlamında sallayan Marika kahve makinesine yöneldi. Gurney de kadının uzaklaşmasını izleyen Hardwick’in karşısındaki sandalyeye geçti.</p>

  <p>Marika tezgahın diğer tarafında gözden kaybolunca da Gurney’e döndü. “Tatlı kız. Göründüğü kadar çatlak da değil. Ya da White River çılgınlığına katılmayı planlıyorsan, senin yarın kadar çatlak diyelim.”</p>

  <p>“Kötü bir fikir mi?”</p>

  <p>Hardwick homurtuya benzer bir kahkahanın ardından uzandığı kahve fincanını dudaklarına götürüp büyük bir yudum aldı. Sonra fincanı sanki patlayacak bir şey tutuyormuşçasına özenle masaya geri koydu. “Orası kendilerini fazilet timsali olarak görenlerle dolu. Hepsinin adaletin kendi bakış açılarıyla sağlanacağına dair kesin inançları var. Dünyada haklı olduğunu düşünen - buna kesinlikle emin olan - tiplerden daha kötüsü yoktur.”</p>

  <p>“Siyahileri Savunma Birliği’ni mi kastediyorsun?”</p>

  <p>“Kısmen. Ama sadece kısmen. Senin neye inanmak istediğine bağlı olarak değişir tabii.”</p>

  <p>“Biraz daha açık konuşabilir misin?”</p>

  <p>“Nereden başlasam…”</p>

  <p>“Kline’ın beni de işin içine sokma arzusunu açıklayacak herhangi bir şeyden başlayabilirsin.”</p>

  <p>Hardwick bir an için düşündü. “Bunun nedeni büyük olasılıkla Dell Beckert.”</p>

  <p>“Beckert ne diye beni karıştırmak istesin ki?”</p>

  <p>“İstemez. Belki Beckert, Kline’a sorun çıkartıyordur demek istedim.”</p>

  <p>Sözlerini sürdürmeden önce Hardwick hiç de hoş şeyler anlatmayacağını gösterircesine yüzünü ekşitti. “On sene önce Büro’da onunla görev yaptığım dönemde herifin ne kadar büyük bir pislik olduğunu görmüştüm. Tabii bu şimdiki gibi büyük adam olmasından önceydi. Düşün, o zamanlar bile öyle bir tipti. Anlıyor musun? Konu bu. Beckert her zaman kendi hedefi doğrultusunda hareket eder. Hedefe kilitlenir. Her ne pahasına olursa olsun başarıya ulaşmak tek amacı haline gelir ve bu uğurda diğerlerini kötü göstermekten de zerre kadar çekinmez.”</p>

  <p>“Okuduğum kadarıyla diğerlerini kötü göstermekten çok televizyon dizilerine yaraşır başarılarıyla nam salmış.”</p>

  <p>“Kaliteli pisliklerin hepsi gibi o da yaptıklarını allayıp pullayıp satmakta çok başarılı. Beckert’ta her şeyi kendi lehine çevirebilme içgüdüsü var. Olumsuz durumları dahi. Hatta özellikle olumsuz durumları desem daha doğru olacak.”</p>

  <p>“Ne gibi?”</p>

  <p>“Ailesi gibi. İlk zamanlarında ailesi perişan bir haldeydi. O günlerde aşağı yukarı on üç yaşında olan oğlu, tam bir baş belasıydı. Babasından nefret ediyordu. Yaptığı her şeyde de amacı onu utandırmaktı. Polis arabalarının üzerlerine gamalı haçlar çizdi. Çocuk Esirgeme Kurumu’na babasının ele geçirilen uyuşturucuları sattığını söyledi. Sonra büyük ihtimalle babası eskiden denizci olduğundan donanmaya ait askeri bir büroyu ateşe vermeye kalktı. İşte bu noktada babası harekete geçti. Önce çocuğu güneyde bir yerde son derece sert bir davranış düzeltme eğitimi verilen bir yatılı okula gönderdi. Burası aslında okuldan çok hapishane gibi bir yerdi. Ve sonra…” Hardwick bu noktada dramatik bir tavırla duraksadı.</p>

  <p>Gurney gözlerinin içine bakarak, “Ve sonra… Ne?” diye sordu.</p>

  <p>“Ve sonra Dell Beckert gerçek yeteneğini sergilemeye başladı. İçinde bulunduğu berbat durumu altın bileziğe dönüştürdü. Polislerin çoğu ailevi sorunlarını kendilerine saklar. Ama Beckert tam tersini yaptı. Ailelerle görüştü. Medyaya açıklamalar yaptı. Sohbet programlarına katıldı. Baş belası çocukları olan aileler arasında tanınır biri haline geldi. Ne yapılması gerektiğini bilen, görmüş geçirmiş, dayanıklı bir polisti o. Derken ağrı kesici müptelası karısı yaklaşık bir yıl sonra aşırı dozda eroinden öldü. O bunu bile faydaya çevirdi. Bir anda kendi acı dolu deneyiminden ötürü, yüreğinin sesini dinleyerek, bağımlılık yaratıcı madde satıcılarına zerre kadar hoşgörü göstermeyen uyuşturucuyla savaşmaya kendini adamış bir polis olup çıktı.”</p>

  <p>Gurney’in de ağzının tadı kaçmıştı. “Korkunç bir kişiliği var gibi duruyor.”</p>

  <p>“Hem de nasıl. Ama kendini sert, acımasız, kusursuz bir polis gibi göstermeyi başardı. Beyazların bayılacağı ve de oy verecekleri bir polis.”</p>

  <p>“Oy mu?”</p>

  <p>“Henüz resmi bir açıklama yapılmadı. Ama onun ara seçimlerde eyalet başsavcılığına aday olacağı yönünde dedikodular var. “</p>

  <p>“Kline da aynı söylentilerden bahsetmişti.”</p>

  <p>“Muhteşem özgeçmişine harika bir ilave olacak.”</p>

  <p>Marika, Gurney’in espressosunu getirdi. Hardwick devam etti. “Ki bahsettiğim özgeçmiş gerçekten çok etkileyici. NYEP<a id="footnote1"></a><sup><a href="../Text/Fir_0009.xhtml#bookmark1">1</a></sup> terfi sınavlarında en yüksek notu almış. Birkaç sene Büro’da nam salıp, bu sırada kamu yönetimi alanında yüksek lisans yaparak Profesyonel Standartlar Ekibinde önemli bir yer edinmiş. Sonra özel sektöre geçip eyalet çapında tüm emniyet teşkilatlarıyla çalışan bir danışmanlık bürosu kurmuş. Şiddet olaylarına maruz kalan polislere danışmanlık hizmeti verirken bir yandan da rütbeli polisleri şiddet olaylarının doğasıyla nedenleri konusunda eğitmek amacıyla bir bölüm açmış.”</p>

  <p>“Sonuç nasıl olmuş?”</p>

  <p>“Beckert için muhteşem olmuş. Emniyet teşkilatıyla ilişkileri bir hayli sağlamlaşmış.”</p>

  <p>“Ama?”</p>

  <p>“Emniyet mensuplarına yardımcı olmak amacıyla yapıldığı ileri sürülen bu danışmanlık hizmetinin asıl amacının farklı olduğu, çeşitli eylemler karşısında polisin tartışmaya açık davranışlarının önemsiz hale getirilerek kamuoyuna sunulması maksadı taşıdığına dair birtakım eleştiriler yapılmış.”</p>

  <p>Gurney sert kahvesinden bir yudum aldı. “İlginç. Peki bu yükselen yıldız nasıl White River polis şefi olmuş?”</p>

  <p>“Üç, dört sene önce, yani senin buraya taşınmanın hemen öncesinde, ortalık bir rüşvet skandalıyla çalkanıyormuş. O zamanki polis şefinin telefon kayıtlarına ulaşılması neticesinde etrafa bir dolu yüz kızartıcı bilgi yayılmış. Anlaşıldığı kadarıyla bu şef, yüzbaşılardan biri ve dedektif bürosundan üç kişi New York kırsalında dağıtım yapan Meksika kökenli bir eroin çetesinden rüşvet alıyormuş. Bunun ortaya çıkması White River Polis Teşkilatı açısından tam bir halkla ilişkiler faciasına neden olmuş. Halk yeni bir ekip kurulması için sesini yükseltmeye başlamış. Bölgeyi pislikten arındırmak, halkı sakinleştirmek ve teşkilatı yeniden oluşturmak için mesleki geçmişi ve sert imajı da dikkate alınınca Beckert’tan daha iyisi bulunamaz gibiymiş.”</p>

  <p>“Bu da yeni bir başarı öyküsü mü olmuş?”</p>

  <p>“Çoğu kimse öyle düşünüyor. Kötü şöhretlileri işten uzaklaştırdıktan sonra eyalet polisindeki dostlarıyla danışmanlık şirketi çalışanlardan kendi ekibini kurdu” Hardwick’in çene kasları gerildi. “Bunlardan da kendisine özellikle yakın olan Judd Turlock’u yardımcısı olarak atadı.”</p>

  <p>“Tam olarak yakınlıkları nedir?”</p>

  <p>“Akademiye birlikte gitmişler, büroya birlikte seçilmişler. Danışmanlık ekibinde de yine yardımcısıymış. O kadar ki Donanma’da bile beraberlermiş.”</p>

  <p>“Ondan pek hoşlanmıyor gibisin?”</p>

  <p>“Acımasız, her an ısıracak haldeki bir köpeği sevmek kolay değil.”</p>

  <p>Gurney düşünceli bir tavırla kahvesinden bir yudum daha aldı. “Beckert’ın White River’da gerçekleştirdikleri başarı hanesine mi yazıldı?”</p>

  <p>“Başarı nereden baktığına göre değişir. Sokakları temizledi. Uyuşturucu satıcılarının çoğunu bölgeden uzaklaştırdı. Soygun, gasp ve şiddet olaylarının sayısını önemli oranda azalttı.”</p>

  <p>“Ama…”</p>

  <p>“Bazı hadiseler oldu. Göreve getirilmesinden hemen sonra, şu Laxton Jones olayından birkaç sene kadar önce, trafik kontrolü sırasında genç bir siyahi sürücü tartışmanın şiddetlenmesi sonucu dövülerek gözaltına alındı. Nelson Tuggle. Polis arabanın ön koltuğunda bir tabancayla bir paket kokain bulduğunu, ayrıca Tuggle’ın kendisine yumruk atmaya yeltendiğini ileri sürdü. Tuggle yalan makinesine bağlanmayı talep etmiş. Avukat bunun için çok diretmiş. Hatta medyanın ilgisini çekmeyi başararak, müvekkilinin yanında polis memurunun da makineye bağlanması taleplerinin herkes tarafından duyulmasını sağlamış. İki gün sonra Tuggle hücresinde ölü bulunmuş. Adli tıp raporuna göre ölüm sebebi aşırı dozda kokainmiş. Yetkililer bu kokainin de kaçak şekilde cezaevine sokulmuş olduğunu açıklamışlar. Ama sağda solda bunun yalan olduğuna dair dedikodular yayılmış. Tuggle olayı büyüseymiş ses getirebilirmiş ama bir şey çıkmamış.”</p>

  <p>“Niye? Kimse takipçisi olmamış mı?”</p>

  <p>“Tuggle’ın ailesi yokmuş. Görgü tanığı da, dostu da. Kimsenin umurunda olmamış yani.”</p>

  <p>“White River Emniyeti’nin oyunu kendi kurallarıyla oynadığına dair başka örnekler olmamış mı?”</p>

  <p>“Yakalanan uyuşturucu satıcılarının çoğu bunu iddia etmiş. Tabii hiçbiri bir şey kanıtlayamamış. Burada yargıçlar da jüri üyeleri de büyük çoğunlukla polis yanlısıdır. Ama sorun şu ki, Beckert popülaritesi sayesinde White River’ın beyaz nüfusunun takdirini giderek kazanırken aynı hızla siyahiler arasında da itibar kaybetmiş durumda. Siyahiler suçla mücadele ediliyor olmasından rahatsızlık duydukları için böyle düşünüyor filan değiller. Onlar adamın burada Tanrı rolüne bürünmesinden ve siyahlara karşı haddinden fazla sertlik yanlısı bir tutum izlemesinden şikayetçiler.”</p>

  <p>“Yani düdüklü tencere ısınmaya devam ediyor?”</p>

  <p>“Hem de nasıl. Laxton Jones vakasının uyuşturucu satıcılarının iddiaları kadar kolayca göz ardı edilemeyecek noktalara ulaşması Beckert’ın talihsizliği oldu. Öncelikle Jones, Tuggle gibi yalnız değildi. Yanında, olanları bizzat yaşayan ve olup bitenleri anlatmaktan zerre kadar çekinmeyecek derecede kararlı bir kız arkadaşı vardı. Blaze Lovely Jackson.”</p>

  <p>“Onu RAM’ın <i>Savaş Alanında Bu Gece</i> programında izledim. Çok öfkeli bir kadın olduğu belli.”</p>

  <p>“Hem de çok öfkeli. Ama zeki de. Bugünlerde Beckert için çok önemli. Ayağının altında ulaşmak istediği hedefe mani olacak hiçbir şey istemiyor.”</p>

  <p>“Seçimi mi kastediyorsun?”</p>

  <p>“Seçimi ve sonrasını. Herif kendini günün birinde Beyaz Saray’da hayal ediyor.”</p>

  <p>Bu biraz abartılı bir yorum gibiydi. Ama kim bilebilirdi ki? Sonuçta adam gözleri en üst merdiven basamağındaki bir dolu pisliğin yapabileceğinden çok daha fazlasını şimdiden yapmıştı. Ayrıca Rushmore Dağı Anıtı’na yaraşır derecede keskin yüz hatlarına sahip olduğu da açıktı.</p>

  <p>“Bu arada,” dedi Gurney. “Hâlâ yakalanmamış bir tetikçi var. Steele’le ilgili bir şeyler bulabildin mi?”</p>

  <p>Hardwick omuz silkti. “Adam tam bir sütten çıkmış ak kaşık. Hep kurallara uymuş. Zeki. Üniversite mezunu. Boş zamanlarında hukuk eğitimi alıyormuş. Daha derin bir inceleme yapmamı ister misin?”</p>

  <p>Kısa bir süre düşünen Gurney başını iki yana salladı. “Şimdilik hayır.”</p>

  <p>Hardwick ona meraklı gözlerle bakarak, “Ne yapacaksın peki?” diye sordu. “Tetikçi avına katılacak mısın?”</p>

  <p>“Sanmıyorum. Eğer Kline, Beckert’ın yöntemlerini beğenmiyorsa bu onun sorunu. Benim değil.”</p>

  <p>“Yani karışmayacaksın?”</p>

  <p>“Mantıklı seçenek buymuş gibi görünüyor.”</p>

  <p>Hardwick kendine has, tüm yüzünü kaplayan çirkin sırıtışının ardından, “Yani o pisliğe bulaşmak için hiç istek duymuyorsun, öyle mi?” dedi. “Vay canına, Gurney. Sandığımdan daha mantıklı çıktın.”</p>

  <hr class="line"/>

  <p><a id="bookmark1"></a><a href="../Text/Fir_0009.xhtml#footnote1">1</a></p>

  <p>New York Eyalet Polisi (Çev. N.)</p>
</body>
</html>