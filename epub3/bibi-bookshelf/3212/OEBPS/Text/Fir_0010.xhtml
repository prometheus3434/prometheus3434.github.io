<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>10</h1>

  <p>Gurney, Abelard’s’tan eve dönüş yolunda Hardwick’in Beckert’la ilgili söylediklerini düşündükçe bu işe karışmamanın gerçekten de en mantıklı tercih olduğuna ikna oluyordu.</p>

  <p>Evin yanına park ettiği arabasından inerken içeriden çalan telefonun sesini duydu. Havaların ısınmasıyla her seferinde sıkışan kapıyı hemen açamadı. Telefona yetiştiğinde hüzün dolu bir kadın sesi telefon numarasını verip, bıraktığı mesajı tamamlıyordu.</p>

  <p>Hemen ahizeyi kaldırdı. “Ben Gurney.”</p>

  <p>“Ah… Bay Gurney?”</p>

  <p>“Evet?”</p>

  <p>“Ben Kim Steele. John Steele’in eşi.”</p>

  <p>Televizyonda izlediği, polisin vurularak yere düşme anı gözünde canlanınca yüzü buruştu. “Çok üzgünüm, Bayan Steele. Hem de çok.”</p>

  <p>Uzunca bir süre ikisi de konuşmadı.</p>

  <p>Sonra, Gurney, “Sizin için yapabileceğim bir şey var mı?” diye sordu.</p>

  <p>“Gelip sizinle konuşabilir miyim? Telefonda konuşmak istemiyorum.” Kadın bir kez daha sustu. Gurney bu sırada onun hıçkırıklarına mani olmaya çalıştığını sezinlemişti. “Nerede oturduğunuzu biliyorum. Yirmi beş dakikada orada olurum. Sizin için uygun olur mu?”</p>

  <p>Önce duraksadı. Sonra, “Tamam, olur,” dedi.</p>

  <p>Daha telefonu kapattığı anda aklına kadına hayır cevabı vermenin daha zekice olacağına dair en az üç iyi neden gelmişti.</p>

  <p>Ölen polisin karısının kendisiyle ne konuşmak isteyeceğine ya da kendisinin varlığından nasıl haberdar olduğuna dair fikir yürütme isteğini bastırıp onun yerine, vurulma olayıyla ilgili ekranda gördükleri dışında başka neler yazılıp çizildiğine dair fikir edinmek maksadıyla internette kısa bir araştırma yapmaya karar verdi.</p>

  <p>Dizüstü bilgisayarını bıraktığı yere, mutfak masasına yöneldi. Steele ve White River sözcüklerini yazınca, Beckert’ın basın toplantısına, olaya ilişkin medya raporlarına, her biri şiddetin gerçek nedenini açıkladığını ileri süren siyasi yelpazenin her noktasından yapılan yorumlara erişim sağlayan linklere ulaştı.</p>

  <p>Ancak hiçbir yerde John Steele’in artık dul olan bir eşi olduğuna dair bilgilerin ötesine erişemedi.</p>

  <p>Sosyal medyada John Steele ve Kim Steele isimlerini aramaya karar verdi. Önce Facebook’u seçti. Sayfanın yüklenmesini beklerken cam kapıların ötesinde, arazinin aşağılarında bir yerde bir hareket dikkatini çekti. Hemen ayağa kalkması sayesinde arazilerini ormandan ayıran eski taş duvarın oyuğundan sıçrayarak kaçan üç akkuyruklu geyiği görebilmişti. Hayvanların bir şeyden ürkmüş olması gerektiğini düşünerek ahırla göletin olduğu tarafa baktı. Orada, kasaba yolunun sonunda, başka bir hareket vardı. Bir otomobilden ya da kamyonetten yansıyan parlak bir ışık gözüne ilişti. Ama ahırın köşesindeki büyük altın çanağı çalılıkları yaklaşan aracın tam olarak görünmesine engeldi.</p>

  <p>Kapıyı açıp sundurmaya çıktı. Ama buradan da fazla bir şey göremiyordu. Merakını gidermek için ahıra doğru yürümeye niyetleniyordu ki ev telefonu çaldı. İçeri girip ekrandaki numaraya baktı. Arayan Sheridan Kline’dı.</p>

  <p>“Ben Gurney.”</p>

  <p>“Selam Dave,” dedi Kline yapmacık bir samimiyetle. “Mesajını cevaplamak için arıyorum. İşin aslı şu; olayda bazı hassas ayrıntılar var. Ancak benim resmi olarak emniyet teşkilatında görev yapmayan birine bunları anlatmam hiç uygun olmaz. Bunu anlayacağına eminim. Ama ben de varım dersen, zamanı gelince sana bildiğim her şeyi anlatacağım. Üstelik müthiş imkanların da olacak. Bir yandan resmi bir statü kazanmış olacaksın bir yandan da bürokrasiden bağımsız olarak çalışma şansına erişeceksin. Sadece bana rapor vereceksin.”</p>

  <p>Bu son cümleyi sanki eşsiz bir ayrıcalık sunuyormuş gibi söylemişti.</p>

  <p>Gurney hiçbir şey söylemedi.</p>

  <p>“Dave?”</p>

  <p>“Söylediklerinizi değerlendiriyorum.”</p>

  <p>“Ah. Tamam. Güzel. Şimdilik burada bırakalım öyleyse.</p>

  <p>Bana yanıtını ne kadar çabuk verirsen başkalarının da ölmesine o kadar çabuk mani oluruz.”</p>

  <p>“Haber vereceğim.”</p>

  <p>“Bekliyorum.”</p>

  <p>Gurney ahizeyi yerine koyarken Kline’a işe karışmamaya karar verdiğini söyleme fırsatını değerlendirmediğinin farkındaydı. Üstelik bunu neden yapmadığına dair mantıklı bir neden bulmakta zorlanıyordu. Tam o sırada, ahıra doğru yaklaşan araç aklına geldi.</p>

  <p>Cam kapıları açıp yolun aşağısına doğru baktı. Bakışları çalılıkların diğer ucuna ulaştığı anda iki şaşırtıcı şeyi aynı anda gördü. Bunlardan ilki arabaydı. Son derece şık bir Audi A7. Lüks aracın genellikle büyük tekerlekli, geniş iç hacimli kamyonet manasına geldiği bir bölgede böylesi bir arabaya çok nadir rastlanırdı. Onu şaşırtan ikinci şeyse arabada kimsenin olmayışıydı.</p>

  <p>Etrafına bakındı. Kimseyi göremedi.</p>

  <p>“Merhaba?” diye seslendi.</p>

  <p>Kimse yanıt vermedi.</p>

  <p>Ahıra doğru yürümeye koyuldu. Yaşlı elma ağaçlarının gölgesindeki, üzerleri çiğle kaplı sık çimenlerde ayak izi yoktu.</p>

  <p>Arabanın arkasına doğru yürüyüp etrafı kolaçan etmeye koyuldu. Gözleriyle gölet tarafından, orman kıyısındaki ekinleri biçilmiş tarlaya, oradan da çayırlığa doğru her yanı taradı. Hiç kimseyi göremedi.</p>

  <p>Ne yapması gerektiğine karar vermek üzereyken hafif bir çıtırtı duyar gibi oldu. Sonra aynı sesi bir kez daha duydu. Ses bu sefer hem daha net duyulmuş hem de daha yakından gelmişti. Sanki göletin yukarısındaki sık çalılıkların arasından geliyordu. Ancak bulunduğu yerden görebildiği kadarıyla, doğaya ait olmayan tek şey küçük arkeoloji alanını temizlemekte kullandığı traktörden ibaretti.</p>

  <p>İyiden iyiye meraklanarak kazı alanına doğru uzanan yola yöneldi. Şimdi ses daha da artmıştı. Yolun sonundaki köşeyi dönünce geniş, dikdörtgen şeklindeki çukur ortaya çıktı. Ancak çukurun başına gelinceye dek sesin kaynağını tespit edemedi.</p>

  <p>Bej pantolonu, pahalı görünümlü kahverengi mokasenleri, üzeri palmiye ve kuş resimleriyle bezeli spor gömleğiyle bir adam elinde bir malayla yere çömelmiş, eski binanın taşlarından birini dikkatle temizliyordu.</p>

  <p>Adam arkasına dönmeden konuşmaya başladı. “On yedinci yüzyıl olduğunu söyleyebilirim. Yirmi yıl aşağı ya da yirmi yıl yukarı olabilir. Yani on sekizinci yüzyıl başı olması da mümkün. Üstünde enteresan bir tabaka birikmiş.” Elindeki, Gurney’in orada bıraktığını hatırladığı malayla, taşı biraz daha kazıdı. “Dört farklı katman. Bir metrelik aralarla.”</p>

  <p>Akla leylekleri getiren, zayıf, uzun boylu, seyrek saçı pantolonuyla aynı renkteki adam doğrulurken bir yandan da gözlerinin kocaman görünmesine neden olan kemik çerçeveli gözlüğünün arkasından Gurney’e baktı. “Bunlar mesajınızda bahsettiğiniz zincir halkalarının kalıntıları mı? Bu duvar boyunca uzanıyormuş, yanılıyor muyum?”</p>

  <p>Bazılan Dr. Walter Thrasher’ın sosyal ilişkilerden otizme kayacak derecede uzak durma çabasını itici bulabilirdi. Ama derhal konuya girmeyi erdem sayan biri olarak Gurney adamın davranış tarzından gayet hoşnuttu.</p>

  <p>“Haklısınız. O paslı yerlerin hemen altından,” dedi Gurney şaşkınlığının neden olduğu yüz ifadesiyle. “Bana yarın geleceğinizi söylediniz gibi geldi. Yoksa hayatımdan bir günü bir yerlerde mi kaybettim?”</p>

  <p>“Kayıp gün yok. Sadece buradan geçiyordum. White River’dan, Albany’e gidiyorum. Belki evdesinizdir diye düşünüp şansımı denedim. Ahırın yanından geçerken traktörü görünce de kazı alanının orası olması gerektiğini düşündüm. İlginç. Çok ilginç.” Konuşurken elindeki malayı bir kenara bırakıp şaşırtıcı derecede bir çeviklikle çukurun yanındaki kısa merdiveni çıktı.</p>

  <p>“Hangi açıdan ilginç?”</p>

  <p>“Buna hemen yanıt vermek istemiyorum. Çünkü bulduğunuz eserlere göre değişir. Bebek dişlerinden bahsetmiştiniz, değil mi? Bir de bıçaktan?”</p>

  <p>“Cam parçaları, paslı metaller, hayvan derilerini asmak için kullanılan kancalar da var.”</p>

  <p>Thrasher’ın gözlüğünün büyüttüğü bakışlarında tuhaf bir yoğunluk vardı. “Şimdi onlara bakmaya zaman yok. Belki sadece bıçakla dişlere bir bakabilirim. Çabucak?”</p>

  <p>Gurney omuz silkti. “Sorun yok.” Bir an için Thrasher’a arabayla eve kadar gitmeyi teklif etmeyi düşündü ama altı alçak A7’nin arazide çamura saplanma olasılığının yüksek olduğunu fark edip vazgeçti. “Burada bekleyin. Hemen geliyorum.”</p>

  <p>Gurney bıçak ve renkli cam kavanozun içindeki dişlerle geri döndüğünde Thrasher arabasının yanındaydı.</p>

  <p>Thrasher siyah sapma tırnak büyüklüğünde yarım ay motifinin kazındığı bıçağı yakından ama hızlıca inceledi. Başını sallayıp, yeterli sonuca eriştiğini ortaya koyan bir mırıldanma eşliğinde bıçağı Gurney’e geri verdi. Sonra büyük bir dikkatle, neredeyse korkarak cam kavanozu aldı. Önce kavanozun dışından her bir dişi inceledi. Sonra kapağı yavaşça açıp kavanozu eğdi. Avucuna tek bir diş aldı. Sonra avucunu iyice açarak dişi her açıdan incelemeye koyuldu. Ardından da dişi yeniden kavanoza atıp kapağını kapattı.</p>

  <p>“Bunu bir iki günlüğüne ödünç alabilir miyim? Elimizdekinin ne olduğunu doğrulamam için mikroskop lazım.”</p>

  <p>“Bebek dişleri olduklarına emin değil misiniz?”</p>

  <p>“Ah, kesinlikle bebek dişleri. Buna hiç şüphe yok.”</p>

  <p>“O zaman…”</p>

  <p>Thrasher duraksadı, bir an için tedirgin olmuş gibi göründü. “Burada bulunmalarının çok farklı nedenleri olabilir. Daha yakından bakıncaya kadar konuyu kapatmak en doğrusu.”</p>
</body>
</html>