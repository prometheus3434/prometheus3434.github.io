<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>43</h1>

  <p>Dolunayın alçalması ve yoğun sisin farların ışığının yansıması, Dillweed’den Clapp Hollow patikalarına uzanan yolun neredeyse bir saat sürmesine neden oldu. Gurney Outback’i kullanırken onu GTO’yla Hardwick izliyordu. Yani her ihtimale karşı iki araçla gidiyorlardı. Bu önlemi aslında aralarında konuşmadan almışlardı.</p>

  <p>Patikalara ulaşınca Hardwick GTO’sunu taş ocaklarına giden yola sokup ana yoldan görünmeyecek kadar ilerledi. Sonra da dönüp Gurney’in arabasına bindi.</p>

  <p>Gurney kilometre sayacını kontrol edip hızını iyice düşürerek ağır ağır av kulübelerine uzanan yolda ilerlemeye koyuldu.</p>

  <p>Şafağın sökmesine yarım saat vardı. Sık çam ormanı yüzünden ay ışığının hiç etkisi olmuyordu. Engebeli arazide yoğun siste sağda solda beliren ağaç kütüklerinin görüntüsü biraz ürkütücüydü. Gurney ön cama doğru biraz eğilse de kendi arabasının ve aracın tavanına değen alçak dalların seslerinden başka bir şey duyamadı. Burada hava serin ve nemliydi. Bu yüzden de Hardwick’in teklifini kabul edip ince yağmurluğunu aldığına memnundu.</p>

  <p>Torres’in haritasındaki ilk iki çatalı geçtiler. Üçüncü çatalda isteyerek yanlış yola girip sık dallar sayesinde atıcılık kulübü yönünden görülemeyecek bir yere park etti.</p>

  <p>“Arabayı burada bırakıp yürüyelim,” dedi Gurney kayak maskesiyle eldivenlerini giyerken. Hardwick başına yün beresini geçirip, güneş gözlüğünü taktı. Sonra da yüzünün geri kalanını, doladığı bir atkıyla gizledi. Telefonlarının flaşlarını açarak arabadan inip patikaların kesiştiği yere doğru yönelip, doğru yöne saptılar. Kısa bir süre sonra yolun kenarındaki bir ağaç gövdesine çivilenmiş bir tabela gördüler.</p>

  <hr class="gecis"/>

  <div class="yasla-orta">
    <p>DUR!</p>

    <p>WHITE RIVER ATICILIK KULÜBÜ</p>

    <p>İZİNSİZ GİRENLER MAHKEMEYE VERİLİR</p>

    <hr class="gecis"/>
  </div>

  <p>Üç yüz metre kadar sonra patika yol geniş, çimenlik bir açıklıkta son buldu. Burada, sisli gökyüzünde Gurney şafağın ilk emarelerini görebiliyordu. Açıklığın uzak kısmında da gölün kıpırtısız, gri yüzeyini görür gibi oldu.</p>

  <p>Telefonun flaşını açıklığın sol tarafına çevirdiğindeyse kütük kulübenin koyu silueti belirdi. Torres’in haritasından bunun Beckert’la Turlock’un birlikte kullandıkları kulübe olduğunu biliyordu. Göl kıyısı boyunca birçok benzeri açıklığın ve kulübenin yer aldığını da hatırlıyordu. Ve bunlar da birbirlerine Willard Parkı’nın oyun alanına kadar uzanan bir başka patikayla bağlıydı.</p>

  <p>“Ben içeriyi kontrol edeyim,” dedi Gurney. “Sen de etrafa bak.”</p>

  <p>Hardwick başıyla onaylayıp tabanca kılıfının emniyet kayışını açıp kulübenin arka tarafına doğru yöneldi. Gurney ayak bileğindeki kılıftan çıkardığı Beretta’yı yağmurluğunun cebine koyup kütük eve doğru yürümeye başladı. Nemli hava uzaklardaki çamların ve göl suyunun kokusunu buraya kadar taşımıştı. İyice yaklaştığında, kulübenin bu tür yapılarda genelde olduğu gibi beton bir zeminin üzerine oturtulduğunu, bunun da alt kısımda küçük bir boşluk meydana getirdiğini fark etti.</p>

  <p>Telefonunun flaşını kapatıp pusula uygulamasını açtı. Payne’in verdiği talimat doğrultusunda kulübenin kuzeydoğu ucundan doğuya, orada olması gereken küçük mavi bir taşa doğru yürümeye koyuldu. Bulduğu taşı kaldırınca altından küçük bir plastik poşet çıktı. Yeniden flaşı yaktığındaysa poşetin içinde Payne’in söylediğinden farklı bir şekilde iki anahtar olduğunu fark etti.</p>

  <p>Kulübeye geri döndü. Denediği ilk anahtar kapının kilidini açtı. Tam kapıyı itmeye yeltenmişti ki binanın diğer tarafından Hardwick belirdi.</p>

  <p>“Bir şey buldun mu?” diye sordu Gurney.</p>

  <p>“Dışarıda bir tane karavan tipi tuvalet var. Küçük bir jeneratör. Bir de üzerinde büyük bir asma kilidin olduğu kocaman bir baraka.”</p>

  <p>Gurney ikinci anahtarı ona uzattı. “Bunu dene.”</p>

  <p>“Umarım içerisi örümceklerle dolu değildir,” dedi Hardwick anahtarı alıp geldiği yöne geri dönerken. “Örümceklerden nefret ediyorum.”</p>

  <p>Gurney kulübenin kapısını iterek açtı. Telefonunun ışığını içeride gezdirdikten sonra dikkatli adımlarla çam ahşabıyla kaplı geniş sayılabilecek odaya adımını attı. Odanın bir ucunda bir soba, bir lavabo ve kulübe kullanıldığında dışarıdaki jeneratörle çalışıyor olması gereken küçük bir buzdolabı yer alıyordu. Diğer uçtaysa tüplü bir ocak, basit bir kanepe ve kanepenin sağ tarafına yerleştirilmiş, konfordan uzak iki koltuk vardı. Hemen karşısında üzerinde dikdörtgen bir desenin yer aldığı dikdörtgen bir halının üzerinde dikdörtgen bir masa yer alıyordu. Masanın arkasında da tavan arasına uzanan bir merdiven bulunuyordu.</p>

  <p>Binanın alt kısmındaki boşluğu merak ettiğinden oraya nasıl ulaşabileceğini araştırmaya başladı. Odada döşeme tahtalarını kontrol ederek dolaştı. Tekrar başladığı yere gelince masayı kenara çekti. Halıyı rulo yapıp ışığı zeminde gezdirdi.</p>

  <p>Üzerindeki metal halka ışıkta parıldamasa döşeme tahtalarıyla çevrili kapağı fark edemeyecekti. Eğilip parmağını halkaya geçirip çekince gayet kolay bir şekilde, neredeyse hiç ses çıkarmadan açıldı. Işığı aşağı tuttuğundaysa burasının neredeyse normal bir kiler kadar büyük olduğunu görerek şaşırdı.</p>

  <p>Basit, tahta merdiveni kullanarak aşağı indi. Ayağı beton zemine değdiğinde başının tavanın ancak birkaç santim aşağısında olduğunu fark etti. Telefonunun ışığında buradaki her şey son derece derli toplu görünüyordu. İçeride ne toz toprak, ne örümcek ağları ne de küf vardı. İçerinin kuru havası kokusuzdu da. Bir duvarda uzun bir çalışma tezgahı yer alıyordu. Üzerindeki delikli panoya testereler, tornavidalar, somun anahtarları, çekiçler, keskiler, matkap uçları, cetveller, kıskaçlar yerleştirilmişti. Her bir grup son derece düzenli bir şekilde soldan sağa sıralanıyordu.</p>

  <p>Panonun görünüşü Gurney’e ilkokulda, teneffüsün ardından uygun adım okula girmelerinden önce rahibeler tarafından boy sırasına sokulan çocukları hatırlattı. Çocukluğunun çoğu anısı gibi bunu da hatırlamak hiç hoşuna gitmemişti.</p>

  <p>Dikkatini yeniden bulunduğu ortama yöneltip, kıskaç sırasının sonundaki geniş yerin panodaki tek boş yer olduğunu gözlemledi. Eksik kıskaç aklına derhal Paul Aziz’le yaptığı konuşmayı ve olay yeri fotoğraflarında iplerde kıskaç kullanımına bağlı olarak oluşmuş ezikleri getirdi.</p>

  <p>Karşı duvarda beşe on santimlik kerestelerle yapılmış bina iskeleti yer alıyordu. Önemli bir şeyi atlamamak için mahzende etrafına dikkatle bakınarak bir süre dolaştı. Zemini, beton blok duvarları, başının üzerindeki döşeme kirişlerini kontrol etti. İçerisinin müthiş derecede düzenli oluşu, zerre kadar toz bulunmayışı dışında sıra dışı bir şey bulamadı.</p>

  <p>Kulübenin iskeletinin olduğu kısma geldiğinde on iki kereste kullanılarak on iki ahşap kolonun inşa edildiğini tespit etti. Her bir kereste tam yerine monte edilmiş, bir milim bile olması gereken yerin dışına taşmamıştı. Bu Gurney’e simetriye takıntı derecesinde özen gösterilmesinin tıbbi incelemeyi gerektirebileceğini düşündürttü.</p>

  <p>Ama iki buçuk metre uzunluğundaki bu kusursuz yapıyı incelerken gözüne karşı taraftaki biçimsiz bir gölge ilişti. Durup ışığı o tarafa çevirince de kerestelerden birinin yerinden beş milim kadar çıktığını fark etti. Geri kalan her şey kusursuz olduğu için böylesi küçük bir ayrıntı fark edilebiliyordu.</p>

  <p>Fabrikada hepsi aynı boy kesilen kerestelerden birinin diğerlerinden uzun olması pek mümkün değildi. Telefonu ışığı kerestenin alt kısmını aydınlatacak şekilde merdiven basamağına koydu. Sonra da keresteyi her seferinde tek bir hareket yapmaya dikkat ederek yerinden oynatmaya koyuldu.</p>

  <p>Keresteyi yerinden çıkartacak seviyeye geldiği an bu olaya karıştığından beri ikinci kez heyecanla ürperdiğini hissetti.</p>

  <p>Dört kolonun ortasına denk gelen keresteler kesilmiş, böylece her iki uçtan yaklaşık altmışar santimlik bir yer kazanılmıştı. Bunun sonucunda toplam iki kolon genişliğinde, iki kolon derinliğinde ve bir metre uzunluğunda bir boşluk meydana gelmişti. Kesik kalaslar dokunulmamış kalasların ucuna eklenerek sabitlenmiş, sadece tek bir kalas biraz dışarıda kalmıştı.</p>

  <p>Bunun nedeni de ortadaydı. O kereste gizli bölmeye konan şeyler yüzünden tam yerine oturmamıştı. Üzerine yakın zamanda kullanılmış silahlara özgün bir kokunun sindiği klasik bir Winchester Model 70 mekanizmalı tüfek, kırmızı lazer noktalı dürbün, susturucu ve bir 30.06 kalibrelik bakır gömlekli kurşun kutusu.</p>

  <p>Gurney hızlı adımlarla yukarı çıktı. Açık döşeme kapağından odaya daha adımını atmıştı ki Hardwick ön kapıdan girdi. Loş ışıkta Gurney, Hardwick’in olası güvenlik kameralarına yakalanmamak için taktığı güneş gözlüğünü, şapkasını ve atkısını çıkardığını fark etti.</p>

  <p>“Kayak maskesine gerek yok,” dedi Gurney’e. “Herkese durumu açıklayacak bilgiye sahibiz.”</p>

  <p>“Bir şey mi buldun?”</p>

  <p>“Kullanılmış bir dağlama demiri.” Sonra dramatik bir tavırla şöyle bir duraksadı. “Kullanılmış olduğunu nerden mi biliyorum? Çünkü ucunda yanık deriye benzeyen kalıntılar var. Bu arada üzerinde de DGS harfleri var.”</p>

  <p>“Tanrım.”</p>

  <p>“Hepsi bu değil. Bir de kırmızı motosiklet var. Poulter Caddesi’nden kaçarken görülen motosiklet gibi. Sen bir şey buldun mu?”</p>

  <p>“Bir tüfek. Büyük bir ihtimalle o tüfek. Bodrumdaki kolon kerestelerinin içine gizlenmiş.”</p>

  <p>“Bu pisliklerin tasmalarını yakalamış olmamız mümkün mü?” Hardwick’in kişiliğinin bir parçası olan kuşkuculuğu bu kez başarılı bir avın verdiği tatmin duygusuna yeniliyor gibiydi. Merakla etrafına bakınıp telefonunun ışığını tavan arasına yöneltti. “Orada ne var acaba?”</p>

  <p>“Hadi bakalım.” Gurney basamakları çıkınca mutfağın üzerindeki açık odaya çıktı. Dik çatının altı çam kerestesiyle kaplandığından buraya ağacın kendine has kokusu hakimdi. Her iki yandaki birer yatak askeri usulde toplanmıştı. Her iki yatağın ayakucunda küçük bir tabure ve ortada bir kare halı vardı. Buraya da kulübenin her tarafındaki takıntılı düzen hakimdi. Her şey tam olması gerektiği yerde, doğru açıdaydı ve bir tek toz taneciği dahi yoktu.</p>

  <p>Gurney yataklardan birini kontrol ederken Hardwick de diğerine yöneldi. Çarşafın altında bir şey hissetti. Soğuk, düzgün, sert bir nesne. Çarşafı bir tarafından kaldırınca ince bir notebook bilgisayar ortaya çıktı. Tam o anda Hardwick de diğer yatağın ayakucundaki cep telefonunu gösterdi.</p>

  <p>“Her şeyi olduğu gibi bırak,” dedi Gurney. “Kanıt tespit ekibinin buraya gelmesi için yardıma ihtiyacımız var.”</p>

  <p>“Yardımı kimden alacaksın?”</p>

  <p>“Savcıdan. Kline bunun için Torres’i ve kanıt tespit ekibini görevlendirebilir ama bunu kendisi yapmalı. Önemli olan, soruşturmanın ve çalışan personelin White River Polis Teşkilatı dışında birileri tarafından kontrol edilmesi.”</p>

  <p>“Şerifi devreye sokmak da başka bir seçenek olabilir.”</p>

  <p>Goodson Cloutz’u düşünmek Gurney’in midesini bulandırmıştı. “Ben oyumu Kline için kullanıyorum.”</p>

  <p>Hardwick’in yüzünde yine o alışıldık soğuk sırıtış belirdi. “Beckert’ın büyük hayranı olarak Sheridan bu konuda çok sıkıntı yaşayacak. Koca pisliğin lağıma yuvarlanışını izlemek zor olacaktır. Sence başa çıkabilir mi?”</p>

  <p>“Göreceğiz.”</p>

  <p>Hardwick gözlerini kıstı. “Sence o küçük pislik yanıldığı ortaya çıkmasın diye dağlama demiriyle tüfeğin bulunmasını sevinçle karşılar mı?”</p>

  <p>“Göreceğiz.” Gurney telefonunun ışığını kapatıp rehbere girdi.</p>

  <p>Kline’ı tam arıyordu ki uluma ve havlama sesleriyle kalakaldı. Sesler öfkeden deliye dönmüş bir sürüye ait gibiydi. Ama ne sürüsü? Kurt? Çakal? Her ne olurlarsa olsunlar çok kalabalıktılar. Saldırıya geçme niyetindeydiler. Ve giderek yaklaşıyorlardı.</p>

  <p>Birkaç saniye içinde tüyler ürpertici bu vahşi sesler daha da yakından gelmeye başladı. Sanki hepsi içinde bulundukları kulübeyi hedef almış gibiydiler.</p>

  <p>Bu öfkeli seslerle Gurney’in tüyleri diken diken olmuştu.</p>

  <p>Hardwick’le birlikte silahlarını çekip, emniyetlerini açtılar. Açık çatının ucuna kadar yürüyüp aşağıda neler olup bittiğini görmeye çalıştılar.</p>

  <p>Tiz bir silah sesi ortalığı inletince vahşi sesler bir anda başladığı gibi kesildi.</p>

  <p>Merdivenden önce Gurney büyük bir dikkatle indi. Kulübenin ön tarafına doğru yürüyüp camdan dışarı baktı. Önce karanlıkta açıklığın çevresindeki ağaç dallarının gölgelerinden başka hiçbir şey göremedi. Sonra telefonun ışığını yönelttiği yerde, otların üzerinde, sisin arasında şekilsiz bir karaltı görür gibi oldu.</p>

  <p>Ama bu karaltı o kadar da şekilsiz değil gibiydi. Koyu gölge pencereden belki dokuz, on metre uzaktaydı. Telefonunun flaşını açsa da ışık siste yansımaktan başka işe yaramadı.</p>

  <p>Yavaşça ön kapıyı açtı.</p>

  <p>Duyabildiği tek ses çatıdan hafif hafif damlayan suyun sesiydi.</p>

  <p>“Ne yapıyorsun sen be?” diye fısıldadı Hardwick.</p>

  <p>“Koru beni. Ayrıca içeri kaçmam gerekirse diye kapıyı aralık tut.”</p>

  <p>Silahını iki eliyle kavrayıp, ateş etmeye hazır bir şekilde yavaşça dışarı çıktı.</p>

  <p>Yaklaştıkça gördüğü karaltının bir ceset olduğunu fark etti. Karşısında sanki korkunç bir rüzgara maruz kalmışçasına tuhaf biçimde kıvrılmış bir ceset vardı. Birkaç adım daha yaklaştığında çimenlerin üzerine parıldayan kan miktarını görünce şaşkına döndü. Biraz daha yaklaşınca da cesedin üzerindeki elbisenin lime lime olduğunu, çıplak yerlerde de etinin paramparça edildiğini gördü. Sol el ezilmiş, parmaklar iç içe geçmişti. Sağ el ise yerinde yoktu. Onun yerinde kıpkırmızı kemikler sarkıyordu. Kurbanın boğazı parçalanmış, şah damarıyla soluk borusu koparılmıştı. Yarısından fazlası parçalandığından yüzü de korkunç görünüyordu.</p>

  <p>Ama bu paramparça yüzde tanıdık bir şeyler vardı. Ve de iri yarı, kaslı bedende. Biraz daha dikkat edince Gurney o an Judd Turlock’tan geriye kalanlara bakmakta olduğunun farkına vardı.</p>
</body>
</html>