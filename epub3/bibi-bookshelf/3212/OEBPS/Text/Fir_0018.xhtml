<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>18</h1>

  <p>Madeleine’in bakış açısındaki bu değişikliğin Gurney üzerindeki etkisi büyük oldu. Onun fikir değişikliği Gurney’e bir tür özgürlük hissi gibi geldi. Madeleine için açık olan durum şimdi onun için de açıktı. İşi sadece Kim Steele’in kocasını kimin öldürdüğünü bulmaktan ibaretti.</p>

  <p>Kline’ın kendisini bu olaya dahil etmekteki gizli sebebi, Dell Beckert’ın siyasi bağlantıları ve hırsıydı. White River’daki olası ırk savaşı ikinci derecede önemliydi. O hususlar John Steele’in öldürülme olayına yardımcı oldukları müddetçe ilgisini çekecekti.</p>

  <p>Yemekten sonra Gurney Kline’ın otoparkta verdiği dosyayla Kim’in Madeleine’e bıraktığı cep telefonunu alıp çalışma odasına çekildi. Telefonun arama ve mesaj kayıtlarına bakıp, son uyan mesajı dışında hepsinin silinmiş olduğunu gördükten sonra ilk işi bölge savcısının kişisel cep numarasını tuşlamak oldu.</p>

  <p>Kline telefonu hemen açtı. Sesi bir hayli gergindi. “Evet?”</p>

  <p>“Steele’in cep telefonu bende.”</p>

  <p>“Karısı mı verdi?”</p>

  <p>“Evet.”</p>

  <p>“Başka bir şey buldun mu? Konuyla ilgili herhangi bir şey?”</p>

  <p>“Son mesajdan başka hiçbir şey yok.”</p>

  <p>“Telefonu bana ne kadar kısa sürede ulaştırabilirsin?”</p>

  <p>Gurney, Kline’ın bunu sorarken seçtiği kelimelere, özellikle de <i>bana</i> sözcüğündeki vurguya bir hayli şaşırmıştı. Acaba bu vurguyla niyetini mi ortaya koydu diye düşünmeden edemedi. “Yarın toplantıya gelirken getiririm. Beckert da telefonu bir an evvel istiyor gibiydi.”</p>

  <p>Kline buna herhangi bir yanıt vermeyince de devam etti. “Ya da zaman çok önemli olduğuna göre siz adamlarınızdan birini buraya gönderebilirsiniz. Onlar da telefonu benden alıp doğrudan Albany’deki bilgisayar inceleme bölümüne teslim ederler. Bu arada siz de operatörden arama kayıtlarını almak için mahkeme kararı çıkarttırırsınız.”</p>

  <p>“Yani şimdi sen zamandan tasarruf etmek için White River Emniyeti’ni işe hiç karıştırmayıp doğrudan eyalet laboratuvarıyla mı temas kuralım diyorsun?”</p>

  <p>Gurney az daha kahkahayı basacaktı. İçgüdüsel olarak her zaman kıçını kollamaya eğilimli Kline, kendisinin tercih ettiği apaçık ortada olan bu yöntemi sanki Gurney’in önerisiymiş gibi vurgulamıştı.</p>

  <p>“İlerleme kaydedebilmek için mantıklı bir seçenek,” dedi Gurney.</p>

  <p>“Haklı olabilirsin. Zamanın da son derece önemli olduğunu göz önünde bulundurursak… Tamam. Yarın tam yedide evine bir araç göndereceğim.”</p>

  <p>Bu konuşma Gurney’in, Kline’ın Beckert ya da emniyetten birileriyle ilgili, içindeki kayıtların veya her türden bilginin tespiti yapılıncaya dek telefonu onlardan uzak tutmayı isteyecek derecede kaygıları olduğuna dair düşüncesini doğrulamıştı.</p>

  <p>Dikkatini büyük, sarı zarfa çevirip, olay dosyasını çıkartarak içindekileri masasının üzerine yerleştirdi. Bunlar olay yeri raporu, görgü tanığı ifadeleri, olay yeri fotoğrafları ve çizimleri, ilk tespit raporları, çeşitli düzeltme kayıtları ve bunların ekleri gibi ilk bakışta faydalı ya da şaşırtıcı bir bilgiye erişilmesini sağlayacak gibi görünmeyen standart dokümanlardan ibaretti. Ayrıca bir de DVD vardı. Üzerinde RAM - CANLI YAYIN KAMERASI - WILLARD PARKI, STEELE CİNAYETİ, ibaresi yer alıyordu. Geri kalan her şeyi bir kenara itip DVD’yi dizüstü bilgisayarının sürücüsüne yerleştirdi.</p>

  <p>Bu önce Gelterlar’ın evindeki büyük ekranda, sonrasında da ilk KDYE toplantısında izlediği videoydu. Büyük olasılıkla uzun versiyondan alıntılanan görüntüler, vurulma olayının üç dakika öncesinden başlayıp yaklaşık iki dakika sonrasına kadar devam ediyordu. Gurney bu kez izlerken Steele’in başının arkasında beliren kırmızı noktanın süresini tutunca, tahmininde haklı çıktığını, kırmızı noktanın ilk belirmesinin ardından iki dakika geçer geçmez tetiğin çekildiğini tespit etti. Steele’in hareketlerini izleyen bu noktanın hedefe net biçimde sabit kalabilmiş olması, atışın gerçekleştirildiği tüfeğin filmcilerin kullandığı türden, hareket emici sisteme sahip bir tripoda yerleştirilmiş olması gerektiği izlenimini de doğruluyordu.</p>

  <p>Videoyu üç kez izledi. Üçüncü izleyişinde daha önce dikkatini çekmeyen bir tuhaflık fark etti. Steele, vurulduğu sırada kaldırımın başka bir yerine doğru hareket halindeydi. Ama neredeyse yirmi saniye önce yerinde sabitti. Neden tetikçi o fırsattan istifade etmemiş de hareketli hedefe ateş etme riskine girmişti?</p>

  <p>Dosyayı üzerinde, “Mermi Yolu Parametrelerine Göre Tetikçinin Bulunabileceği Olası Yerler,” yazılı bilgisayar çıktısını bulana dek karıştırdı. Bu belgede White River haritasının üzerine işaretlenmiş, dar bir üçgen alan gösterilmişti. Üçgenin sivri köşesi parkın Steele’in vurulduğu noktasına denk geliyordu. Buradan şehir merkezi istikametine doğru, merminin yörüngesi hesaplanarak tespit edilen yaklaşık beş yüz metrelik bir alan üçgenin içinde kalıyordu.</p>

  <p>Dosyada her ne kadar bu diyagramla sonrasında ne yapıldığına dair bilgi yer almasa da, Gurney açısından, olasılıkları daraltmak adına atılacak adımın ne olduğu açıktı. Steele’in vurulduğu andaki konumundan, üçgenin içinde kalan alan dürbünlerle taranacak, burayı net olarak gören pencereler, balkonlar, teraslar ve önünde herhangi bir engel bulunmayan açık alanlar tespit edilecekti. Hedef tetikçi tarafından görülebildiğine göre tetikçinin yeri de hedefin bulunduğu yerden görünmeliydi. Bu basit adımla, araştırılması gereken bölge bir hayli sınırlandırılmış olacaktı.</p>

  <p>Bunun yapıldığından emin olmak için Mark Torres’i aramaya niyetlendi. Ama içinden bir ses karışmamasını söylüyordu. Tetikçinin konumu kısa bir süre sonra nasılsa tespit edilecek, olay yeri inceleme ekibi fotoğraf makineleri, elektrikli süpürgeleri, kanıt torbaları ve parmak izi toplama setleriyle orayı didik didik edecekti. Kendisinin yapması gereken bunca şey varken bir de başkalarının işine burnunu sokmasının lüzumu yoktu.</p>

  <p>Örneğin, Kim Steele ile yapacağı yeni bir yüz yüze görüşmeyle zamanını çok daha etkin bir biçimde kullanmış olabilirdi. Kim son gelişinde Madeleine’e adresini, e-postasını ve telefon numarasını bırakmıştı.</p>

  <p>Telefonuna uzanıp Kim’in numarasını tuşladı.</p>

  <p>“Evet?” dedi kederli bir sesle.</p>

  <p>“Kim, ben Dave Gurney.”</p>

  <p>“Evet?”</p>

  <p>“Yarın White River’da bir toplantım var. Oraya giderken size bir uğrayabilir miyim diye düşündüm de.”</p>

  <p>“Yarın mı?”</p>

  <p>“Sabah herhangi bir saat olabilir. Uygun mu?”</p>

  <p>“Uygun. Ben buradayım.”</p>

  <p>Gurney, bu tekdüze yanıtlarına aşırı üzüntüden kaynaklanan bitkinlik mi yoksa duyguları etkisizleştirme amacı güden meditasyon mu neden oluyor diye düşünürken ekledi. “Teşekkür ederim, Kim. Yarın görüşmek üzere.”</p>

  <p>O gece, bir yıldan uzun süreden beri ilk kez, dört yaşındaki oğlunun ölümüne sebep olan, uzun yıllar önceki kazayla alakalı dehşet verici, saçma sapan imgelerin yinelenip durduğu bir rüya gördü.</p>

  <p>Güneşli bir günde parka gidiyorlar.</p>

  <p>Danny önünde yürüyor.</p>

  <p>Kaldırımdaki bir güvercini kovalıyor.</p>

  <p>Kendisi de orada ama aklı başka bir yerde.</p>

  <p>Üzerinde çalıştığı bir cinayeti düşünüyor.</p>

  <p>Aklında harika bir fikir beliriyor. Belki de bir çözüm.</p>

  <p>Tüm dikkati dağılıyor.</p>

  <p>Güvercin kaldırımdan caddeye iniyor.</p>

  <p>Danny de peşinden.</p>

  <p>Dayanılmaz, yürek burkan bir çarpma sesi.</p>

  <p>Danny önce havaya fırlıyor sonra olanca hızıyla kaldırma çarpıp yuvarlanıyor.</p>

  <p>Yuvarlanıyor.</p>

  <p>Kırmızı BMW durmuyor.</p>

  <p>Lastiklerini öttürerek köşeyi dönüyor.</p>

  <p>Gidiyor.</p>

  <p>Gurney derin bir kederle uyandı. Günün ilk ışıklarının loşluğunda Madeleine elini tuttu. Karısı bu rüyayı biliyordu. Gurney neredeyse yirmi yıldır zaman zaman aynı rüyayı görürdü.</p>

  <p>Zihninde dönüp duran görüntüler silinip acı hissi yavaş yavaş yatıştıktan sonra kalkıp giyindi.</p>

  <p>Saat 7’de söz verdiği gibi Kline’ın adamı gelip Steele’in telefonunu aldı. Ardından da neredeyse tek kelime bile etmeden çekip gitti.</p>

  <p>Saat 7:45’te Geraldine Mirkle klinikte çalışma programlarının aynı olduğu günlerden birinde olduklarından Madeleine’i almaya geldi.</p>

  <p>Saat 8:30’da Gurney, Kim Steele ile buluşmak üzere evden çıktı.</p>

  <p>GPS onu otoyolun Larvaton-Badminton çıkışından Fishers Yolu’na, oradan da kuzeye, Angina istikametine yönlendirdi. Birkaç kilometre sonra da S şeklindeki dönemeçleriyle kadim meşe ormanının yanından uzanıp giden çakıl taşlı Dry Brook Yolu’na saptırdı. Yolun biraz ilerisinde parlak renkli bir posta kutusunun yanına geldiğinde de hedefine ulaştığını bildirdi. Biraz daha ilerlediğinde ortasında etrafı çiçeklerle, yemyeşil otlarla çevrili küçük bir çiftlik evinin yer aldığı bir açıklığa ulaştı. Açıklığın diğer ucunda metal çatılı, kırmızı bir ahır göze çarpıyordu. Kim Steele’in küçük beyaz arabası evin hemen yanındaydı. Gurney de arabasını onunkinin yanına park etti.</p>

  <p>Yan kapıyı çalıp bekledi. Sonra bir daha çaldı. Üçüncü denemenin ardından bu kez arka kapıya gitti ama sonuç aynıydı. Şaşkın bir şekilde ne yapacağına karar vermeye çalışırken ahır tarafındaki çimenliğe doğru bakınca ahırın kapısının yanında bir çim biçme makinesi gördü.</p>

  <p>Gurney o tarafa yöneldiği esnada Kim Steele elinde büyük bir kırmızı benzin bidonuyla dışarı çıktı. Bidonu çim biçme makinesine kadar taşıdı. Benzin kapağını açtığı sırada da Gurney’i fark etti. Bir süre yaklaşan Gurney’e baktı ardından da işine döndü. Bidonu kapak hizasına kadar kaldırıp, dengesini zorlukla muhafaza ederek yakıtı depoya doldurmaya koyuldu. Başını kaldırmadan seslendi.</p>

  <p>“Bunların yapılması lazım.”</p>

  <p>“Yardım edebilir miyim?”</p>

  <p>Kadın onu duymamış gibiydi. Son gördüğüne kıyasla kendini toparlamış gözüken Kim Steele’in üzerinde yine aynı gömleği vardı ama düğmeleri bu kez doğru iliklenmişti. Saçları da daha toplu, daha parlak görünüyordu.</p>

  <p>“Onu izin gününde aradılar,” dedi bidonu depo kapağı hizasında tutmaya uğraşırken. “Arazinin çimlerini biçmek istiyordu. Çimlerin haftada bir biçilmesinin şart olduğunu söylemişti. Aksi takdirde otlar makineyi tıkarmış. Tıkanırsa da…”</p>

  <p>“Müsaade edin,” dedi bidona uzanarak.</p>

  <p>“Hayır! Bu benim işim.”</p>

  <p>“Tamam.” Duraksadı. “Onu çağırdılar mı demiştiniz?” Başıyla onayladı.</p>

  <p>“Gösteri yüzünden mi?”</p>

  <p>“Herkesi çağırdılar.”</p>

  <p>“Emniyetten arayanın kim olduğunu söyledi mi?”</p>

  <p>Başını iki yana salladı.</p>

  <p>“O gün başka biri aradı mı, hatırlıyor musunuz?”</p>

  <p><i>“Öldürüldüğü</i> gün mü?” Bu bir sorudan çok öfke patlaması gibiydi.</p>

  <p>Gurney yine duraksadı. “Olayı düşünmenin korkunç olduğunun farkındayım…”</p>

  <p>Kim sözünü kesti. “Benim tek düşündüğüm o. Başka düşünecek hiçbir şeyim yok. O yüzden ne istiyorsanız sorun.”</p>

  <p>Gurney başını salladı. “Yalnızca John’a o gün telefonunda bulduğunuz mesajdan başka bir çağrı ya da mesaj geldi mi diye öğrenmek istedim.”</p>

  <p>“Hay lanet!”</p>

  <p>Depo taşmıştı. Bidonu hızla çekince de yere devirdi. Ağlamasına ramak kalmış gibi görünüyordu.</p>

  <p>Bu manzara Gurney’i ağzını açıp tek bir kelime söyleyemeyecek hale getirmişti.</p>

  <p>Her yan benzin kokmuştu.</p>

  <p>“Ben de her seferinde taşırırım,” dedi başka söyleyecek bir şey bulamayan Gurney.</p>

  <p>Kadın hiçbir şey söylemedi.</p>

  <p>“Arazinin çimlerini ben biçebilir miyim?”</p>

  <p>“Ne?”</p>

  <p>“Evde de çimleri hep ben biçiyorum. Hoşuma da gidiyor. Size küçücük bir yardımım dokunmuş olur. İnanın çok hoşuma gider.” Kim Steele sanki görüşünü netleştirmeye çalışıyormuş gibi gözlerini kırpıştırarak Gurney’e baktı. “Çok naziksiniz. Ama bu tür şeyleri kendim yapmaya mecburum.”</p>

  <p>Bir süre ikisi de sustu.</p>

  <p>Sonra Gurney, “John’un bölümünden sizi görmeye gelen oldu mu?” diye sordu.</p>

  <p>“Birileri geldi. Onları def ettim.”</p>

  <p>“Gelmelerini istemediniz mi?”</p>

  <p>“Neler olduğunu öğrendikten sonra onların yüzüne bile bakmaya tahammül edemiyorum.”</p>

  <p>“Teşkilattan kimseye güvenmiyor musunuz?”</p>

  <p>“Hayır. Sadece Rick Loomis’e.”</p>

  <p>“O diğerlerinden farklı mı?”</p>

  <p>“Rick’le John dosttular. Müttefik gibi.”</p>

  <p><i>“Müttefik</i> demek düşmanları da var manasına gelir.”</p>

  <p>“Evet. Düşmanları vardı.”</p>

  <p>“Düşmanlarının isimlerini biliyor musunuz?”</p>

  <p>“Tanrım, keşke. Ama John işiyle ilgili kötü şeyleri eve taşımazdı. Bu türden şeyleri kendine saklayarak benim hayatımı kolaylaştırdığını düşündüğüne eminim.”</p>

  <p>“Sizce Rick Loomis kocanızın teşkilatta olanlarla ilgili şüphelerini paylaşıyor muydu?”</p>

  <p>“Sanırım.”</p>

  <p>“Eski olayları incelemesinde ona yardım eder miydi?”</p>

  <p>“Bir şey üzerinde birlikte çalışıyorlardı. Net bir şey söyleyemediğimin farkındayım.” İçini çekti. Yerdeki bidonu alıp kapağını kapattı. “Biraz oturacak vaktiniz varsa size kahve getirebilirim.”</p>

  <p>“Elbette. Bu arada kocanızla ilgili anlatacağınız her şeyi dinlemek isterim. Nasıl biriydi bilmek isterim.” Kocasından geçmiş zamanda bahsettiği bu cümle ağzından çıktığı anda kadının gözlerindeki etkisini gördü. Keşke başka türlü ifade etseydim diye geçirdi içinden.</p>

  <p>Kim Steele başıyla onaylayıp ellerini kot pantolonuna sildi, sonra da eve doğru yöneldi.</p>

  <p>Arka kapı önce dar bir hole, orası da küçük bir mutfağa açılıyordu. Lavaboda kırık bir tabak vardı. Gurney’i ziyarete geldiği ilk gün üzerindeki kot ceket sandalyelerden birinin arkasına asılıydı. Masanın üzeri kağıt yığınlarıyla doluydu. Kim etrafın dağınıklığına şöyle bir bakıp, “Bu kadar olduğunun farkında değildim. İzin verin de…” Cümlesini yarım bıraktı.</p>

  <p>Kağıtları toplayıp yan odaya götürdü. Sonra gelip ceketini aldı, onu da içeri bıraktı. Kırık tabağıysa hiç fark etmemiş gibiydi. Sandalyelerden birini gösterince Gurney oturdu. Kadın dikkati son derece dağınık bir şekilde dönüp kahve makinesinin düğmesine bastı.</p>

  <p>Su kaynayıncaya kadar pencereden dışarıyı izledi. Sonra kahve kupalarını doldurup getirdi.</p>

  <p>Tam karşısına oturup Gurney’in tahammül edilmez derecede hüzünlü bulduğu bir şekilde gülümsedi. “John hakkında ne bilmek istiyorsunuz?” diye sordu.</p>

  <p>“Onun için nelerin önemli olduğunu, hedeflerini, isteklerini, White River Polis Teşkilatı’nda nasıl işe girdiğini, ne zaman birtakım rahatsızlıklar duymaya başladığını öğrenmek istiyorum. Telefondaki mesajdan önce sezdiğiniz, ilgili olabilecek her türlü şeyi de.”</p>

  <p>Kim ona uzun, düşünce dolu bir ifadeyle bakıp, “Enteresan sorular,” dedi.</p>

  <p>“Hangi açıdan?”</p>

  <p>“Emniyet’in saldırının radikal siyahilerin siyasi eylemi olduğu biçimindeki teorisiyle pek bağdaşmıyorlar da.”</p>

  <p>Gurney kadının yorumuna gülümseyip, “Emniyet bu teoriyi araştırıyor zaten,” dedi. “Benim aynı yolu izlememin bir manası yok.”</p>

  <p>“Aynı çıkmaz yolu mu demek istediniz yoksa?”</p>

  <p>“Bunu söylemek için henüz çok erken.” Kahvesinden bir yudum aldı. “Bana John’u anlatın.”</p>

  <p>“O dünyanın en hoş, en zeki adamıydı. Ithaca’da üniversitede tanıştık. John psikoloji eğitimi alıyordu. Çok ciddi ve bir o kadar da yakışıklıydı. Mezun olur olmaz evlendik. Biz evlenmeden polislik sınavına girmişti. Birkaç ay sonra da seçildi. O sırada ben hamileydim. Her şey harika gidiyor gibiydi. Akademiden sınıf birincisi olarak mezun oldu. Kusursuz bir yaşamımız vardı. Derken, bebeğimizin doğumundan bir ay sonra bir trafik kazası geçirdik. Kızımız kurtulamadı.” Kim sustu. Alt dudağını ısırıp bakışlarını pencereye doğru çevirdi. Birkaç dakika sonra derin bir nefes aldı, sandalyesinde biraz doğruldu ve sözlerini sürdürdü.</p>

  <p>“Sonraki üç yıl eyalet polisi olarak görev yaptı. Boş zamanlarında okuyarak kriminoloji yüksek lisansını tamamladı. O sıralarda White River Polis Teşkilatı’nı temizlemesi için Dell Beckert göreve getirilmişti. Birçok kişiyi yolsuzluk suçlamalarıyla işten çıkartıp yeni yüzlere görev vererek bir hayli ses getirmişti.”</p>

  <p>Duraksadı. Sözlerine yeniden başladığındaysa ses tonu daha acı dolu gibiydi. “Beckert’ın çizdiği, pisliği temizleyip teşkilatı arındırma imajı sanırım John’u çok etkilemişti. Bu yüzden de NYEP’den ayrılıp yeni, harika bir yer olacağı varsayılan White River Polis Teşkilatı’na geçti.”</p>

  <p>“Yeni görev yerinin hayal ettiği kadar kusursuz olmayabileceğinin ne zaman farkına vardı?”</p>

  <p>“Yavaş yavaş gelişen bir süreçti. İşe karşı tavrı değişmeye başladı. Bir yıl önce Laxton Jones’un vurulmasıyla birlikte işinden iyiden iyiye soğuduğunu hatırlıyorum. Sonrasında da… daha önce olmadığı tuhaf bir gergin tavra büründü.”</p>

  <p>“Ya son zamanlarda?”</p>

  <p>“Daha da kötüye gidiyordu.”</p>

  <p>Gurney kahvesinden bir yudum daha aldı. “Psikoloji ve kriminoloji eğitimi gördü demiştiniz?”</p>

  <p>Kadın başını sallayarak onaylarken belli belirsiz gülümsemişti. “Evet. İşini ve işiyle ilgili her şeyi öğrenmeyi çok severdi. Hatta son zamanlarda hukuk dersleri almaya da başlamıştı.”</p>

  <p>Gurney duraksadı. “Ama rütbesi düşüktü, değil mi?”</p>

  <p>Kim öfkeyle bakarak, “Sadece memurdu, demek mi istiyorsunuz? Neden terfi etmeye uğraşmadığını mı soruyorsunuz yani?”</p>

  <p>Gurney omuz silkti. “Tanıdığım polislerin çoğu görevlerinde yükselme peşindedirler…”</p>

  <p>Kim sözünü kesti. “Yükselme peşinde koşmalarının nedeni mesleklerine olan düşkünlüklerinden midir sizce? Bakın, John da son derece hırslıdır… hırslıydı. Ama terfi almak için değil. Hep sokaklarda olmak isterdi. Bunun için bu mesleğe yönelmişti. Eğitimi, araştırmaları hep daha iyi bir polis olmak içindi. O dürüst, faydalı ve insanlara bir şey kazandırabileceği bir yaşamın peşindeydi. Hırsı da ona dönüktü. Onun tüm amacı…”</p>

  <p>Başını yavaşça öne eğdi. Ağlıyordu.</p>

  <p>Birkaç dakika sonra hüznü bir nebze dağılınca sandalyesinde arkasına yaslanıp gözlerini kumladı. “Başka sorunuz var mı?”</p>

  <p>“O mesajdan başka aleni bir tehdit ya da tehdit manasına gelecek herhangi bir uyan almış mıydı, biliyor musunuz?”</p>

  <p>Kadın başını iki yana salladı.</p>

  <p>“Eğer aklınıza bir şey gelirse…”</p>

  <p>“Sizi arayacağım. Söz veriyorum.”</p>

  <p>“Tamam. Son bir şey daha. Sizce Rick Loomis benimle konuşur mu?”</p>

  <p>“Konuşacağına eminim. Ama John’la üzerinde çalıştıkları konuyla ilgili ne kadar açık sözlü davranır diye soruyorsanız ona cevap veremem.”</p>

  <p>“Onu arayıp benden bahsederek, onunla konuşmak istediğimi söylemeniz mümkün mü?”</p>

  <p>Kim merak dolu bir ifadeyle başını kaldırdı. “Size güvenebileceğini söylememi mi istiyorsunuz?”</p>

  <p>“Ona ne diyeceğiniz tamamen size kalmış. İstediğinizi söyleyin.”</p>

  <p>Gözleri buluşunca zaman zaman Madeleine’in bakışlarında da hissettiği, sanki ruhuna dokunulduğu hissine kapıldı.</p>

  <p>“Evet,” dedi. “Bunu yapabilirim.”</p>
</body>
</html>