<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>58</h1>

  <p>Gurney, Kline’ın söylediklerini Hardwick’e aktardı.</p>

  <p>Hardwick, tiksintiyle sıktığı dişlerinin ardından, “Herif pisliğin teki,” diye söylendi.</p>

  <p>“Ama işin çok önemli olduğunu söylemekte haklı,” dedi Gurney. “Özellikle de teslim olduktan sonra suçlarını da itiraf ederse.”</p>

  <p>“Bu da senin Beckert’ı kurban olarak gösteren teorinin kıçına tekmeyi yediği manasına gelir.”</p>

  <p>“Gerçeğe ulaşalım da benim için sakıncası yok.”</p>

  <p>“Süvariler gelene kadar ne yapacağız peki? Burada dikilip duracak mıyız?”</p>

  <p>“Yoldan uzaklaşıp görünmeyeceğimiz bir yere geçeceğiz. Ve eve yaklaşacağız. Sonra… göreceğiz.”</p>

  <p>Ormanın içinde bir süre daha ilerlemelerinin ardından arazinin eğimi azalmaya başladı. Kısa bir süre sonrasıysa katranağaçlarının arasından göründüğü kadarıyla çimlerin biçildiği bir açıklık seçilir oldu. Alçak dalların arkasına sinerek yemyeşil çayırlığın ortasındaki tek katlı beyaz çiftlik evini görebilecekleri mesafeye kadar sokuldular. Evin yanında garaj büyüklüğünde bir baraka vardı. Evin ön tarafında kalan boşluğun neredeyse tamamı kuru otlarla doldurulmuştu. Asılı sepetlerde de kırmızı petunyalar vardı.</p>

  <p>“Şimdi ne yapacağız?” diye fısıldadı Hardwick.</p>

  <p>“Polis gözlemi yapacağız. Bakalım girip çıkan birileri olacak mı?”</p>

  <p>“Ya olursa?”</p>

  <p>“Kim olduğuna bağlı.”</p>

  <p>“Ne kadar da kesin.”</p>

  <p>“Tıpkı hayat gibi. Kameraların görüş açısına girmeden birbirimize zıt yönlerde durup evi izleyelim.” Gurney ağaçlığı işaret etti. “Sen şu tarafa doğru gidip evin sol tarafıyla arkayı görebileceğin bir yerde dur. Uygun bir yer bulduğunda telefonumu çaldır.”</p>

  <p>Yerinin belli olmaması için telefonunu titreşim moduna aldı. Hardwick de aynısını yaptı.</p>

  <p>Gurney ağaçların arasında yavaş yavaş hareketlenip evle barakayı cepheden mümkün olduğunca iyi görebileceği bir yer aramaya koyuldu. Durduğu yerden evin köşesine yerleştirilmiş, yeni gibi duran, küçük bir uydu anteni görebiliyordu. Ayrıca bir de jeneratör sesi duyuyordu. Kulağı jeneratörün vızıltısına alışınca bir konuşma sesi de duyabildiğini fark etti. Kelimeleri anlayamayacağı kadar az duyuluyorsa da bütün dikkatini toplayınca bunun televizyondaki bir haber bülteninin sesi olduğunu anladı. Bu koşullar altında Beckert’ın oturup televizyon izlemesi çok tuhaftı. Tabii az sonra gerçekleşecek teslim olma süreciyle ilgili gelişmeleri takip etmeye çalışmıyorsa.</p>

  <p>Gurney’in telefonu titreşti. Hardwick arıyordu.</p>

  <p>“Bilgi vermemi istemiştin. Bu arada bir sivrisinek yuttum. Lanet şey ciğerlerime kadar girdi.”</p>

  <p>“En azından eşekarısı değilmiş.”</p>

  <p>“Ya da kuş. Neyse, pozisyonumu aldım. Şimdi ne yapacağız?”</p>

  <p>“Bir şey soracağım. Dikkatli dinlediğinde televizyonun sesini duyabiliyor musun?”</p>

  <p>“Jeneratörü duyuyorum.”</p>

  <p>“Hepsi bu mu?”</p>

  <p>“Bu. Ama senin ikili kumpas teorini bir kez daha düşündüm. Senin tüm bu White River pisliğinin temel amacının Beckert’ı mahvetmek olduğunu ileri süren teorin, kocaman bir ‘kimin faydasına’ sorusuna neden oluyor.”</p>

  <p>“Farkındayım.”</p>

  <p>“Yanıtın farkında mısın?”</p>

  <p>“Hayır. Ama senin bir fikrin var gibi.”</p>

  <p>Hardwick yanıt vermeden önce dramatik bir tavırla bir süre bekledi. “Maynard Biggs.”</p>

  <p>Gurney bu fikre hiç sıcak bakmamıştı. Hatırladığı kadarıyla Biggs bu cinayetlerle bağdaştırılmayacak kadar dürüst, zeki, merhametli bir kişiydi. “Neden Biggs?”</p>

  <p>“Beckert’a zarar vermekten çıkarı olan tek kişi gibi görünüyor. Ünlü kahraman polis şefini devreden çıkar sonra da tek bir damla ter bile dökmeden başsavcılık seçimlerini kazan.”</p>

  <p>Bu Gurney’e pek mantıklı gibi gelmemişti ama her ihtimali değerlendirmekte fayda vardı. “Mümkün. Ama sorun şu…” Toprak yoldaki bir aracın, hatta birden fazla aracın sesini duyunca sustu. “Bir dakika, Jack. Misafirlerimiz var galiba.”</p>

  <p>Yolun açıklıkla birleştiği yeri daha iyi görebilmek için ağaçların arasındaki konumunu değiştirdi. Görünen ilk araç Mark Torres’in Crown Victoria’sıydı. Bunun arkasındaysa üzerinde herhangi bir ibare yer almayan siyah bir minibüs vardı. Bunları siyah bir SUV izliyordu. Açıklığın ucunda, eve karşıdan bakacak şekilde arka arkaya durdular.</p>

  <p>Gurney telefonu kulağına götürüp Hardwick’e, “Bulunduğun yerden onları görebiliyor musun?” diye sordu.</p>

  <p>“Evet. Minibüs SWAT aracı gibi görünüyor. Sence ne yapmayı planlıyorlar?”</p>

  <p>“Kline gelene kadar pek bir şey yapmazlar. Partiye temas kurduğunu tahmin ettiğim başka davetliler de gelecektir. Torres’le konuşup sana haber vereyim.”</p>

  <p>Torres telefonu ilk çalışta açtı.</p>

  <p>“Dave? Neredesin?”</p>

  <p>“Yakınlarda. Ama görünülmeyecek bir yerde. Bir süre daha burada beklemek istiyorum. Sizin bir planınız var mı?”</p>

  <p>“Her şey Kline’ın kontrolünde. O gelmeden hiçbir şey yapmayacağız.”</p>

  <p>“Yanında kimler var?”</p>

  <p>“Swat ve Başkomiser Beltz. Belediye başkanı ile şerif ise bir polis memurunun kullandığı şerifin arabasında. Bayan Beckert’ın şoförü de onu getiriyor.”</p>

  <p>“Kline nerede?”</p>

  <p>“Yolda. Kiminle geldiğiniyse bilmiyorum.”</p>

  <p>“Başka?”</p>

  <p>“Başka kimse yok. Şey, aslında var. RAM TV ekibi.”</p>

  <p>“Ne?”</p>

  <p>“Beckert’ın başka bir şartı. Daha çok görgü tanığı olması için.”</p>

  <p>“Kline bunu kabul mü etti?”</p>

  <p><i>“Kabul etmek</i> mi? Balıklama atladı.”</p>

  <p>“Tanrım!”</p>

  <p>“Bir haber daha. Hardwick’le birlikte Beckert’ın kulübesinde olduğun sırada alarm sistemi tarafından aranan telefonların konumlarını istemiştin. Çağrılar, Beckert, Turlock ve bir de isimsiz bir ön ödemeli hatta yönlendirilmişti. O sırada Beckert’ın telefonu kapalıydı. O esnada kaçmaya karar verdiyse bu da gayet mantıklı tabii. Bu yüzden onun telefonunun konum bilgisi yok. Turlock’un telefonuysa açıkmış. Çağrı Larvaton’daki baz istasyonuna ulaşmış. Yani evine en yakın baz istasyonuna. Bu da sabah kulübeye neden geldiğini açıklıyor. Bunun da şaşırtıcı bir yanı yok. İlginç olansa ön ödemeli telefonla ilgili. Alarm sisteminin gönderdiği çağrı White River’daki telefon kulesine ulaşmış ondan otuz saniye sonraysa aynı hat Ezechias Gort’u aramak için kullanılmış.”</p>

  <p>Gurney açısından, Turlock’un orada olacağını bilen birinin Gort Kardeşlere bu bilgiyi vermiş olmasının şaşırtıcı bir yanı olmasa da, bunun kanıtlanmış oluşu bir hayli ümit verici bir gelişmeydi. “Peşini bırakmamışsın, sağ ol, Mark. Bu deli saçması olayın içinde en azından kendi içinde mantığı olan bir şeyler olduğunu görmek hoş bir değişiklik doğrusu.”</p>

  <p>Tepeyi tırmanan başka bir aracın sesini duyunca görüşmeyi sonlandırdılar.</p>

  <p>Vişne çürüğü renkli bir Escalade açıklığa girip Crown Victoria’nın yanında durdu. Şerifin arabasının şoför koltuğundaki polis memuru araçtan inip Torres’in arabasının camını tıklattı. Kısa süreli bir görüşmenin ardından polis memuru araca geri döndü. Sonraki on beş dakikada başka hiçbir gelişme olmadı. Jeneratörün ısrarlı vızıltısıyla, en azından Gurney’in kulağına ulaştığı kadarıyla, artık bilinçaltına işlediğini düşündürtecek kadar az duyulan televizyonun sesi dışında hiç ses işitilmiyordu.</p>

  <p>Sonra Navigator’ıyla Kline geldi. Aracından durumu tam manasıyla kontrol altında tutan biri edasıyla inip teker teker her aracın yanına gitti. Üzerinde neredeyse tüm emniyet birimlerinin personeline dağıttığı türden fazlasıyla geniş, lacivert bir yağmurluk vardı. Yağmurluğunun arkasında büyük harflerle BÖLGE SAVCISI yazılıydı.</p>

  <p>Kendi arabasına dönüp ayaklarını açarak durdu. Eğer üzerindeki ufacık görünmesine neden olan aşırı büyük yağmurluğu olmasa bu duruşu kahramanlık pozu olarak nitelendirilebilirdi.</p>

  <p>Gurney gizlendiği ağaçların arasından Kline’ın cep telefonunu çıkardığını gördü.</p>

  <p>Gurney’in telefonu titredi. Ekrana bakıp telefonu açtı. “Selam Sheridan. Plan ne?”</p>

  <p>Kline etrafına bakınıp, “Neredesin?” diye sordu.</p>

  <p>“Gözden uzak bir yerden evi gözetliyorum.”</p>

  <p>“Bu bir çatışma değil, teslim alma olayı.”</p>

  <p>“Her şeyi itiraf etti mi?”</p>

  <p>“Her şeyi. Turlock cinayeti dışında her şeyi.”</p>

  <p>“Neden itiraf etti?”</p>

  <p>“Ne önemi var? Önemli olan itiraf etmesi değil mi? Söylediği her şey yazılı olarak elimizde.”</p>

  <p>“Yazılı olarak mı? Nasıl…”</p>

  <p>Kline öfkeyle sözünü kesti. “Telefon mesajıyla. Altında da elektronik imzası var.”</p>

  <p>“Sen hiç konuştun mu onunla?”</p>

  <p>“Kısaca. Arkada çok gürültü vardı. Büyük bir ihtimalle şu jeneratörün sesi olmalı. O yüzden pek duyamadım. Söyledikleriyle ilgili sonradan sorun çıkmasını istemediğim için de her şeyi yazılı olarak anlatmasını söyledim. O da öyle yaptı.”</p>

  <p>“Ve bu mesajda altı kişiyi öldürdüğünü kabul etti, öyle mi?”</p>

  <p>“Evet.”</p>

  <p>“Bununla ilgili herhangi bir endişen var mı?”</p>

  <p>“Kesinlikle yok. Ama sen pek memnun olmuş gibi değilsin. Bunun nedeni onun zavallı bir kurban olduğu, entrikacı bir dahi tarafından tuzağa düşürüldüğü fikrini gülünç kıldığı için olabilir mi?”</p>

  <p>Gurney iğnelemeyi duymazdan geldi. “Endişelenmem için iki nedenim var. Birincisi, Beckert her şey olabilir ama salak değil. Herhangi bir pazarlığa girişmeden çok sayıda cinayetin faili olduğunu kabul etmek çok büyük bir aptallık. İşin içinde başka bir şeyler mi var diye düşünmeme neden oluyor. İkincisi, az önce söylediklerin bu olayın başından beri aklıma takılıp duran başka bir konuyu çağrıştırdı. O da Steele’in telefonundaki mesaj. O mesajın göründüğü gibi olmadığına neredeyse yüzde yüz eminim.”</p>

  <p>Kline’ın telefondaki sesinden giderek öfkelendiği anlaşılıyordu. “Mesaj nasıl görünüyorsa öyleydi. Arkasını kollaması istenmiş. Ve kesinlikle de haklı olduğu ortaya çıktı. Sadece doğru zamanda eline ulaşmamış.”</p>

  <p>“Belki öyle demek istemedi?”</p>

  <p>“Bu da ne demek?”</p>

  <p>“Mesaj teşkilat tarafından verilmiş BlackBerry’ye değil mesai saatleri dışında kullandığı kişisel telefonuna yollanmış. Belki de mesajın önceden değil öldürüldükten sonra bulunması amaçlanmıştı.”</p>

  <p><i>“Sonra</i> mı? Ne amaçla?”</p>

  <p>“Bizi White River polisine ve nihayetinde de Beckert’a yönlendirmek için. Tabii bu da mesajı gönderenin Steele’in öldürüleceğini önceden bildiği anlamına gelir. Bu sözde ikaz, sonrasında gözlerin Beckert’a yönelmesi için ilk somut işaret oldu.”</p>

  <p>“Çok zekice. Sen hep böylesin değil mi, Gurney? Zeki teorilerinin biri bitip diğeri başlıyor. Ama ne yazık ki bu seferkinin saçmalığı baştan belli. Belki beni duymamışsındır. ELİMİZDE İTİRAFNAME VAR! Tekrar etmemi ister misin?”</p>

  <p>Yüz yüze daha iyi konuşabileceklerini uman Gurney telefonu kapatıp saklandığı ağaçlık alandan çıkıp - hemen ardından da aptalca bir şey yaptığı hissine kapılarak - öfkeli yüzünde zerre kadar ikna edilebilirlik emaresi görünmeyen Kline’a doğru yürümeye başladı.</p>

  <p>“Bak, Sheridan, ne demek istediğini çok iyi anlıyorum,” diye başladı Gurney mümkün olduğunca alttan almaya çalışarak. “Düşündüğüm sadece…”</p>

  <p>On iki silindirli dev bir motorun kükreyen sesiyle sözü yanda kaldı. Bu Marv Gelter’ın yaklaşan kırmızı Ferrari’sinin sesiydi.</p>

  <p>Kline, Gelter’ı gördüğü an Gurney’e elinin tersiyle çekil şuradan der gibi bir hareket yapıp hızlı adımlarla Ferrari’ye doğru yöneldi. Gelter aracından inince aralarında asık yüzlerle kısa süreli bir konuşma geçti. Kline bir şey açıklamasına eliyle evi gösterdi. O esnada Gelter, Gurney’in de orada olduğunu fark edip Kline’ı arkasından bakakalmış halde bırakarak ona doğru yürümeye başladı.</p>

  <p>Adamın gülümseyişi ses tonu kadar abartılıydı. “Zaman geçiyor, dostum. Bana bir yanıt borçlusun. Umarım doğruyu seçmişsindir.”</p>

  <p>Gurney adamın bu aşırı ilgisine basit bir omuz silkmeyle karşılık verdi. “Aslına bakarsanız benden doğru dürüst aday olmaz. Bir de seçilirsem berbat bir başsavcı olurum.”</p>

  <p>“Hah! Bu tam da seçildiğinde yapacağın konuşma işte. İsteksiz kahraman. Hiçbir sahtekarlığı yok. Açık sözlü. Tıpkı alçakgönüllü bir astronot misali. Ne büyük bir vasıf! Ama bunun farkında bile değilsin. Oysa ne kadar olağanüstü bir nitelik.”</p>

  <p>Gurney daha net sözlerle teklifi kabul etmediğini ifade etme fırsatı bulamadan, büyük uydu antenli bir canlı yayın aracı alana girdi. Hemen arkasında da büyük bir Chevy SUV vardı. Her iki aracın üzerinde kırmızı-beyaz ve mavi harflerle geniş bir tanıtım ibaresi yer alıyordu.</p>

  <hr class="gecis"/>

  <div class="yasla-orta">
    <p>RAM TV</p>

    <p>HABER NEREDEYSE</p>

    <p>BİZ ORADAYIZ</p>

    <hr class="gecis"/>
  </div>

  <p>Stacey Kilbrick SUV’dan inerken Kline da onu karşılamak üzere hızlı adımlarla o tarafa yöneldi.</p>

  <p>“Sirk zamanı,” dedi Gelter. Gurney’e göz kırpıp Kline’la Kilbrick’in yanına yöneldi.</p>

  <p>Rüzgar biraz sertleşmişti. Gurney başını kaldırıp gökyüzüne bakınca batı yönünde yoğun bulutların toplandığını gördü. Kararan gökyüzünün ortama kattığı ürpertici görünüm Gurney’in huzursuzluğunun artmasına neden oluyordu. Dahası hiç kimsenin bu duygusunu paylaşmıyor gibi görünmesi bu hissin daha da pekişmesine yol açıyordu.</p>
</body>
</html>