<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>12</h1>

  <p>Kim Steele evin önündeki dar yolda beklerken Gurney kazı alanından getirdiği traktörüyle kadının arabasını çukurdan çekip, doğru istikamete dönük olacak şekilde yola çıkardı. White River’da yaşananlarla ilgileneceğine söz verdi. Gitmek üzere elini uzatıp tokalaşırken bir anlığına da olsa kadının keder sinmiş yüzünde bir gülümseme belirir gibi olmuştu.</p>

  <p>Gurney arabanın güvenli bir şekilde kasaba yoluna doğru yöneldiğini görünce içeri girip bilgisayarında yeni bir dosya açtı. Buraya ezberindeki telefon mesajını yazdı. Sonra Jack Hardwick’i arayıp ona Kim’in anlattıklarının özetini geçtiği, sonra da ondan bağlantılarını kullanarak Dell Beckert ve yardımcısı Judd Turlock’la ilgili biraz daha derinlemesine araştırma yapmasını istediği bir sesli mesaj bıraktı. Buna ek olarak da Hardwick’e telefon mesajının kopyasını e-postayla yolladı.</p>

  <p>Sonra cep telefonunu alıp, şebeke sinyallerinin daha güçlü olduğu arka bahçeye çıktı. Kayıt fonksiyonunu devreye sokup Sheridan Kline’ın özel numarasını tuşladı.</p>

  <p>Kline telefonu, gerginliği pek de gizleyemeyen abartı derecesindeki samimi ses tonuyla, ikinci çalışta açtı. “Dave! Aramana çok sevindim. Hadi söyle, beraberiz, değil mi?”</p>

  <p>“Bu sizin davetinizi ne kadar doğru anladığıma göre değişir. Öncelikle neyi kabul ettiğimi bir dinleyin: Tam bir polis yetkisi, kimlik kartı, sizin soruşturma ekibinizdekiler kadar korunma, soruşturma özerkliği istiyorum. Sadece size rapor vereceğim. Karşılığında kıdemli dedektiflere ödenen standart saatlik ücreti talep ediyorum. Anlaşma açık uçlu olacak, her iki taraf da istediği an anlaşmayı feshedebilecek. Doğru anlamış mıyım?”</p>

  <p>“Bu konuşmayı kaydediyor musun?”</p>

  <p>“Bunun sizin açınızdan bir sakıncası var mı?”</p>

  <p>“Hayır, sorun değil. Anlaşmayı hazırlatırım. Bu öğleden sonra White River Polis Merkezi’nde KDYE toplantısı var. Yani Kriz Durumu Yönetim Ekibi toplantısı. Üç buçukta. Otoparkta üç on beşte buluşalım. Anlaşmayı imzalarsın, oradan da toplantıya birlikte geçer, hemen işe koyulmuş oluruz.”</p>

  <p>“Orada görüşmek üzere.”</p>

  <p>Gurney konuşmayı bitirdiği sırada kuşkonmaz tarhının yanındaki kümesten bir tavuk gıdaklaması geldi. Aradan onca zaman geçmesine ve tavukların böyle sesler çıkarmasının çok nadir mantıklı sebepleri olduğunu gayet iyi biliyor olmasına rağmen, her seferinde olduğu gibi irkilip tedirgin oldu. Kötü bir durum karşısında atılan çığlıkları andıran bu seslerin gerçekte herhangi bir tehlike durumuyla uzaktan yakından alakası yoktu.</p>

  <p>Yine de her şeyin yolunda olduğuna emin olmak maksadıyla kümese yöneldi.</p>

  <p>İri Rhode Island Red cinsi horoz kümesin ortasında köy hayatı tanıtımlarına yakışır nitelikteki duruşuyla etrafı süzüyordu. Oraya kadar gelince kümesi temizleyip, suyu, yemliği doldurması gerektiğini hatırladı.</p>

  <p>Madeleine sorumluluklarının çeşitliliğiyle mutlu olmasına karşın, Gurney farklı farklı görevler yüklenmeye pek de sıcak bakmazdı. Uzun zaman önce bir terapist, tanımlandığı her alanda aktif olma tavsiyesi vermişti. Eşine karşı bir koca, oğluna karşı bir baba, anne babasına karşı bir evlat, meslektaşlarına karşı bir dost, dostlarına karşı içten bir arkadaş olurken hep aktif olmalıydı. Kişinin yaşamının dengesiyle huzurunun bu yaşam öbeklerine aktif olarak katılmakla sağlanacağı hususunda ısrarcıydı. Gurney mantığını kavradığı bu öneriye karşı çıkmamıştı. Zaten yol gösterici bir prensip olarak ele alındığında bu önerinin gayet doğru olduğu açıktı. Ama iş bunu pratiğe dökmeye gelince, başarılı olamıyordu. İçerdiği tüm korkutucu yanları ve tehlikeleriyle dedektiflik mesleği ona yaşamının tek doğal yanı olarak gelirdi. Koca, baba, evlat, dost olabilmek ayrı ayrı çabalar gerektiren, hatta özel bir tür cesareti şart kılan durumlardı. Oysa katilin peşindeyken böyle şeylere ihtiyaç duymazdınız.</p>

  <p>Elbette yüreğiyle, iyi bir insan olmanın polis olmaktan çok daha fazla mana içerdiğini bilirdi. Ayrıca iyi bir hayat sürmek demek genellikle akıntıya karşı yüzmeye çalışma manası taşırdı. Üstelik terapistinin tekrarlamayı çok sevdiği bir söz şimdi zihninde yankılanır olmuştu. <i>Bir insanın en doğru şeyi yapacağı yegane an şu andır.</i> Böylece, görev ve sorumluluklarının verdiği mahcubiyet hissiyle kilerden süpürgeyi alıp kümese yöneldi.</p>

  <p>Toz toprakla, suyla, yemle uğraşıyor olmaktan kaynaklanan başarı hissinin verdiği enerjiyle kendine yapılması gereken bir başka bakım işi daha buldu. Arazinin üst kısmından geçen geniş patikadaki otların biçilmesi gerekiyordu. Bu aktivite, yabani nanelerin kokusunu ciğerlerine çekerken, masmavi gökyüzünün altında uzanan, el değmemiş yeşil tepelerin manzarasını en yukarıdan izleme fırsatı sunmasıyla gayet hoş zevkler vaat ediyordu.</p>

  <p>Patikanın sonunda göletin üzerinden kazı alanına uzanan küçük yola kadar geldi. Buradaki çimenler daha yavaş büyüyor olsa da, gelmişken buradaki otları da biçmeye karar verdi. Sık kiraz ağaçlarının altından geçip, kazı alanına dek ilerledi. Burada durup keşfettiği tarihi alana bakarken bir yandan da Thrasher’ın dişlerle ilgili yaptığı garip yorumu düşünüyordu. İçinden bir şeyler, bu konuyu zihninden uzaklaştırıp otları biçme işini bitirmesi gerektiğini hatırlatıyordu. Ama o an aklına gelen başka bir fikirle, buraya kadar gelmişken başka ilginç bir şeyler bulabilme ihtimalini de göz önüne alarak, birkaç dakika daha kalıp ilave bir küçük kazı yapmaya karar verdi.</p>

  <p>Küçük bir kepçe monte ettiği traktörü hâlâ evin yanındaydı. Ama kazı alanında bir kürek vardı. Ufak merdivenden aşağı inip, Thrasher’ın incelediği yerdeki taş duvarın alt kısmındaki toprağı kürekle diğer tarafa atmaya koyuldu. Topraktan başka hiçbir şeye rastlamadan bu şekilde çalışırken bir yandan da önemsiz şeyleri takıntı haline getirmeye başladığından endişeleniyordu. Sonunda otları biçme işine geri dönmeye karar verdi. Ancak son kez toprağa daldırdığı kürek bu kez sert bir cisme çarptı. İlk anda bunun sertleşip kuruyarak taşlaşmış kil olduğunu düşünse de yerden alıp üzerindeki toprağı temizleyince bunun paslı, kalın, kıvrımlı bir metal olduğunu gördü. Üzerine yapışan topraktan iyice arınınca bulduğu cismin, aşağı yukarı yedi-sekiz santim kalınlığında, bir köşesine kalın bir zincirin eklendiği, yuvarlak bir metal olduğunu anladı.</p>

  <p>Her ne kadar bu cismin çok farklı kullanım alanları olabileceğinin farkındaysa da özellikle belirli bir kullanım amacı ön plana çıkıyordu. Ucundaki zincirle bu cisim, yarısı kopmuş ilkel bir kelepçeye çok benziyordu.</p>
</body>
</html>