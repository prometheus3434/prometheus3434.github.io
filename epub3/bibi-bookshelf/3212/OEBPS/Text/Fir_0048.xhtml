<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>48</h1>

  <p>Bundan sonra hangi adımı atması gerektiğini bilemiyordu. Olayın dönüm noktasında olduğunu hissediyor, buradan ilerlemesi gerektiğini biliyordu. Bir türlü karara yaramayınca en azından kaçırdığı mesaj kalmaması için telefonunu kontrol etmeye karar verdi.</p>

  <p>Sadece tek bir mesaj vardı. O da <i>Savaş Alanında Bu Gece</i> programını seyrettiği sırada arayan Thrasher’a aitti. Dinleme ikonunu tıkladı.</p>

  <p>“Dedektif Gurney, ben Walter Thrasher. White River’da dur durak bilmeden gelişen korkunç olayların tüm zamanınızı aldığına hiç kuşkum yok. Ama yine de sizin cenneti andıran arazinizin çok daha dehşet verici tarihiyle ilgili bilgilendirme ihtiyacı hissettim. Vakit bulduğunuzda arayın. Bu arada size kazıya devam etmemenizi şiddetle öneririm. En azından ne bulacağınıza hazırlıklı oluncaya dek.”</p>

  <p>Gurney birden meraklanmış, aynı oranda da tedirgin olmuştu.</p>

  <p>Derhal Thrasher’ı aradı, adam açmayınca da telesekreterine not bıraktı.</p>

  <p>Kendisini White River konusuna dönmeye zorlayıp, ortaya çıkmayan sorulardan önce hangisine yoğunlaşması gerektiğine karar vermeye çabaladı. Aklına Rick Loomis’in buz kıracağıyla öldürülmesi gelince hastane listesini ve o listenin istifa etmiş ya da işten çıkartılmış personel isimlerini de içeren kısmına hâlâ bakmadığını hatırladı.</p>

  <p>Masasına geçip, listeyi içeren USB’yi bilgisayarına taktı. Birkaç saniye içinde Mercy Hastanesi’nin istifa etmiş-işten çıkartılmış personel kaydını da içeren genişletişmiş listesine ulaşmıştı. İsimlere, adreslere teker teker baktığında tanıdık tek bir isme rastladı. Ama bu isim ilgisini bir hayli çekmişti.</p>

  <hr class="gecis"/>

  <p class="yasla-orta">JACKSON, BLAZE L. 115 BORDEN CADDESİ WHITE RIVER, NY</p>

  <hr class="gecis"/>

  <p>İstifasının ya da işten çıkarılmasının nedenine dair dosyada bir ifade yer almıyordu, sadece üç ay önce, 12 Şubatta gerçekleştiği görünüyordu. Hakkında geri kalan bilgilerse adresiyle, ev ve cep telefonlarının numaralarından ibaretti.</p>

  <p>Bu bilgiyi kendi adres defterine yazdığı sırada Borden Caddesi ibaresi uzaktan bir çağrışım yapar gibi oldu. Bu adres tanıdık gelmişti. Ama nerede gördüğünü hatırlayamadı. Google Sokak Görüntüleme uygulamasını açıp adresi girdi ama kendisine aşina gelen herhangi bir şey tespit edemedi. Yeniden personel listesine dönüp adrese baktı. İşte o anda çağrışıma adresin fiziksel konumunun değil caddenin adı neden olmuştu. Bu adresi aynı dokümanın başka bir yerinde daha gördüğüne emindi.</p>

  <p>Halen çalışan personelin isim listesinin olduğu ana listeye dönerek isimlerle adresleri yavaşça gözden geçirmeye koyuldu. Sonunda Güvenlik, Onarım ve Bakım listesinde aradığını buldu.</p>

  <hr class="gecis"/>

  <p class="yasla-orta">CREEL, CHALISE J. 115 BORDEN CADDESİ WHITE RIVER, NY</p>

  <hr class="gecis"/>

  <p>İsminin karşısındaki ev telefonu Blaze Jackson’unkiyle aynıydı ama cep numarası farklıydı. Bu da onların en azından ev arkadaşı olduklarını düşünmesine neden oldu. Bundan çok daha fazlası da mümkündü elbette.</p>

  <p>Üstelik Chalise Creel adını da daha önce gördüğünü hatırlıyordu. Hastanenin yoğun bakım servisinde, Kim, Heather ve Madeleine’le birlikte ziyaretçi bölümünde bekledikleri sırada çöp kutularını boşaltmak için içeri giren badem gözlü kadının yaka kartında bu isim vardı. Bu kadın Rick Loomis’in yanına da kolayca erişebilirdi. Kadının orada bulunması gayet normal olduğu için de diğer personel onun varlığını sorgulamazdı.</p>

  <p>Ama Loomis’in beyin sapına buz kıracağının saplanması belli bir tıbbi bilgiyi gerektiriyordu. Bu da akla Creel’in olduğu kadar Jackson’ın da geçmişiyle ilgili sorular getiriyordu. Gurney’in, Jackson’ın hastanede ne iş yaptığını ve neden artık orada çalışmadığını öğrenmesi lazımdı. Jackson-Creel ilişkisi doğrudan Rick Loomis cinayetine bağlanabilir miydi? Jordan’la Tooker’a verilen ilacın kaynağı bu ikisinden biri miydi? Ve belki de en önemli soru, Jackson’la Creel, Judd Turlock ve Dell Beckert’la birlikte mi hareket ediyorlardı?</p>

  <p>Hastane bu soruların yanıtlarını araştırmak için en mantıklı yer gibi görünüyordu. Hastaneyi arayan Gurney’i önce otomatik yanıt sistemi karşılasa da birkaç tuşlamanın ardından İnsan Kaynaklarından Abby Marsh’a ulaşmayı başardı. Saat sekizi çeyrek geçiyor olmasına karşın kadın hâlâ ofisindeydi. Sesi de Gurney’in dosyayı ondan aldığı günkü kadar telaşlı geliyordu.</p>

  <p>“Evet?”</p>

  <p>“Abby, ben David Gurney. Merak ettiğim bir şey var da…”</p>

  <p>Kadın sözünü kesti. “Günün adamı.”</p>

  <p>“Anlayamadım?”</p>

  <p>“Kafeteryamızda televizyon var. Çabucak bir şeyler atıştırmaya geldiğimde bölge savcısının röportajını seyrettim. Sizin için ne yapabilirim?”</p>

  <p>“İki çalışanınızla ilgili bilgiye ihtiyacım var. Biri eski biri de şimdiki çalışanınız. Blaze Jackson ve Chalise Creel. Tanır mısınız onları?”</p>

  <p>“Jackson’i kesinlikle tanıyorum. Creel’iyse çok az. Sorun mu var?”</p>

  <p>“Ben de onu bulmaya çalışıyorum. Creel şu an çalışıyor mu?”</p>

  <p>“Bekleyin, bir bakayım… Tamam, işte burada. Çalışma listesine göre dört-on iki vardiyasındaymış. Yani, evet, şu an hastanede.”</p>

  <p>“Özür dilerim, tam anlatamadım. Yani şu an gerçekten hastanede olup olmadığını biliyor musunuz, diye sormuştum.”</p>

  <p>“Bunu bilgisayara bakıp söyleyemem ki.”</p>

  <p>“Ama onun şu an orada olup olmadığını söyleyecek biri mutlaka vardır, değil mi?”</p>

  <p>“Vardiya amiri bilir. Onu aramamı ister misiniz?”</p>

  <p>“Lütfen.”</p>

  <p>“Sizi biraz bekleteceğim.”</p>

  <p>“Teşekkür ederim, Abby.”</p>

  <p>Beş dakika geçti. Kadın telefona döndüğünde sesi bir hayli endişeliydi. “Chalise Creel bugün işe gelmemiş. Dün de. Haber de vermemiş. Vardiya amiri dün ona ulaşmaya çalışmış. Bugün yine aradığındaysa telesekreter mesaj kutusunun dolu olduğu uyarısını vermiş.”</p>

  <p>“Düzenli bir çalışan mıydı?”</p>

  <p>“Öyle görünüyor. Dosyasında hiç kırmızı ikaz işareti yok. Ama onu bu kadar ısrarla sorduğunuza göre endişelenmemizi gerektiren bir durum mu var acaba?”</p>

  <p>“Bunu söylemek için henüz çok erken. Onun Blaze Jackson’la aynı adresi paylaştığını biliyor muydun?”</p>

  <p>“Aynı adres mi?” Abby Marsh’ın sesindeki endişe katlanmıştı. “Evet. Ve ev telefonları da aynı.”</p>

  <p>Marsh bir şey söylemedi.</p>

  <p>Marsh’ın özel nedenlerden dolayı yanıt veremeyeceği bir soru olduğunu düşündüğü için Jackson istifa mı etti yoksa işten çıkartıldı mı diye sormak yerine benzer durumlarda dedektiflerin sık sık kullandığı varsayım yöntemine başvurdu. “Jackson işten çıkarıldığında herhangi bir tepki verdi mi?”</p>

  <p>“Ne gibi?”</p>

  <p>“Suçlandığı şeye itiraz etmek gibi?”</p>

  <p>“Elbette. Eczane güvenlik kameralarımızın görüntülerini gösterene kadar.”</p>

  <p>Gurney varsayım yöntemini sürdürmeye karar verdi. “Propofol mü çalmış? Ve midazolam?”</p>

  <p>“Kamerada propofol çaldığı açıkça görünüyordu. Ama midazolamın alındığını kanıtlamak zordur. Neticede istifa etmeyi kabul etti, biz de herhangi bir suçlamada bulunmadık. Buna gerek de yoktu. Propofol teknik olarak midazolam gibi kontrollü bir madde değildir. Bu yüzden de yasal takipten bir şey çıkmazdı. Ama bu bilgileri siz kimden aldınız?”</p>

  <p>Gurney, az önce siz söylediniz, dememek için kendini tuttu. Ama kadını kandırdığını söylemenin hiç kimsenin işine yaramayacağı ortadaydı. Ayrıca yaptığıyla gurur da duymuyordu. Bunun yerine geçiştirme mahiyetinde bir yanıt verdi. “Gerçekler bir şekilde duyulur.”</p>

  <p>Kadın duraksadı. “Neden Chalise Creel’i aradığınızı söyleyebilir misiniz?”</p>

  <p>Bu soruyu da ihtiyatla yanıtladı. “Rick Loomis saldırıya uğradığı sırada onun da yoğun bakım servisinde olma ihtimali var.”</p>

  <p>Abby Marsh’ın ölüm sessizliği, kadının kastedilen şeyi gayet iyi anladığını ortaya koyuyordu.</p>

  <p>Kadına yardımları için teşekkür edip telefonu kapattıktan sonra Gurney’in ilk yaptığı şey Creel’in ev ve cep numaralarını kontrol edip ikisini birden aramaktı. İki çağrı da telesekretere yönlendirilmiş, mesaj kutusu da dolmuştu. Bunun üzerine Jackson’ın cep numarasını tuşladı. Onun telefonu da telesekretere yönlendirilmişti. Aynı şekilde mesaj kutusu da doluydu. Sandalyesinde arkasına yaslandı, pencereden neredeyse tamamen karanlığa gömülmek üzere olan karşı tepelere baktı.</p>

  <p>Çam ormanının içlerinde bir yerde bir çakal sürüsü ulumaya başladı.</p>

  <p>Blaze Jackson’la Chalise Creel’in aralarındaki bağlantıyı düşünüyordu. Telefonlara neden yanıt vermediklerini, belki de bunu yapamayacak durumda olduklarını, Jackson’ın Mercy Hastanesi’nden ilaç çaldığı için işten çıkarılışını, Creel’in yoğun bakım servisine girme yetkisine sahip oluşunu düşünüp durdu.</p>

  <p>On beş dakikalık kararsızlığın ardından Torres’i aradı.</p>

  <p>“Mark, bakmamız gereken bir durum var.” Abby Marsh’la yaptığı konuşmayı özetleyip, ondan mümkün olduğunca çabuk bir şekilde Jackson’la Creek’in evlerine gitmesini istedi. “Eğer onlardan biri evdeyse orada tut. Ben de hemen çıkıyorum.” Arabayı hız limitinin üzerinde kullanıp eyalet yolunun White River çıkışından saptı ve GPS’inin verdiği talimatlar doğrultusunda kentin labirenti andıran tek yönlü sokaklarına daldı. Gittiği yerin Grinton mahallesindeki yıkık dökük bir bloğun ortasında olduğu ortaya çıktı.</p>

  <p>Yanan tek sokak lambasının ışığı altındaki Borden Caddesi’ne paralel 115 numara zarar görmemiş gibi görünüyordu. Oysa karşı tarafta yanan bina büyük hasar görmüştü. Torres’in Crown Victoria’sı gelmişti bile. Gurney de onun arkasına park etti.</p>

  <p>Arabadan indiğinde ıslak kül ve etrafa iyice sinmiş çürük kokusunu alarak irkildi. Sağında ve solundaki bitişik binalar gibi 115 numara da kasvetli görünen, dört kat meskenden oluşan, çelik kapılı bir yapıydı. Binanın ön tarafındaki yarı karanlık bahçede bir adamla bir kadın plastik katlanır sandalyelerinde oturuyordu. Kahverengi tenli, ufak tefek, cılız adamın kıvırcık saçları darmadağınıktı. Sarışın kadınsa bir hayli şişmandı. Hatta ilk anda insanda sanki şişirilerek bu hale getirilmiş izlenimi uyandırıyordu. Telefon ekranının ışığı yüzüne vuruyordu.</p>

  <p>Adam yaklaşan Gurney’e bakıp, “Aradığınız daire dördüncü katta,” dedi yüksek sesle. “Sizden önce gelen adam bir müddet kaldı yukarıda.”</p>

  <p>Gurney durdu. “Orada oturan kadınları tanıyor musunuz? Blaze Jackson’la Chalise Creel’i?”</p>

  <p>Adam sırıttı. “Herkes Bayan Lovely’yi tanır. Ünlü biri o.”</p>

  <p>“Peki ya Chalise?”</p>

  <p>“Chalise kimseyle konuşmaz.”</p>

  <p>“Onları son birkaç gün içinde hiç gördünüz mü?”</p>

  <p>“Sanmıyorum.”</p>

  <p>Gurney kadına döndü. “Ya siz? Dördüncü kattaki kadınları tanıyor musunuz?”</p>

  <p>Kadından soruyu duyduğuna dair en ufak bir tepki gelmedi. Adam katlanır sandalyesinde öne doğru eğildi. “Brenda sadece telefonunda olan şeyleri bilir.”</p>

  <p>Gurney başıyla onayladı. “Bu kadınların yakın zamanda misafirleri oldu mu, biliyor musunuz?”</p>

  <p>“Sürekli gelip giden dostları vardı.”</p>

  <p>“Başka?”</p>

  <p>“Birkaç gün önce kocaman arabasıyla bir adam geldi.” Gurney, Crown Victoria’yı gösterdi. “Bunun gibi bir şey mi?”</p>

  <p>“Daha uzun. Daha parlak. Kovboy adı gibi bir ismi vardı.”</p>

  <p>“Durango?”</p>

  <p>“Evet. Kesinlikle. Durango.”</p>

  <p>“Şoförü gördün mü?”</p>

  <p>“Beyaz bir adam. Penceremden gördüm.” Parmağıyla ikinci katı gösterdi.</p>

  <p>“Onu tarif edebilir misin?”</p>

  <p>“Ettim ya.”</p>

  <p>“Uzun boylu muydu? Kısa mıydı? Zayıf mıydı? Şişman mıydı?”</p>

  <p>“Ortalama boydaydı.”</p>

  <p>“Giysileri?”</p>

  <p>“Koyu renkti.”</p>

  <p>“Saçının rengi, uzunluğu?”</p>

  <p>“Siyah şapka vardı. Saçını görmedim.”</p>

  <p>“Ne zaman geldi buraya?”</p>

  <p>“Önceki gece olması lazım.”</p>

  <p>“Geldiği saati biliyor musunuz?”</p>

  <p>“Gece. Belki on ya da on bir.”</p>

  <p>“Yukarıda ne kadar kaldığını biliyor musunuz?”</p>

  <p>“Adam gece geldi. Tek bildiğim bu. Sabah araba gitmişti.” Gurney bir sonraki soruyu düşünüyordu ki adının seslenildiğini duydu. Başını kaldırdığındaysa Torres’in en üstteki açık pencereden aşağı baktığını gördü.</p>

  <p>“Dave, yukarı gelmen gerek!” Sesindeki gerginlik Gurney’e yukarı çıktığında kendisini neyin bekliyor olduğuna dair bir ipucu vermişti.</p>

  <p>Binaya girip basamaktan ikişer ikişer çıktı. Dördüncü kattaki dairenin kapısını Torres açık tutuyordu. Gurney gelince kenara çekilip onun küçük hole girmesine müsaade etti. Sonra Gurney’e bir çift lateks eldiven ve galoş uzattı.</p>

  <p>Gurney bir şey sormadan eldivenle galoşu giydi. Yanıtları birazdan alacağının farkındaydı.</p>

  <p>“Oturma odasındalar,” dedi Torres.</p>

  <p>Gurney holden içeri doğru yürürken gayet iyi bildiği ama hiçbir zaman alışamadığı mide bulandırıcı koku yoğunlaşıyordu.</p>

  <p>Kısa etekli, saten bluzlu, iki siyahi kadın oturma odasındaki kanepedeydi. Birbirlerine yaslanmışlardı. Sanki akşam için dışarı çıkmak yerine, çok sıcak bir muhabbetin orta yerinde uyuyakalmış gibi görünüyorlardı. Biraz daha yaklaşınca Gurney tenlerindeki ilk çürüme emarelerini gördü. Bunun yanında çürümeyle oluşan gazların etkisiyle cesetler şişmeye de başlamışlardı. Ama yüzleri hâlâ tanınacak durumdaydı. Soldaki yüzün RAM TV’deki <i>Savaş Alanında Bu Gece</i> programında gördüğü öfkeli kadına ait olduğuna şüphe yoktu. Sağdaki yüzünse yoğun bakım servisinin ziyaretçi bölümünde gördüğü badem gözlü temizlikçi kadına ait olduğunu sanıyordu.</p>

  <p>Bu durumdaki her cesette olduğu gibi burada da sinekler her taraftaydı. Özellikle de ağza, gözlere ve kulaklara yoğunlaşmışlardı. Ön taraftaki iki pencere ardına kadar açıktı. Pencereleri büyük bir ihtimalle kötü kokuyu bir nebze dağıtabilmek için Torres açmış olmalıydı.</p>

  <p>Kanepenin önündeki sehpanın üzerinde iki boş bardak, açık bir votka ve ahududu likörü şişesiyle parlak renkli iki cüzdan, birkaç tane de şırınga vardı. Gurney tamamı kullanılmış halde, boş sekiz şırınga saydı. Üzerindeki etikette önceden dolduruldukları ve propofol içerdikleri yazılıydı.</p>

  <p>“Blaze Lovely Jackson ve Chalise Jackson Creel,” dedi Torres. “En azından cüzdanlarındaki ehliyetlerinde öyle yazılıyor. Kardeş olabilirler.”</p>

  <p>Gurney başıyla onayladı. “Adli tabibe haber verdin mi?”</p>

  <p>“Thrasher yirmi beş dakika içinde burada olacağını söyledi. Yirmi dakika oldu bile. Garrett Felder’ı da aradım. O da yolda.”</p>

  <p>“Güzel. Evde dolaştın mı?”</p>

  <p>“Genel bir göz attım.”</p>

  <p>“İlgini çeken herhangi bir şey var mı?”</p>

  <p>“Aslında bir şey var.” Torres kanepenin karşısındaki duvara bitişik küçük bir masayı gösterdi. Gidip masanın en üst çekmecesini açtı. Bir top dosya kağıdının altındaki fermuarlı bir plastik poşet yirmi dolarlık banknotlarla doluydu. Gurney, bunların hepsi yirmi dolarsa, çantada en az üç bin dolar olduğunu tahmin etti. Kaşlarını çattı. “İlginç.”</p>

  <p>“Para mı?”</p>

  <p>“Plastik poşet.”</p>

  <p>“Poşet mi? Neden?..”</p>

  <p>Torres’in sorusu aşağıdaki caddede kapanan araba kapısının sesiyle yarım kaldı.</p>
</body>
</html>