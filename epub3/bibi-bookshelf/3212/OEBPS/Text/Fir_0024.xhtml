<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>24</h1>

  <p>Gloria Fenwick’in evinden dönen Torres, Gurney’e kadından öğrendiği bazı yeni bilgileri aktardı.</p>

  <p>Corolla’nın garajdan jet gibi çıkışı kadının ifadesiyle ‘tam bir düşüncesizlik örneğiydi.’</p>

  <p>O yıl mart ve nisan başında kar yağmış ama evin garaj yolu bir kez olsun temizlenmemişti.</p>

  <p>Ev sahiplerinin taşınıp evi kiracılara bırakmalarının aylar sonrasında bile ne bir cam açıldığını ne de içeride bir ışık yandığını görmüş.</p>

  <p>Ev sahiplerinin mektupları yeni adreslerine yönlendirilmiş olmalıydı. Kadının söylediğine göre çok hoş biri olan postacı bir kez olsun o eve uğramadığına göre kiracılara da hiç mektup gelmemişti.</p>

  <p>Evin bakımsızlığını, çimlerin biçilmeyişini Bluestone’da yaşayanlara bir hakaret olarak görüyor, bunu Grintonluların tipik pasaklılığı olarak değerlendiriyordu.</p>

  <p>“Ve,” diye ekledi Torres. “Araba konusunda da kesinlikle emin. Diğer taraftaki motosikletten bahseden adam emin mi gerçekten?”</p>

  <p>“Çok.”</p>

  <p>“Yani ikisi de bir araç konusunda kesinlikle eminler ve diğeri hakkında hiçbir fikirleri yok. İlginç.”</p>

  <p>Gurney bunun üzerine biraz düşündü. “O kadar da ilginç değil. Tetikçinin bulunduğu evde yatak odası arka kapının yanında, oturma odasıysa ön tarafta. Fenwick’le Vitter’ın evlerinin şekli de aynı. Vitter motosiklet sesi duyduğunu söylüyor. Sesi tetikçinin bulunduğu evin arkasına denk gelen banyo penceresinden duymuş. Gloria Fenwick ise oturma odasının penceresindeymiş. Araba eve kadının bulunduğu taraftan girmiş. Yani her ikisi de en yakınlarından gelen sesi duymuşlar.”</p>

  <p>Torres pek ikna olmamıştı. “Vitter’ın arabayı duymamış olabileceğini anlarım. Ama motosiklet çok ses çıkartır. Kadının duymuş olması gerekmez miydi?”</p>

  <p>“Teorik olarak evet. Ama diyelim ki arabayla motosiklet evden bir ya da iki dakika arayla çıkmış olsunlar. Kadının araba gittikten sonra hâlâ pencerede beklediğini hiç sanmıyorum. Büyük bir ihtimalle pencereyi kapatmış bile olabilir. Birkaç dakika sonra arka taraftan gelen bir sese dikkat etmesinin manası yok ki.”</p>

  <p>“Tamam da en azından duymuş olamaz mı?”</p>

  <p>“Sesleri duyarız ama bizim için önemleri yoksa beynimiz onları yok sayar. Tıpkı çöp kutusuna giden e-postalar gibi. Bugün buraya gelmeden önce belki binlerce ses duymuşsunuzdur. Evde, yolda, aşağıda Oak Caddesi’nde. Ama bahse girerim onların en fazla birkaç tanesini hatırlıyorsunuzdur.”</p>

  <p>“Bu doğru olabilir ama…”</p>

  <p>Sözü kalın bir kadın sesiyle kesildi. “İkinizden birinin biraz zamanı var mı?”</p>

  <p>Bu araştırdıkları evin ön kapısında beliren, kanıt toplama ekibinin diğer üyesi Shelby Towns’un sesiydi. Yüzündeki piercingler güneşte parıldarken üzerindeki beyaz tulumu tişörtünün önündeki ERKEKSİ yazısını kapatmıştı.</p>

  <p>“Garrett içeride daha bir saatten fazla kalması gerektiğini söyledi,” dedi onlara doğru yürürken. “Benim de inceleme tablosu oluşturmam gerek. Birlikte çalışan iki kişi bir işi tek başına çalışandan dört kat daha hızlı yapar. Ne dersiniz?”</p>

  <p>Saatine bakan Torres, komşularla konuşması için görevlendirdiği adamlarıyla görüşmeye geç kaldığını söyledi.</p>

  <p>Gurney ise yardım etmeyi kabul etti. Bunu yardımseverlik ruhuna sahip olmaktan ziyade olay yerinde her zaman hissettiği merak duygusunun etkisiyle istemişti.</p>

  <p>Kadın olay yeri inceleme minibüsünü gösterdi. “Tulumlar, eldivenler, galoşlar hemen kapının yanında. Bunu daha önce yaptınız, değil mi?”</p>

  <p>Gurney daha ağzını açamadan Torres atıldı. “Tanrım, Shel şu an NYPD tarihine rekor sayıda cinayeti çözerek geçmiş bir adamla konuşuyorsun. Bizim tüm ekibin toplamından bile daha fazla olay yeri görmüş olması muhtemel.” Crown Victoria’ya yöneldi. Aracı çalıştırıp gözden kayboldu.</p>

  <p>Shelby Towns, Gurney’i şöyle bir süzdü. “Rekor sayıda cinayet dedi. Doğru mu?”</p>

  <p>“Bunları söyleyerek bana bir madalya verdiler. Ama doğru olup olmadığına dair bir fikrim yok.”</p>

  <p>Kadının iri gözlerindeki bakışlar Gurney’in kahkahayı basmasına neden oldu. Komik olan ne diye sormasına fırsat vermemek için de hemen ne yapmasını istediğini sordu.</p>

  <div style="margin-top:5%"></div>

  <p>Arka bahçe evin en fazla iki katı genişliğindeydi. Ama evden ve bitişikteki garajdan aşağı doğru yaklaşık otuz metre kadar uzanıyordu. Sonrasında da aşağıdaki caddeye doğru yaklaşık on beş metrelik yabani otların, dikenlerin sardığı bir alan daha vardı.</p>

  <p>Birlikte çalışarak yarım saat içinde kısmen çimenliği çoğunlukla da yamacı kaplayan altmış metrelik bir alanı belirlediler. Bölgeyi dikkatle gözden geçirmek de bir yarım saatlerini daha aldı.</p>

  <p>Shelby’nin tablet bilgisayarıyla fotoğrafladığı keşifleri arasında bir UTV’ye ait gibi görünen lastik izleri de vardı. Bu izler garajın arkasındaki çıplak topraktan başlayıp çimenliğe ulaşıyor oradan da yamaçtan aşağı, caddeye doğru iniyordu. Böylece Hollis Vitter’ın iddiası doğrulanmış oluyordu. Ayrıca garajın arkasında, lastik izlerinin yanında bot izleri vardı. Aynı izler aşağıda yamacın bittiği yerde de vardı. Bu da sürücünün aşağı inip, caddeye çıkmadan önce trafiği kontrol etmiş olabileceğini düşündürüyordu.</p>

  <p>Gurney yamaçtaki otların arasında bir tükenmez kalem gördü. Shelby, Gurney dokunmadan önce fotoğrafını çekti. Sonra Gurney üzerindeki izlere zarar vermemeye çalışarak kalemi kanıt poşetine koydu. Poşetin üzerindeki, bulunan nesnenin yeri ve tarihi etiketini doldurmaya çalıştığı esnada telefonu çaldı. Ama açana kadar telesekreteri devreye girdi.</p>

  <p>Mesaj anlaşılamayacak kadar kesik kesikti. Ancak üçüncü dinleyişinde arayanın Heather Loomis olduğunu, kadının hastaneye gelmesini istediğini anlayabildi. Bunun nedeni anlaşılmıyorsa da derhal gelmesini istediği açıktı.</p>

  <p>Geri aradı ama telefon telesekretere yönlendirilmişti. Önce hastane telefonundan ona ulaşmayı denemeyi düşündü ama daha önceki deneyiminden bunun çok zaman kaybettirici olduğunu hatırladı. Er geç oraya gitmesi gerekeceğine göre bir an evvel yola koyulmanın en iyisi olacağına karar verdi.</p>

  <p>Shelby’ye durumu izah edip yamaçtan aşağı hızlı adımlarla inerek dört blok ileriye, Oak Caddesi’nde Loomisler’in evinin önüne park ettiği arabasına doğru yöneldi. Evin çevresindeki komşu kalabalığı dağılmıştı. Sarı polis bandıyla çimenlerin üzerindeki kararmaya yüz tutmuş kırmızı leke, burada olağandışı bir şeyler olduğuna dair geriye kalan yegane izlerdi.</p>

  <p>Outback’e binip, Heather’la birlikte gittiği yoldan hastaneye yöneldi. Mesai saatinin bitişiyle birlikte trafik şimdi daha yoğundu. Bu da ona biraz olsun düşünme fırsatı verdi. Akşamın çökmekte olduğu o anlarda içi bir yandan iyi hislerle dolmuş, bir yandan da endişeleri yoğunlaşmıştı.</p>

  <p>Endişelerinden oluşan listenin en başındaysa Loomis’in vurulmasıyla ilgili yürütülen soruşturma yer alıyordu. Loomis’in, teşkilattaki yozlaşmayla ilgili John Steele ile birlikte giriştikleri çabaları anlatmak üzere yola çıktığı sırada vurulmuş olması, bu konuda herhangi bir ilerleme kaydedilmesine büyük olasılıkla mani olmuştu. Belki de tam tersine, intikam arayışında olan başka birileri gün yüzüne çıkacaktı. Bu arada telefon operatöründe Loomis’in Gurney’i arayıp buluşmayı kararlaştırdıkları görüşmeyle onun sonrasında restoranı arayarak buluşma saatini değiştirdiği görüşmenin kaydı vardı. Eğer bu kayıtlara ulaşılır, garson kadın da Gurney’i teşhis ederse soruşturmaya konu olan bir kanıtı gizlemekle suçlanabilirdi.</p>

  <p>Onunla buluşma yönünde verdiği kararla ilgili düşüncelerini bir başka soru daha da karmaşık hale getiriyordu. Loomis’in canına kastedilmesinin nedeni bu görüşmeye engel olmak mıydı yoksa bu saldırıya diğer cinayetlerin intikamını herhangi bir polisi öldürerek alma isteği mi neden olmuştu? Gurney İkincisinin doğru olduğu kanaatindeydi.</p>

  <p>Gurney hastane otoparkına girip aracından indiğinde o gün ilk kez havanın serinlediğini fark etti.</p>

  <p>Binaya genişçe bir sütunlu girişten giriliyordu. Hemen yan tarafta bir RAM minibüsü çekilmiş, etrafına da bir grup toplanmıştı. İki kişi kameraların karşısında, ışıkların ayarlanmasını bekliyordu. Bunlardan biri kısa kırmızı etekli, beyaz bluzlu, <i>Savaş Alanında Bu Gece,</i> programında izlediği kadındı. Diğeriyse kusursuz dikilmiş, pirinç düğmeleri ışıldayan mavi üniforması içindeki Dell Beckert’tı.</p>

  <p>Minibüsün açık arka kapısından bir görevli seslendi. “Işık ve ses seviyesi iyi. Kayda ve göndermeye hazırız. Başlayın!”</p>

  <p>Muhabirin yüzündeki itici, bezgin ifade yerini hemen RAM TV’nin standardı olan, dünyanın içinde bulunduğu durumdan büyük endişe duyduğunu ortaya koyan, sahte yüz ifadesine bıraktı. Elinde kablosuz bir mikrofon tutuyordu. “Ben Stacey Kilbrick. New York, White River, Mercy Hastanesi’ndeyiz. Burası evinin ön bahçesinde bir tetikçi tarafından vurulan dedektif Rick Loomis’in ölümle pençeleştiği yer. Bu küçük kentte giderek artan gerginliğin ulaştığı son nokta işte bu. Yanımda az önce hastaneden çıkan Şef Dell Beckert var. Bize ne söyleyebilirsiniz, Şef?”</p>

  <p>Beckert’ın yüzünden müthiş bir kararlılık ifadesi akıyordu. “İlk olarak, izin verirseniz bizi izleyen herkese White River’daki gergin durumun kontrol altına alındığını söylemek istiyorum. İkinci olarak da bu tertemiz sicilli, topluma hizmet için çalışan, iyi polisi öldürmeye çalışan aşağılığın kimliğinin tespiti ve yakalanması hususlarında çok hızlı ilerleme kaydettiğimizi belirtmek isterim. Üçüncü olarak da burada adaletin yerini bulacağının garantisini bizzat ben veriyorum. Kendi bencilce çıkarları uğruna şiddeti teşvik eden kandırılmış küçük bir grup azınlık mensubuna da şunu söylemek isterim: Kanun önüne çıkacaksınız. Hesap vereceksiniz. Son olarak dualarınızı dedektif Rick Loomis’ten esirgememenizi rica ediyorum. Teşekkürler.”</p>

  <p>Kilbrick soru sormaya yeltense de Beckert hızlı adımlarla giriş sütunlarından birinin yanındaki, motoru rölantideki lacivert Ford Explorer’a yöneldi. Muhabir kameraya döndü. “Ben Stacey Kilbrick, Mercy Hastanesi. Gelişmelerle birlikte olacağız. Bu arada sevgili seyirciler, lütfen dualarınızı esirgemeyin.”</p>

  <p>Kamera ışığının sönmesiyle birlikte kadının itici, bezgin ifadesi geri döndü.</p>

  <p>Gurney hastane girişine yöneldi.</p>

  <p>Her ne kadar binanın dış görünüşü polis merkezininki gibi 1960’ların o kasvetli halini yansıtıyor olsa da içerisi hastane ortamının yaratacağı stresi azaltmak amacıyla yumuşak ışıklarıyla, renk ve dekorasyon tercihiyle daha yenilikçi bir tarzda elden geçirilmişti. Hafif kavisli, kiraz ağacı kerestesinden yapılma danışma masasının arkasında üç güler yüzlü orta yaşlı görevli vardı.</p>

  <p>Gurney’i şık giyimli, kar beyazı permalı, mavi gözlü bir kadın karşıladı. Gurney ona yoğun bakımdaki bir hastayı görmeye geldiğini söyledi. Kadın ilgiyle ve sesini fısıltı seviyesine indirerek, “Polis misiniz?” diye sordu.</p>

  <p>“Evet.”</p>

  <p>“Ben de öyle tahmin etmiştim. Giriş yasağı uygulanıyor ama siz zaten bunu biliyorsunuzdur. Medya mensupları çok…” Yüzünü sanki medya çalışanları binaya sızabilecek lağım suyuymuşçasına tiksintiyle buruşturarak sustu. Sonra yoğun bakım servisinin ikinci katta olduğunu söyledi ve asansörleri gösterdi. Sonra da hüzünlü bir ifadeyle, “Korkunç bir şey,” diye ekledi.</p>

  <p>İkinci katta asansörden iner inmez kendini bel hizasındaki demirlerle iç kısımdan ayıran bölmenin önünde buldu. Yan taraftaki tabelada yoğun bakım servisine girmeden önce cep telefonuyla diğer tüm elektronik aletlerin kapatılması gerektiği yazıyordu. Arka tarafta bilgisayar monitörlerinin, canlandırma cihazlarının ve serum askılarının olduğu hemşire odası görünüyordu. Diğer taraftaysa güzel bir hemşire yardımcısıyla sohbete dalmış, sırıtan bir polis memuru vardı.</p>

  <p>Tam ortadaki masada, kısa, jöleli saçlı, zayıf, genç bir adam Gurney’e baktı. Yaka kartında adının Bailey Laker olduğu yazılıydı. “Yardımcı olabilir miyim?”</p>

  <p>“Rick Loomis’i görmeye geldim. Ya da Bayan Loomis’i.”</p>

  <p>“Siz kimsiniz?”</p>

  <p>“Dave Gurney. Bayan Loomis gelmemi istedi.”</p>

  <p>Hemşire yardımcısının yanındaki polis sırıtmayı kesip Gurney’in yanına geldi. Parlak, pirinç isimliğinde adının C.J. Mazurk olduğu yazılıydı. Yüzünde karşısındakiyle ilgili karar vermeye çalıştığını ortaya koyan polislere has ifadesiyle, “Merhaba beyefendi,” dedi. “İsminiz ne demiştiniz?”</p>

  <p>Gurney kimliğini uzattı.</p>

  <p>Polis kimlik kartını alıp uzun uzun inceledikten sonra geri verdi. “Savcılıktan mı?”</p>

  <p>“Evet. Bayan Loomis beni bekliyor.”</p>

  <p>“Koridorun sonunda. Ziyaretçi bölümünde. Telefonunuzu kapatın.”</p>

  <p>Gurney söyleneni yaptı. Koridorun sonunda içinde kanepe ve sandalyelerle duvara monte edilmiş televizyonun olduğu bir oda vardı. Televizyonda bir meteoroloji kanalı açıktı. İçeri girdiğinde odanın diğer ucunda bir büfeyle kahve makinesi olduğunu gördü. Büfenin önündeki küçük masada da üç kadın oturuyordu. Heather Loomis, Kim Steele ve Madeleine.</p>

  <p>Kim’le karısını görmenin neden olduğu şaşkınlığı, defalarca tanık olduğu bir olguyu, polis eşlerinin zor durumlarda birbirlerine içgüdüsel bir şekilde kol kanat gerdikleri gerçeğini hatırlamasıyla hemen sona erdi. Heather’la Kim kocalarının dostluğu sayesinde zaten yalanlardı. Madeleine de Kim’e Gurney’in bu olaya müdahil olma kararını güçlendirecek derecede duygusal yakınlık hissetmişti.</p>

  <p>Herkesle selâmlaşıp masadaki dördüncü sandalyeye oturdu.</p>

  <p>“Kahve var,” dedi Heather büfeyi göstererek.</p>

  <p>“Belki sonra. Rick’le ilgili bir gelişme var mı?”</p>

  <p>“Durumunun stabil olduğunu söylüyorlar.”</p>

  <p>“Uyutuluyor,” dedi Madeleine sakin bir ses tonuyla. “Beyin basıncını azaltmak için. Böyle iyileşecek. Tıpkı trafik kazası geçiren arkadaşım Elaine gibi. O da birkaç hafta tedavi amaçlı uyutulmuştu. Şimdi sapasağlam.”</p>

  <p>Heather gözlerini kırpıştırıp zorlukla da olsa gülümsemeyi başardı. Kim uzanıp elini tuttu.</p>

  <p>Yaka kartında Chalise Creel yazılı, ağzıyla burnu toz maskesiyle örtülü, badem gözlü temizlik görevlisi kadın temizlik arabasını iterek odaya girdi. Kanepelerin, sandalyelerin arasından geçip çöp kutusunu arabasına dökerek boşalttı. Sonra da yeniden dışarı yöneldi.</p>

  <p>Heather, Gurney’e döndü. “Mesajımı aldınız mı?”</p>

  <p>“Çok anlaşılmıyordu ama beni görmek istediğiniz kadarını anladım.”</p>

  <p>Elini sweatshirtünün cebine sokup çıkardığı küçük bir not kağıdını Gurney’e uzattı.</p>

  <p>Kağıdın ortasına kargacık burgacık bir yazıyla bazı harflerle rakamlar yazılmıştı.</p>

  <p class="yasla-orta"><img alt="image_001" src="../Images/image_001.png"/></p>

  <p>Gurney yazılanlara bir süre baktı. “Bu ne?”</p>

  <p>“Rick’ten mesaj. Onu ambulansa bindirir bindirmez birtakım aletlere bağladılar. Bu sırada konuşmaya çalışıyordu. Görevliler anlayabiliyor muyum diye bana sordular ama anlayamıyordum. Hemşireden yazabileceği bir şey vermesini istedim. O da bana bu not kağıdıyla bir kalem verdi. Kalemi Rick’in eline yerleştirdim kağıdı da sedyenin üzerine koydum. Yattığı sırt üstü pozisyonda, yan bilinçsiz halde yazması çok uzun sürdü. Ama sonunda bunları yazdı.”</p>

  <p>Harfleri gruplandırmaya çalışan Gurney ilk denemesini yüksek sesle okudu. “To LDC<a id="footnote1"></a><sup><a href="../Text/Fir_0024.xhtml#bookmark1">1</a></sup> on üç bin yüz on bir. LDC kısaltmasının sizin için bir manası var mı? Ya da rakamların? Belki para miktarı filandır?”</p>

  <p>Kadın başını iki yana salladı.</p>

  <p>“Belki de harfleri başka şekilde gruplandırmalıyız: ‘Told C’<a id="footnote2"></a><sup><a href="../Text/Fir_0024.xhtml#bookmark2">2</a></sup> on üç bin yüz on bir.”</p>

  <p>Heather yine başını iki yana salladı.</p>

  <p>“Belki de rakamları posta kodu gibi tek tek okumalıyız.”</p>

  <p>“Öyle de olsa bana bir anlam ifade etmiyor.”</p>

  <p>“Bir anlamı olmalı,” dedi Kim. “Senin bilmeni istediği bir şey.” Gurney bu mesajın yaralanmış bir beynin hezeyanından başka bir şey olmayabileceği ihtimalini düşünse de Heather’la Kim için bunun son derece önemli olduğu açıktı. O da onların bu umudunu kırmak niyetinde değildi.</p>

  <p>“Not bende kalabilir mi?” diye sordu Heather’a.</p>

  <p>Kadın başıyla onayladı. “Bana kalırsa zaten Rick bunu size yazmış olmalı.”</p>

  <p>“Tanrı’ya o aşağılık herifi yakalaman için dua ediyorum,” dedi Kim. Gözleri öfkeyle yaşardı.</p>

  <p>Kadının duygusal hali herkesi sessizliğe sürüklemişti.</p>

  <p>Sonunda Heather kontrollü bir ses tonuyla, “Dell Beckert buradaydı,” dedi.</p>

  <p>“Ne istedi?” diye sordu Gurney.</p>

  <p>“Başta Rick’in sağlığıyla ilgiliymiş gibi davrandı.”</p>

  <p>“Sonra?”</p>

  <p>“Rick’in kaç tane telefonu olduğunu sordu.”</p>

  <p>Gurney bir hayli huzursuz olmuştu. “Siz ne dediniz?”</p>

  <p>“Ona Rick’in emniyetin verdiği bir Blackberry’si bir de iPhone’u olduğunu söyledim. Bir de ev telefonumuz var tabii.”</p>

  <p>“Başka bir şey bilmek istedi mi?”</p>

  <p>“Rick’in Siyahileri Savunma Birliği’nden ya da diğerinden, adı her neyse, Siyahilere Adalet Arayan Beyazlar gibi bir şeydi galiba, işte onlardan birileriyle görüşüp görüşmediğini sordu. Hani sözcüleri herkesin birbirine bağırdığı programlarda sık sık boy gösteriyor ya işte onlar. Adamın adı da sanırım Cory Payne’di. Polislerden nefret eden bir adam.”</p>

  <p>“Siz ne dediniz?”</p>

  <p>“Rick’in işle ilgili şeyleri bana anlatmadığını söyledim. Sonra Beckert bana… diğer olayı…” Duraksayarak Kim’e baktı.</p>

  <p>“Sorun yok. Devam et.”</p>

  <p>“Bana John Steele’i vuran silahın kullanıldığı apartman dairesiyle bir SSB üyesi arasında bağlantı olduğunu anlattı. Ve Rick’e ateş açılan ev için de SSB bağlantısı bulunmasının yüksek ihtimal olduğunu söyledi.”</p>

  <p>Gurney anlatılanları şöyle bir sindirip az önceki konuya döndü. “Rick’in Beckert’a bildirdiğiniz şu telefonlardan hangisiyle beni ya da restoranı ya da buluşmaya gelmek isteyen diğer kişiyi aradığını biliyor musunuz?”</p>

  <p>“Hiçbiriyle. Rick’in benim bahsetmediğim dördüncü bir telefonu daha vardı. İsme kayıtlı olmayan kontörlü bir hat. John’la üzerinde çalıştıkları konuyla ilgili görüşmeleri hep o hattan yapardı.”</p>

  <p>“Peki o dördüncü telefon şu an nerede?”</p>

  <p>“Rick onu saklı tutardı. Tek bildiğim hiçbir zaman evde bırakmadığı. Ve Beckert’ın o telefonu almasını da asla istemezdi.”</p>

  <p>Gurney bencilce bir rahatlama hissetti. Gizli telefon Loomis’le yaptığı görüşmenin tek somut kanıtıydı. Ve gizli kaldığı müddetçe de böyle bir görüşmeye kalkıştığını rapor etmemesinin başını ağrıtma ihtimali çok düşüktü. Acaba ne kadar iyi saklamıştır diye düşündüğü sırada kısa boylu, esmer tenli, yeşil doktor önlüklü bir adam odaya girdi. Plastik yaka kartında Dr. P. W. Patel yazıyordu.</p>

  <p>“Bayan Loomis?”</p>

  <p>Kadın gözlerinde büyük bir korkuyla ona döndü.</p>

  <p>“Size kötü haber getirmedim,” dedi hafif aksanlı sesiyle. “Sadece birkaç dakika sonra kocanızı bir beyin filmi daha çekmek üzere radyolojiye götüreceğimizi söylemek için geldim. Beyin cerrahımız bir film daha istedi. Endişelenmenize gerek yok, bu normal bir durum. Eğer siz ve arkadaşlarınız hastayı radyolojiye götürülmeden görmek isterseniz şimdi girmeniz lazım. Anladınız mı?”</p>

  <p>Heather başıyla onayladı. “Durumunda bir değişiklik var mı?”</p>

  <p>“Yok ama bu kötü bir şey değil. TBY durumlarında beklemek gerekir.”</p>

  <p>“TBY?”</p>

  <p>“Travmatik beyin yaralanması. Bekleyip kafa içi basıncını izlememiz gerek. Çünkü şakak kemiğinde hasar var. Kurşun asıl beyin bölgesine zarar vermediğinden büyük olasılıkla bu noktada bir sorun olmayacak. Ama bekleyip göreceğiz.”</p>

  <p>Heather ne yapacağını bilmez halde başını salladı. “Teşekkür ederim.”</p>

  <p>“Rica ederim, Bayan Loomis. Belki de güzel haberler çok da uzakta değildir. Ama şimdi kocanızı birkaç dakikalığına görmek istiyorsanız…”</p>

  <p>“Tamam, anladım.”</p>

  <p>Doktorun odadan çıkmasının ardından Madeleine, Heather’a, “Bizim de seninle gelmemizi ister misin?” diye sordu.</p>

  <p>Kafası karmakarışık haldeki Heather boş boş baktı. Sonra, “Evet. Yani bilmiyorum. Evet, gelin,” dedi. Ayağa kalkıp kapıya yöneldi. Bu sırada dizini sehpaya biraz da sertçe çarptığının farkına bile varmamış gibiydi.</p>

  <p>Onu Kim, Madeleine ve Gurney sırasıyla izleyip koridorda ilerlediler. Sonra da polisle hemşire yardımcısının sohbetlerini sürdürdükleri hemşire odasının önünden geçtiler. Hemşire odasının arka tarafında her birinde çeşitli görüntüleme cihazlarıyla çevrelenmiş ileri teknoloji ürünü bir hastane yatağı bulunan cam kapılı bölmeler yer alıyordu.</p>

  <p>Bu bölmelerden yalnızca biri doluydu. Dört ziyaretçi koridorda ilerledikleri gibi tek sıra halinde cam kapının önüne geldi. Gurney durduğu yerden yatakta başı büyük bir bandajla, yüzünün büyük bir kısmı oksijen maskesiyle kaplı, yatağın yanındaki aletlere hortumlarla, tüplerle bağlı yatan birini görüyordu. Savunmasız görünüyor, bu haliyle kim olduğu dahi anlaşılmıyordu.</p>

  <p>Uzun boylu bir hemşire Heather’a yaklaştı. “Buradaki işleyişi biliyorsunuz zaten. Ama arkadaşlarınız için bir kez daha tekrar edeyim. Lütfen bu cam kapıların arkasındaki hiçbir şeye dokunmayın. Özellikle de hastaya ve hastaya bağlı olan cihazlara. Sensörler çok hassastır. Alarmlar hemen devreye girer. Tamam, değil mi?”</p>

  <p>Heather herkes adına cevap verdi. “Elbette. Teşekkürler.”</p>

  <p>Ona doğru yaklaşan hemşire, usulca, “Kocanızdan çok daha kötü halde olup sonunda iyileşen çok insan gördüm,” dedi.</p>

  <p>Heather sürgülü cam kapıyı açıp kocasının yanına gitti. Kim de bir adım atıp eşlikte durdu. Madeleine dışarıda kaldı. Gurney de arkasında.</p>

  <p>Heather’ın Rick’le özel olarak ilgilenme isteği Gurney’e orada olmaması gerektiğini düşündürmüştü. Kısa süre sonra aynı hisse kapıları Kim de bölmeden dışarı çıktı. Madeleine’in kulağına, “Belki onu yalnız bıraksak daha iyi olur,” diye fısıldadı.</p>

  <p>Madeleine başını sallayarak onayladı. Tam o sırada da Heather’ın yatağın başucunda eğilip, işaret parmağının ucuyla Rick’in elinin üzerine dokunduğunu gördü.</p>

  <p>“Burada seninleyim,” dedi. “Yanı başındayım.”</p>

  <div style="margin-top:5%"></div>

  <p>Gurney yoğun bakım servisinden çıkmak üzereyken polisle hemşire yardımcısının samimiyeti iyice artırdıklarını gördü. Hemşire odasının önünde durdu.</p>

  <p>“Bakar mısınız, memur bey? Gelebilir misiniz?”</p>

  <p>Polis yüzüne baktı.</p>

  <p>“Bir saniye gelin lütfen.”</p>

  <p>Hemşire yardımcısı bir kaşını kaldırıp arkasını döndü, söylenerek biraz uzaklaştı.</p>

  <p>Polis Gurney’e yaklaştıkça daha sert bir ifadeyle bakıyordu. “Ne oldu?”</p>

  <p>“Sanırım burada olmanızın nedeni Rick Loomis’i korumak, değil mi? Onu kimden koruduğunuza dair bir fikriniz var mı?”</p>

  <p>“Bu da ne demek şimdi?”</p>

  <p>“Sanırım onu medya saldırısından koruduğunuzu düşünüyorsunuzdur. Muhabirlerin girmesine, fotoğraf çekmesine ya da Loomis’le konuşmaya kalkışılmasına mani olmak için. Haklı mıyım?”</p>

  <p>Adam gözlerini kısarak, “Yani?” dedi.</p>

  <p>“Bakın, medya budalaları burada karşılaşabileceğiniz sorunların en önemsizi. Bu vurulma olayıyla ilgili bilmeniz gereken bir şey var. Kamuoyuna Loomis’in polis olduğu için radikal siyahiler tarafından vurulduğu açıklandı. İşin aslı şu ki, başka bir sebepten vurulmuş olabilir. Biri onun ölmesini istemiş olabilir. Bunu da herhangi bir polisi öldürmek için değil, bizzat onu öldürmek için yapmış olabilirler. Eğer bu doğruysa onun canına kastedilebilecek başka bir girişim daha olabilir. Her an. Burada bile.”</p>

  <p>“Bu bilgileri nereden alıyorsunuz siz?”</p>

  <p>“Bu önemli değil. Önemli olan sizin buradaki durumu kavramış olmanız.”</p>

  <p>Polis dudaklarını büzüp bariz bir şüphecilikle başını salladı. “Adım ne demiştiniz?”</p>

  <p>Gurney adını tekrar söyledi. “Nöbet değişiminde bu anlattıklarımı yerinize gelene de söyleyin. O da neden burada olduğunu bilsin.”</p>

  <p>Gurney polisin yüzündeki ifadeden söylediklerinin nöbet değişiminde diğer polise aktarılıp aktarılmayacağına emin olamasa da kısa sürede Judd Turlock’un kulağına gideceğini sezmişti.</p>

  <p>Yoğun bakım servisinden çıkıp bekleme salonuna yöneldi. Madeleine de orada onu bekliyordu. Kim ise içerideki kanepelerden birine oturmuştu. Madeleine girmesi için kapıyı tutarken fısıldayarak, “Burada yapman gereken bir şey var mı?” diye sordu.</p>

  <p>Gurney omuz silkip, “Şu an için yapabileceğim her şeyi yaptım. Yani aslında aman aman bir şey yapmadım. Senin yapacağın bir şey var mı?” dedi.</p>

  <p>“Heather gece hastanede kalmamı istedi. Kim onunla kalacak. Bence benim de kalmam gerek.”</p>

  <p>“Burada, yoğun bakım servisinde mi?”</p>

  <p>“Yan tarafta bir yer var. Mercy Ziyaretçi Oteli. Aileler ve hasta yakınları için. Onların yanında olmak istiyorum.”</p>

  <p>“Benim de kalmamı ister misin?”</p>

  <p>“Aslında evet ama sanırım Heather’la Kim senin bir an evvel Rick’in mesajının anlamını <i>araştırmaya başlamanı</i> isterler.”</p>

  <p>“Yarın kliniğe gitmen gerekmiyor mu?”</p>

  <p>“Bu gece Gerry’yi arayacağım. Yerime o gider, gidemezse de birini bulur.” Yanağına dokundu. “Arabayı dikkatli kulları. Herhangi bir gelişme olursa ararım.”</p>

  <p>Gurney hareketlenmeden öylece duruyordu.</p>

  <p>Madeleine başını eğip onu uzun uzun süzdü. “Söylemediğin bir şey var, değil mi? Ne?”</p>

  <p>“Senin burada kalmanı istemiyorum.”</p>

  <p>“Neden?”</p>

  <p>“Loomis’i öldürmeyi bir kez daha deneyecekler gibi geliyor.”</p>

  <p>“Burada mı?”</p>

  <p>“Mümkün.”</p>

  <p>“Yüksek ihtimalle mi?”</p>

  <p>“Bilmiyorum. Sadece böyle bir ihtimalin olması beni korkutuyor. Senin böyle bir ortamda kalmanı istemiyorum.”</p>

  <p>Madeleine minik bir kahkaha atıp, başını iki yana salladı. “Ben çok daha zor koşullarla karşı karşıya geldim. Tanrı bilir kaç kez hem de. Klinikte tacize uğramış kadınlar için açılan sığınma evinde çalıştığım dönemlerde neredeyse her gün birbirinden korkunç tehditler alırdık. Sonra yine sıradan bir olay daha vardı, hatırlar mısın? Hani biri bizim mültecilerin yerlerini değiştirmeyi planladığımızı sanıp üzerimize yangın bombası atmaya kalkmıştı?”</p>

  <p>“Yinede…”</p>

  <p>“Sözünü ettiğin bu <i>ihtimal</i> Heather’ı da Kim’i de buradan ayrılmaya ikna etmeye yetmez. Ben de yapmam gereken en doğru şeyin burada onlarla kalmak olduğunu düşünüyorum.”</p>

  <p>“O zaman ben de kesinlikle…”</p>

  <p>Madeleine sözünü kesti. “Bir şüphe uğruna burada kalmayı düşünme bile. Kendini bir soruşturmaya dahil ettirdin. Git işini yap. Ben de kendiminkini yapayım. Ciddiyim. Sana güvenen insanlar var. Bizi merak etme. Şu Romeo bozuntusunun gözlerini hemşirelerden ayırıp tüm dikkatini yabancılara yöneltmesini de sağlayacağım, söz.”</p>

  <p>Gurney gönülsüzce razı oldu. Bir yandan da içinden keşke kendimi daha rahat hissedebilsem diye geçiriyordu.</p>

  <p>Madeleine yanağına bir öpücük kondurdu.</p>

  <hr class="line"/>

  <p><a id="bookmark1"></a><a href="../Text/Fir_0024.xhtml#footnote1">1</a></p>

  <p>To LDC: LDC’ye anlamına gelir. (Çev. N.)</p>

  <p><a id="bookmark2"></a><a href="../Text/Fir_0024.xhtml#footnote2">2</a></p>

  <p>Told C: C’ye söyledim anlamına gelir. (Çev. N.)</p>
</body>
</html>