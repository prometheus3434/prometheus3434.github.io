<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>50</h1>

  <p>Gurney, White River’dan eve döndüğünde saat gece yarısını geçmişti. Arabasını yan kapının önüne park etti. O sırada daha önce birçok kez düşündüğü gibi, eve kapalı bir garaj eklemenin gayet mantıklı olacağını bir kez daha aklından geçirdi. Madeleine de zaman zaman bunu hatırlatırdı. Birlikte çalışarak yapabilecekleri şeylerden biri bu olabilirdi. Olay sonuca bağlanınca bunu daha ciddi düşünmeye karar verdi.</p>

  <p>Eve girmeden önce ay ışığında arabasının yanında biraz durup, birkaç saat önce burnuna dolan ölüm kokusunun panzehiri olarak toprağın o tatlı kokusunu içine çekti. Ama etrafı yüksek tepelerle çevrili Walnut Crossing geceleri White River’dan daha serin olurdu. Zaten çok geçmeden başlayan titreme onu içeri girmeye ikna etmişti.</p>

  <p>Yoğun günün gerginliğine rağmen hemen yatmaya karar verdi. Gözlerini kapatıp biraz dinlenebilmeye çalıştı. Madeleine uyuyordu. Ama yatağa girdiğini fark edip, mırıldandı. “Gelmişsin.”</p>

  <p>“Evet.”</p>

  <p>“Her şey yolunda mı?”</p>

  <p>“Aşağı yukarı.”</p>

  <p>Söylenileni anlaması için biraz zaman geçmesi gerekti.</p>

  <p>“Kötü giden bir şeyler mi var?”</p>

  <p>“Şu White River olayı giderek zıvanadan çıkıyor. Senin politik eylem grubu toplantın nasıldı?”</p>

  <p>“Aptalca. Sabah anlatırım.”</p>

  <p>“Tamam. İyi geceler.”</p>

  <p>“İyi geceler.”</p>

  <p>“Seni seviyorum.”</p>

  <p>“Ben de.”</p>

  <p>Birkaç dakika kadar sonra soluklarının yumuşak ritmi Madeleine’in uyuduğunun göstergesiydi.</p>

  <p>Açık pencereden gümüşi ay ışığında siluet halinde seçilen ağaçlara bakarken düşünceleri Dell Beckert’la Blaze Jackson’ın ilişkisine yoğunlaşmıştı. Blaze Jackson ekip toplantılarında birkaç kez önemli bilgi kaynağı olarak gösterilen isimsiz muhbir olabilir mi diye düşünüyordu. Beckert onu işbirliğine zorlamak için bir şey mi yapmıştı yoksa bu, kadının bilinçli bir tercihi miydi? Çantadaki para bir defalık bir iş için mi ödenmişti yoksa uzun zamandan beri devam eden bir anlaşmanın parçası mıydı? Bu elde edilen bir şeyin karşılığı olarak mı yoksa konuşmamayı garanti etmek için mi yapılmış bir ödemeydi? Jackson’ın fiziksel çekiciliği ve meşhur seks düşkünlüğü Beckert’la ilişkisinde rol oynamış mıydı? Yoksa aralarında sadece iş ilişkisi mi vardı?</p>

  <p>Peki, Rick Loomis’in nasıl bir bağlantısı vardı? Eğer Loomis’in canına kastedilen Poulter Caddesi’ndeki saldırının arkasında Beckert’la Turlock varsa o zaman hastanedeki nihai saldırının arkasındakiler de onlar olmalıydı. Beckert’la Jackson, Chalise Creel’i de ekiplerine dahil edip, ona buz kıracağının bir insanın beynine nasıl saplanacağını mı öğretmişlerdi?</p>

  <p>Poulter Caddesi’ni düşünmek Gurney’e Torres’ten izini sürmesini istediği bir konuyu hatırlattı. Suikastın gerçekleştiği iki evi kiraya veren emlakçı, kontratlarda adı yazan Jordan’la bizzat tanışmış mıydı yoksa anlaşma başka birilerinin aracılığıyla mı gerçekleşmişti?</p>

  <p>Torres, Gurney’e bu sorunun emlakçı tatilden döner dönmez yanıt bulacağını söylemişti. Gurney bu konuyu takip etme isteğiyle yanıp tutuşuyor diğer yandan bunu sabahın ikisinde yapmanın imkansızlığını da biliyordu. Bu durum, ya öyleyse diye bir süre yatakta dönüp durmasına neden oldu. Sonunda da huzursuz bir uykuya yenik düştü.</p>

  <p>Sabah dokuzda uyandığında gökyüzü masmaviydi. Açık pencerelerden Madeleine’in çimleri biçmeye başladığı duyuluyordu. İlk düşüncesi Acme Emlak’la görüşmeye çalışması gerektiği oldu.</p>

  <p>Bir türlü hatırlayamadığı emlakçının adını sormak için Mark Torres’i aradı.</p>

  <p>“Laura Conway,” dedi Torres. “Bu sabah onu aramam için telefonuma not almıştım. Şu an Kline’ı Jackson-Creel cinayetleriyle ilgili bilgilendirmek üzere ofise gidiyorum. Bu arada Blaze’le Chalise’nin kardeş oldukları onaylandı. Ayrıca Chalise’nin akıl sağlığı alanında yoğun bir geçmişi var gibi görünüyor. Araştırıyoruz. Laura Conway’e gelince. Eğer onunla kendin konuşmak istersen…”</p>

  <p>“İsterim. Numarasını verir misin?”</p>

  <p>Üç dakika sonra Laura Conway ona zaten kısmen duymayı beklediği şeyleri anlatıyordu.</p>

  <p>“Her şeyi Blaze Jackson halletti. Sanırım kendisi Bay Jordan’ın ticari temsilcisi falandı. Bridge Caddesi’ndeki daireyle Poulter’daki evi seçti.”</p>

  <p>“Ama her iki kontrat da Marcel Jordan tarafından imzalanmış?”</p>

  <p>“Doğru. Hatırladığım kadarıyla Bayan Jackson kontratları alıp ona götürüp imzalatıp geri getirmişti.”</p>

  <p>“Onun Siyahileri Savunma Birliği’ndeki etkin konumundan haberdar mıydınız?”</p>

  <p>“Siyasetle hiç ilgilenmem. Haberleri bile izlememeye çalışırım. Çünkü çok üzücü.”</p>

  <p>“Yani Marcel Jordan’la hiç tanışmadınız?”</p>

  <p>“Hayır.”</p>

  <p>“Konuşmadınız da?”</p>

  <p>“Hayır.”</p>

  <p>“Kefil talep etmediniz mi?”</p>

  <p>“Gerek görmedik.”</p>

  <p>“Normalde istemez misiniz?”</p>

  <p>“İsteriz. Ama o kiralamalar için gerek kalmamıştı.”</p>

  <p>“Niye?”</p>

  <p>“Her iki yerin kirası da peşin ödendi. Bir yıllık. Nakit.”</p>

  <p>“Bu size tuhaf gelmedi mi?”</p>

  <p>“Bazılan nakitle iş görmeyi sever. Böyle şeyleri sorgulamam.”</p>

  <p>“Hiç aklınızdan Bay Jordan’ın bu mülkleri kiraladığından haberi olmayabileceği geçmedi mi?”</p>

  <p>“Anlamadım. Neden bilmesin ki?”</p>

  <p>Gurney, bunu birileri John Steele ve Rick Loomis cinayetlerinin suçunu ona ve Cory Payne de dahil olmak üzere BDA’daki iş arkadaşlarına yükleyebilsin diye Jordan’ın Beckert-Turlock komplosunda tuzağa düşürülmüş olması olarak açıklayabilirdi. Adamın kontratların varlığından haberdar olmadığını öğrenmek onu hiç şaşırtmamıştı. Asıl ilgisini bu olayda da Blaze Jackson’ın parmağının olması çekmişti. Anlaşılan kadın en başından beri işin içindeydi.</p>

  <p>Telefonu kapattıktan sonra bir dakika kadar pencere kenarında oturup karşı tepelerde tomurcuklanan yabani kiraz ağaçlarını seyretti. Şimdi en büyük merakı Blaze Jackson’ın White River’daki cinayetlere hangi ölçekte katılmış olduğuydu. Acaba kadın işin beyni miydi yoksa sadece maşa olarak mı kullanılmıştı? Bunları zihninde evirip çevirirken gözüne gökyüzünde, ağaçların hemen üzerinde bir hareket takıldı. Kırmızı kuyruklu bir şahin arazinin üzerinde dört dönüyordu. Daha küçük bir kuşun ya da güçlü pençeleriyle parçalayıp yiyeceği kürklü bir yaratığın peşinde olduğu belliydi. Belki yüzüncü kez, doğanın tüm güzelliğine, çiçeklerine, kuş cıvıltılarına rağmen aslında dehşet gösterisi olduğunu düşündü.</p>

  <p>Yanındaki komodinin üzerindeki telefonu çaldı. Bakışlarını pencereden uzaklaştırıp telefonu açtı. “Ben Gurney.”</p>

  <p>“Selam, Dave. Ben Marv Gelter.”</p>

  <p>“Marv. Günaydın.”</p>

  <p>“Güzel ama bir o kadar da yoğun bir gün, değil mi? Ortalığı fena karıştırdın. Buradaki siyasetin akışı bütünüyle değişti.”</p>

  <p>Gurney sessizliğini korudu.</p>

  <p>“Kaybedecek zaman yok. Hemen konuya giriyorum. Öğlen yemeğinde müsait misin?”</p>

  <p>“Konunun ne olduğuna bağlı.”</p>

  <p>“Elbette öyle. Konu senin geleceğinle ilgili. Dünyayı altüst ettin. Şimdi bundan istifade etmenin, geri kalan hayatını şekillendirmenin zamanı geldi.”</p>

  <p>Gurney’in Gelter’a karşı beslediği nahoş duygular merakına yenilmişti.</p>

  <p>“Nerede buluşmak istiyorsun?”</p>

  <p>“Mavi Kuğu’da. Lockenberry’de. On ikide.”</p>

  <div style="margin-top:5%"></div>

  <p>Çıkmaya hazırlanırken Madeleine de karşıda, çam ağaçlarına doğru uzanan yoldaki otları biçmeye başlamıştı. Ona öğleden sonra üçte eve dönmeyi umduğunu belirten kısa bir not bıraktı. Sonra restoranın adresini internetten bulup GPS’e kaydetti ve yola çıktı.</p>

  <p>Kusursuz görünen Lockenberry kasabası Gelterlar’ın tuhaf kübik evlerinin birkaç kilometre ilerisindeydi. Küçük bir vadiye kurulmuş kasabada bahar, varlığını etrafını kuşatan tepelerden daha çok hissettiriyordu. Nergis ve fulya çiçekleriyle, tomurcuklanan elma ağaçları, neredeyse her yanı kaplayan leylaklarla çevrelenmişti. Mavi Kuğu ana caddenin biraz ilerisinde, sakin bir yerdeydi. Burası zarif tabelası, ön kapıya uzanan biçimli taş yoluyla her iki yandaki Koloni stili evlerden ayrılıyordu.</p>

  <p>Gurney kiraz kerestesiyle biçimlendirilmiş şık girişte İskandinav aksanıyla konuşan, heykel güzelliğindeki bir sarışın tarafından karşılandı.</p>

  <p>“Bay Gurney, hoş geldiniz. Bay Gelter birazdan gelecek. Size masanızı gösterebilir miyim?”</p>

  <p>Kadının peşi sıra halı kaplı bir koridordan geçip, avizelerle bezeli, yüksek tavanlı odaya girdi. Duvarlar çiçek resimleri ve ışık saçan aynalarla donanmıştı. Odanın ortasında tek bir masa vardı. Üzerine beyaz keten masa örtüsü serili, yuvarlak masanın etrafına görgüsüzlük nişanesi sayılacak kadar süslü iki sandalye konulmuştu. İki kişilik zarif servis takımı masaya yerleştirilmişti. Heykelleri andıran sarışın sandalyelerden birini çekti.</p>

  <p>“Size içecek bir şey getirebilir miyim, Bay Gurney?”</p>

  <p>“Sadece su.”</p>

  <p>Çok kısa bir süre sonra Marv Gelter hızlı adımlarla içeri girdi. Ani hareketleri ve kaçamak bakışları, üzerindeki zarif tüvit takım elbiseyle çelişiyordu. Ralph Lauren defilesine aşırı kafein verilerek sokulmuş bir fareyi andırıyordu.</p>

  <p>“Dave! Geldiğine sevindim! Geciktiğim için özür dilerim.” Gurney’in karşısındaki sandalyeye geçip arkaya doğru eğildi. “Lova, tatlım, hangi cehennemdesin?”</p>

  <p>Kuzeyli güzel gümüş bir tepsideki iki kadehle içeri girdi. Su Gurney, Campari’ye benzeyen kırmızı renkli bir içecekle sodaysa Gelter içindi. Kadehleri masaya bırakıp geri çekilerek beklemeye koyuldu. Gelter kadehinden hızla bir yudum aldı. Gurney acaba bu adam herhangi bir şeyi yavaş yapıyor mu diye düşünmeden edemedi.</p>

  <p>“Burada menü yok, David. Klasikleri yapıyorlar. <i>Cassoulet</i> olağanüstü. <i>Coq au vin. Confit de canard. Boeufbouguignon.</i> Ne istersen var.”</p>

  <p>Gurney başını kaldırıp hafif eğleniyormuş gibi duran kuzeyli güzele baktı.</p>

  <p>“Biftek,” dedi.</p>

  <p>Kadın gülümseyip odayı terk etti.</p>

  <p>Gelter’e bakıp, “Sen yemeyecek misin?” diye sordu.</p>

  <p>“Benim ne sevdiğimi bilirler.” İçkisinden bir yudum daha alıp, sevimlilikten çok gerginliğini yansıtan bir ifadeyle sırıttı. “Eee. Depremi tetikledin. Nasıl hissediyorsun?”</p>

  <p>“Bitmedi ki daha.”</p>

  <p>“Hah! Bitmemişmiş. Bunu sevdim. Asla tatmin olmayan bir adam. Hep ileri. Güzel! Çok güzel!” Gurney’i abartılı bir ilgiyle süzdü. “İşte bu noktaya geldik. Tanrı ruhuna huzur versin, Dell Beckert artık öldü sayılır. Hayattaysa da yaşayan bir ölüden farksız. Bunu sen de görüyorsundur. Güzel. Soru şu, bir sonraki adım ne olacak?”</p>

  <p>“Kim için?”</p>

  <p>“Senin için, David. Birlikte yemek yediğim kişi sensin. Bundan sonra ne yapacaksın?”</p>

  <p>Gurney omuz silkti. “Arazimin çimlerini biçeceğim, tavuklarımı besleyeceğim, büyük bir odunluk yapacağım.”</p>

  <p>Gelter itici bir tavırla dudaklarını büzdü. “Kline belki sana bir teklifte bulunur. Belki soruşturma ekibinin başına geçersin. Bu hoşuna gider mi?”</p>

  <p>“Hayır.”</p>

  <p>“Seni suçlamıyorum. Yeteneklerin heba olur. Yeteneklerin senin düşündüğünden çok daha değerli.” Yüzündeki heyecanlı sırıtma ifadesi tekrar belirdi. “Aşırı alçakgönüllüsün. Aşırı dürüstsün. Hiç kimsenin neler olup bittiğine dair zere fikrinin olmadığı White River lağımına balıklama dalıp işi çözdün. Üstelik de bunu bölge savcısı yapmış gibi gösterdin. Çok etkileyici.” Duraksadı. “Bunun aynı zamanda ne olduğunu biliyor musun? Bu bir öykü. Bir kahramanın öyküsü. Soğukkanlı, zeki, dürüst bir kahramanın öyküsü. Sen bir süper polisin. O dergi sana böyle demişti değil mi?”</p>

  <p>Gurney başıyla onaylasa da bir hayli rahatsızdı.</p>

  <p>“David! Büyük adamsın! Üstüne üstlük eski filmlerdeki mavi gözlü kovboylar kadar yakışıklısın da. Gerçek, kanlı canlı bir kahraman. Gerçek bir kahramana insanlar ne kadar aç biliyor musun?”</p>

  <p>Gurney ona bakıp, “Ne demek istedin?” diye sordu.</p>

  <p>“Sence ne demek istedim? Beckert çıktı, Gurney girdi!”</p>

  <p>“Nereye?”</p>

  <p>“Başsavcılık oyununa.”</p>

  <p>Kuzeyli güzel iki zarif porselen tabakla geri döndü. Ustaca düzenlenmiş meze tabağını Gurney’in önüne koydu. İçine çember oluşturacak şekilde on, on iki mandalina dilimi yerleştirilmiş kaseyi de Gelter’in önüne bıraktı. Sonra geldiği gibi sessizce çıktı.</p>

  <p>Gurney’in ses tonu kuşku dolu yüz ifadesiyle örtüşüyordu. “Benim seçimlere girmemi mi öneriyorsunuz?”</p>

  <p>“Senin Beckert’ın alabileceği oyun çok daha fazlasını alacağını görebiliyorum.”</p>

  <p>Gurney uzunca bir süre sustuktan sonra, “Olanlara pek üzülmüş gibi görünmüyorsunuz,” dedi.</p>

  <p>“Çok üzüldüm. On dakika kadar. Bundan fazlası benim gibi rahatına düşkün biri için zaman kaybı olurdu. Sonra kendime tek mantıklı soruyu sordum. <i>Şimdi ne olacak?</i> Yaşamın önümüze ne koyduğu önemli değildir. Bu altın madeni de olabilir, pislik yığını da. Soru hep aynıdır. <i>Şimdi ne olacak?”</i></p>

  <p>“Beckert hakkında bu kadar yanılmış olmak umurunda değil mi?”</p>

  <p>Gelter küçük bir dilim mandalina alıp, ağzına atmadan önce bir süre inceledi. “Hayat devam ediyor. Eğer biri seni hayal kırıklığına uğrattıysa, canı cehenneme. Sorun çözüme dönüşebilir. Şu an içinde bulunduğumuz durumda olduğu gibi. Sen Beckert’tan daha iyisin. Ve ben bunu eğer o hâlâ etrafta olsaydı fark edemeyebilirdim. O sosyalist pislik Maynard Biggs’in karşında hiç şansı olmaz.”</p>

  <p>“Ondan bu kadar çok mu nefret ediyorsun?”</p>

  <p>Yeni bir mandalina dilimini ağzına atmadan önce yine inceledi. “Ondan nefret etmiyorum. Herif umurumda bile değil. Ben onun savunduğu şeyden nefret ediyorum. Felsefeden. İnandığı sistemden. <i>Yetkisinden.”</i></p>

  <p>“Yetkisinden mi?”</p>

  <p>“Hem de büyük Y ile. O yararsız pisliklerin hakları var! Ne isterlerse yapma hakları. İşe, tasarruf yapmaya, kendi çocuklarını destekleyip korumaya ihtiyaçları yok. Hiçbir şeye ihtiyaçları yok. Çünkü lanet olası büyük-büyük-büyük-büyük dedeleri üç yüz sene önce Afrikalı bir pislikten bir köle tüccarına satılmış. Gördüğün gibi bu tarihi masal onları benim çalışıp didinerek elde ettiklerim üzerinde yetkili kılıyor.” Başını yana çevirip ağzındaki mandalina çekirdeğini Şark halısının üzerine tükürdü.</p>

  <p>Gurney omuz silkti. “Ben Biggs’i bir kez televizyonda izledim. Irk ayrımına ilişkin yaptığı yorumlar bence gayet ılımlı ve mantıklıydı.”</p>

  <p>“İçi akrep dolu bir kutunun şık ambalajı gibi.”</p>

  <p>“Ve sen beni bu sorunu bir şekilde çözecek kişi olarak görüyorsun, öyle mi?”</p>

  <p>“Seni gücün yanlış ellere geçmesini engelleyecek bir mekanizma olarak görüyorum.”</p>

  <p>“Eğer yardımınla seçilmeyi başarabilirsem sana ne borçlu olacağım?”</p>

  <p>“Hiçbir şey. Benim kazancım Maynard Biggs’in yenildiğini görmek olacak.”</p>

  <p>“Bunu biraz düşüneyim.”</p>

  <p>“Güzel ama çok düşünme. Başvuru süresi üç gün sonra bitiyor. Sen evet de ben de sana kazanacağın sözünü vereyim.”</p>

  <p>“Gerçekten Biggs’in şansı olmadığını mı düşünüyorsun?”</p>

  <p>“Senin karşında yok. Ayrıca her zaman öğretmenlerinin kendilerine uygunsuz şekilde yaklaştığını hatırlayacak birkaç küçük yaşta öğrencini elimin altında tutarım,” dedi Gelter haince sırıtarak.</p>

  <p>Gelter’ın ana yemeği olan rengarenk balık türlüsü, ardından da Gurney’in istediği <i>boeuf bourguignon</i> geldi. Yemeği pek konuşmadan bitirdiler. İkisi de tatlı istemedi.</p>

  <p>Buluşmalarının ana konusu, restorandan çıkıp arabalarına yöneldikleri ana dek bir daha açılmamıştı.</p>

  <p>“Sen evet der demez,” dedi Gelter, <i>“Son Dakika</i> programına çıkmanı ve Kilbrick’le Kronck’un seni dünyaya tanıtmalarını sağlarız. İkisi de seninle konuşmaya can atıyorlar.” Gurney yanıt vermeyince sözlerini sürdürdü. “Sadece başsavcı unvanıyla sahip olacağın gücü ve yetkiyi bir düşün. Doğru insanlarla temas halinde olursun. Dünyan değişir. Bu uğurda adam öldürecek insanlar tanıyorum!”</p>

  <p>“Sana haber vereceğim.”</p>

  <p>“Bu hayatının fırsatı,” diye ekledi Gelter, kırmızı Ferrari’sine yönelmeden önce bir kez daha heyecanla sırıttı.</p>
</body>
</html>