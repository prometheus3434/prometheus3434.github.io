<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>56</h1>

  <p>Ertesi sabah ilk uyanan Gurney oldu. Madeleine kahvaltıya geldiğinde çoktan günün ilk kahvesini içmiş, yemlikleri doldurmuştu. Elindeki viyolonseli görünce de karısının müzik grubunun sabah konseri için civardaki bir bakımeviyle anlaştığını hatırladı.</p>

  <p>Madeleine kendi yaptığı kuru meyve tahıl karışımını bir kaseye doldururken Gurney de kendine üç yumurta kırdı. Birlikte kahvaltı masasına geçtiler.</p>

  <p>“Thrasher’la konuştun mu?” diye sordu Madeleine.</p>

  <p>“Hayır. Ne diyeceğimi bilemiyorum. Sanırım önce üzerinde biraz tartışmamız gerek.”</p>

  <p>Madeleine kaşığını indirdi. “Tartışmak mı?”</p>

  <p>“Ona bölgeyi kazmaya devam etmesi için izin verip vermeyeceğimizi.”</p>

  <p>“Sence gerçekten tartışılacak bir şey var mı?”</p>

  <p>Gurney iç çekip çatalını kenara bıraktı. “Tamam. Ona yanıtın hayır olduğunu bildiririm.”</p>

  <p>Madeleine ona uzun uzun baktı. “Biz burada yaşıyoruz, David. Burası bizim evimiz.”</p>

  <p>Gurney devam etmesini bekledi. Ama Madeleine’in tüm söyleyecekleri bundan ibaretti.</p>

  <div style="margin-top:5%"></div>

  <p>Yolculuğun otoyol bölümünü her zamanki gibi trafik sorunu yaşamadan geçti. White River’a girmeden hemen önce kenara çekip navigasyon cihazına Acme Emlak’ın adresini girdi. Cihaz altı dakika sonra onu Bridge Caddesi’ne, ilk suikastın gerçekleştiği yere bir bloktan daha yakın mesafedeki bir ofisin önüne getirdi.</p>

  <p>İlk anda ilginç bulsa da sonrasında bunun genellikle hiçbir manası olmayan tesadüflerden biri olduğuna karar verdi. Yıllar ona soruşturmalardaki en önemli hatalardan birinin de hayati derecede önemli bulgularla alakasız verilerin birleştirilmesi olduğunu öğretmişti.</p>

  <p>Arabadan ofisin önünde inip bir süre camdaki ilanları inceledi. Çoğu satılık olsa da kiralık müstakil ev ve daire ilanları da vardı. Kiralık evlerin adresleri White River’dan civardaki kasabalara dek uzanıyordu.</p>

  <p>Ön kapı açıldı. Tezgahtar gülüşlü, çikolata renkli peruklu, yusyuvarlak bir adam hemen dışarı fırladı. “Harika bir gün!”</p>

  <p>Gurney kibarca başını salladı.</p>

  <p>Adam tombul eliyle camdaki ilanları gösterdi. “Aklınızda bir şey var mı?”</p>

  <p>“Seçmek zor.”</p>

  <p>“O zaman doğru yerdesiniz. Biz işinizi kolaylaştırırız. Bunun için buradayız. Satılıklara mı kiralıklara mı bakmıştınız?”</p>

  <p>“Aslında Bayan Convay’le konuşmuştum. Kendisi burada mı?”</p>

  <p>“Burada. Madem daha önce onunla konuştunuz sizi onun yanına götüreyim. En iyi müşteri temsilcilerimizden biridir.” Kapıyı açtı. “Önden buyurun, efendim.”</p>

  <p>Gurney, üzeri boş bir danışma masası, bir su sebili, üzerine not kağıtları iliştirilmiş bir mantar pano ve iki büyük tropik bitkinin yer aldığı zemini halı döşeli ofise girdi. Bu kısmın arkasında da her birinin üzerinde farklı isimlerin yazdığı camla ayrılmış dört bölme vardı.</p>

  <p>Nedense onu genç, sarışın bir kadın olarak düşünmüştü. Oysa Laura Conway orta yaşlı, siyah saçlıydı. On parmağının onunda da renkli yüzükler vardı. Parlak yeşil kolyesi dikkatleri çekiciliğini hâlâ koruyan göğüs dekoltesinden uzaklaştırıyordu. Masasından kalktığında gümüş dolar büyüklüğündeki altın küpeleri sallandı. Gurney’i niyetini anlamaya çalışan bakışlarla süzüp rujlu dudakları yayarak gülümsedi.</p>

  <p>“Bu olağanüstü güzel günde sizin için ne yapabilirim?”</p>

  <p>“Merhaba Laura. Ben Dave Gurney.”</p>

  <p>Adını hemen hatırladı. Gülümseyişi belirgin biçimde canlılığını yitirmişti. “Ah, evet, dedektif. Bir sorun mu var?”</p>

  <p>“Sakıncası var mı?” Küçük bölmede, kadının masasının karşısındaki iki boş sandalyeden birini gösterdi.</p>

  <p>“Buyurun.” Kendisi de oturup ellerini masanın üzerine koydu. Sonra da parmaklarını birbirine kenetledi.</p>

  <p>Gurney gülümsedi. “Güzel yüzükler.”</p>

  <p>“Ne?” Parmaklarına baktı. “Ah. Teşekkürler.”</p>

  <p>“Yine rahatsız ettiğim için özür dilerim. Büyük bir ihtimalle haberlerde gördüğünüz gibi White River olayı giderek karmaşıklaşıyor.”</p>

  <p>Kadın başıyla onayladı.</p>

  <p>“Eski polis şefi Dell Beckert’ı aradığımızı duydunuz mu?”</p>

  <p>“Haberler hep bundan bahsediyor.”</p>

  <p>“Doğru. Zaten bu yüzden buradayım. Bakın, onun hâlâ White River civarında olabileceğinden kuşkulanıyoruz. Bölgede başka mülkü var mı diye araştırıyoruz. Bu işin kolay tarafı. Ama kiraladığı bir yer de olabilir. Kiralamaların kaydını tutan resmi bir kurum yok. Sonra aklıma birinin buradaki kiralamaların çoğunu sizin yaptığınızı söylediğini hatırladım. Kısacası bu konuda bana yardım edecek biri varsa o da sizsiniz.”</p>

  <p>Kadın şaşırmıştı. “Ne tür bir yardım istiyorsunuz?”</p>

  <p>“Veri bankanızdaki kiracı listelerinde yapacağınız basit bir tarama. Beckert’ın kendine bir yer kiralamış olması mümkün. Ya da kendisine yakın biri tarafından kiralanmış bir evde ya da dairede kalıyor olabilir. Size vereceğim birkaç isimle ilgili dosyalarınıza bakmanızı rica edeceğim. Bakalım bir ipucuna ulaşabilecek miyiz? Bu kadar basit. Bridge Caddesi’ndeki daireyle Poulter’daki evi zaten biliyoruz. Onların dışında başka yerler olup olmadığını öğrenmemiz gerek,” dedi. Sonra da “Bu arada kolyeniz muhteşem. Yeşim taşı değil mi?” diye ekledi.</p>

  <p>Kadın kolyeye parmaklarının ucuyla usulca dokundu. “En kalitelisinden.”</p>

  <p>“Belli. Yüzüklere de çok uymuş.”</p>

  <p>Kadın hoşnut görünüyordu. “Dış görünümün önemli olduğuna inanırım. Günümüzde herkes böyle düşünmüyor gerçi.”</p>

  <p>“Onların kaybı.”</p>

  <p>Kadın gülümseyip, “Hangi isimlere bakmamı istiyorsunuz?” diye sordu.</p>

  <p>Gurney ona Beckert, Beauville, Turlock, Jackson ve Jordan’la, Payne’den öğrendiği rütbeli üç White River emniyet mensubunun isimlerinin yazılı olduğu listeyi verdi. Kadın listeyi klavyenin önüne koyup dikkatlice araştırmaya girişti. On beş dakika sonra bilgisayar yazıcısının sesi duyuldu. Kadın yazıcıdan çıkan tek sayfayı alıp Gurney’e uzattı. “Sözünü ettiğiniz iki yer dışında bu isimlerle bağlantılı sadece üç kiralık mülk var.”</p>

  <p>Bunlardan ilki White River’ın Grinton bölgesinde, Bacon Caddesi’nde bulunan tek yatak odalı bir daireydi. Carbo Holding Limited Şirketi’ne ait daire, apartmanın en üst katındaydı. Bir yıllık kontrat dört ay önce Marcel Jordan adına imzalanmıştı. Düzenleyen emlakçıysa Lily Flanck’ti. Kadının aldığı notlara göre bir yıllık kira karşılığı olan 4800 dolar tek seferde, nakit olarak, kiracının vekili Blaze L. Jackson tarafından ödenmişti.</p>

  <p>İkinci mülkse Rapture Hill bölgesindeki müstakil bir evdi. Aynı şekilde burası da dört ay önce bir yıllığına, mülke hacizle el koymuş bir White River bankasından kiralanmıştı. Kontratta imzası bulunan kiracının adı Blaze L. Jackson’dı. Komisyoncu, Lily Flanck, Bayan Jackson’ın bir yıllık kira bedelini - 18000 dolar - nakit olarak ödediği notunu düşmüştü.</p>

  <p>Adı geçen üçüncü taşınmazsa Grinton’daki bir apartman dairesiydi. Marcel ve Tania Jordan tarafından altı yıl önce kiralanmış, sonrasında da kontrat her sene yenilenmişti. Gurney bu dairenin Beckert’ın olası gizlendiği mekanlardan biri olamayacağına karar verdi. Ama diğer iki yer araştırılmaya değerdi. Kağıdı katlayıp ceket cebine koydu.</p>

  <p>Laura Conway onu dikkatle izliyordu. “İstediğiniz bu muydu?”</p>

  <p>“Evet,” dedi. Ama kalkmaya yeltenmedi.</p>

  <p>“Başka bir şey daha mı var?”</p>

  <p>“Anahtarlar. İlk daireyle şu evin anahtarları.”</p>

  <p>Kadının yüzü asıldı. “Anahtarları verebileceğimizi sanmıyorum.”</p>

  <p>“Patronunuza bunu bir sorun.”</p>

  <p>Kadın ahizeyi kaldırdı. Ardından kapatıp bölmeyi terk etti.</p>

  <p>Birkaç dakika sonra Gurney’i kapıda karşılayan adam, yanına gelip dudaklarını büzerek, “Adım Chuck Brambledale. Buranın müdürüyüm. Laura’dan iki kiralık mülkümüzün anahtarlarını istemişsiniz?” dedi.</p>

  <p>“İçeri girmemiz gerekebilir. Bunu da hasar vermeden yapmak isteriz.”</p>

  <p>Adamın gözleri açıldı. “Arama… izniniz mi var?”</p>

  <p>“Aslında yok. Ama anladığım kadarıyla aramızda bir işbirliği anlaşması varmış.”</p>

  <p>Brambledale bir süre boşluğa bakakaldı. “Bekleyin biraz.”</p>

  <p>Gurney bölmede yalnız kalınca duvardaki çerçeve içindeki sertifikayı incelemeye koyuldu. Bu Tri-County Emlakçılar Birliği’nin Laura Conway’i yılın en başarılı emlakçısı olarak seçtiğine dair bir takdirnameydi. On yıl önceye aitti.</p>

  <p>Brambledale iki anahtarla geri döndü. “Gümüş renkli olan en üst kattaki daireye ait. Kapı numarası 4B. Pirinç anahtarsa Rapture Tepesi yolundaki evin. Nerede olduğunu biliyor musunuz?”</p>

  <p>“Hayır.”</p>

  <p>“Ev, White River’ın kuzeyinde, belediye sınırının dışında kalıyor. Atıcılık kulübünü biliyor musunuz? Oradan yaklaşık dört beş kilometre kadar yukarıda.”</p>

  <p>“Clapp Hollow’u geçince mi?”</p>

  <p>“Clapp Hollow’la Bass Nehri arasında. Issız bir bölgede.” Anahtarları bariz bir isteksizlikle Gurney’e uzatırken ekledi. “Tuhaf bir yer.”</p>

  <p>“Nasıl yani?”</p>

  <p>“Mülk bir zamanlar şu kıyamet öncesinde olduğumuzu ileri süren tarikatlarından birine aitti. Zaten Rapture Tepesi<a id="footnote1"></a><sup><a href="#bookmark1">1</a></sup> adı da buradan geliyor. Sonra tarikat ortadan kayboldu. Dünyadan silindiler. Bazıları cennete yükseldiler dedi. Bazılarıysa tarikat mensuplarının bir şekilde Gort Kardeşlerle ters düştüğünü, neticesinde de hepsinin taşocaklarında bir yere gömüldüklerini iddia etti. Emin olduğumuz tek şeyse mülkün ipoteğinin kaldırılması için kimsenin ödeme yapmadığı. Sonrasında banka el koydu. Dağ başındaki, tuhaf tarihe sahip bir mülkün satışı da çok güç olduğundan kiralama yoluna gittiler.”</p>

  <p>“Çiçekler muhteşem!” dedi Brambledale’nin arkasında beliren Laura Conway. “Ev vasat durumda. Ama çiçekleri bir görseniz! ”</p>

  <p>“Çiçekler mi?” diye sordu Gurney.</p>

  <p>“Yönetim hizmetleri kapsamında kiralık mülklerimizi en az ayda bir kez dolaşırız. İki ay önce kiracının Snook’s Çiçekçilik’e petunya sepetleri yaptırdığını gördük. Bu sepetleri evin ön tarafına asmışlar.”</p>

  <p>“Blaze Jackson, petunya bahçesi kurmaları için Snook’s Çiçekçilik’i mi tutmuş?”</p>

  <p>Conway başıyla onayladı. “Sanırım çevreye biraz neşe, umut saçsınlar diye. Tarikat mensuplarının ortadan kaybolmasından sonra orası epey ürkütücü bir yer oldu çünkü.”</p>

  <p>Blaze Jackson ve petunya?</p>

  <p>Gurney büyük bir şaşkınlık yaşıyordu. Her ikisine de işbirliği yaptıkları için teşekkür ederek arabasına döndü.</p>

  <p>Her ne kadar Rapture Tepesi’ndeki evi görme fikri daha cazip gelse de Bacon Caddesi’ndeki daireyi ziyaret etmenin daha mantıklı bir hareket olacağı açıktı. Conway’in verdiği kağıttaki adresi navigasyon cihazına yazdı.</p>

  <p>Üç dakikadan kısa süre içinde hedefe ulaşmıştı.</p>

  <p>Bacon Caddesi’ndeki binalar, dünyanın her tarafındaki eski semtlerle benzer niteliğe sahipti. Yani güneş ne kadar parlaksa etraf o derece kötü görünüyordu. Ama en azından bazı Grinton sokaklarını oturulamaz hale getiren kundaklama olayları buraya uğramamıştı. Aradığı bina bir bloğun ortasındaydı. Arabasını park yasağı olan yangın musluğunun önüne bıraktı. İstediği yere bu şekilde park edebilmek, etrafta bir polis olduğunu avaz avaz ilan etme niteliği taşısa da, polisliğin nimetlerinden sayılırdı.</p>

  <p>Kolları dövmeli, kırmızı bandanalı bir adam giriş kat penceresini onarıyordu. Gurney’e yaklaşmasını işaret etti. “Ne güzel bir sürpriz!” Sesi kabaydı ama düşmanca değildi.</p>

  <p>“Sürpriz ne?”</p>

  <p>“Polis değil misin?”</p>

  <p>“Doğru. Peki sen kimsin?”</p>

  <p>“Bu bloktaki bütün evlerden ben sorumluyum. Adım Paul Parkman.”</p>

  <p>“Neden şaşırdın bu kadar, Paul?”</p>

  <p>“Hatırladığım kadarıyla ilk defa arar aramaz bir polis yolladılar.”</p>

  <p>“Polisi mi aradın? Neden?”</p>

  <p>Giriş kat penceresinin parçalanmış demirlerini gösterdi. “Pislikler gece içeri girmişler. Evin boş olduğunu, çalacak bir şey olmadığını görünce de salona sıçmışlar. İkisi de. İki öbek bok. Belki DNA örneği alırsın.”</p>

  <p>“İlginç bir fikir, Paul. Ama bunun için gelmedim.”</p>

  <p>“Ne?” Kısa, havlamayı andırır bir kahkaha atıp, “O zaman ne diye geldin?” dedi.</p>

  <p>“Dairelerden birini kontrol etmem gerek. En üst kattaki, 4B’yi. Boş mu, biliyor musun?”</p>

  <p>“Evet ve hayır.”</p>

  <p>“Yani?”</p>

  <p>“Evet, resmi olarak kiracı var. Hayır, çünkü hiç oturmadılar.”</p>

  <p>“Hiç mi?”</p>

  <p>“Bildiğim kadarıyla öyle. Neyi kontrol etmek istiyorsun? Sence içeride biri mi ölmüş?”</p>

  <p>“Sanmıyorum. Merdivenlerde herhangi bir engel var mı?”</p>

  <p>“Bildiğim kadarıyla yok. Benim de gelmemi ister misin?”</p>

  <p>“Gerek yok. İhtiyaç duyarsam seslenirim.”</p>

  <p>Gurney binaya girdi. Fayans kaplı zemin oldukça temizdi. Merdivenler uygun şekilde aydınlatılmıştı. Yine de içeriye bu tür binalara has şekilde, lahana ve idrar kokusu sinmişti. En azından kusmuk kokusu belli belirsizdi. En üst katın koridoru çok da uzak olmayan bir geçmişte paspaslanmıştı. Katta karşı karşıya iki daire vardı. Bir kapıda 4A diğerindeyse 4B yazılıydı.</p>

  <p>Beretta’sını ayak bileğindeki kılıfından çıkarıp mermiyi silahın ağzına sürdükten sonra emniyeti açtı. Üzerinde 4B yazan kapının önüne gidip kapıyı hafifçe yumrukladı. Herhangi bir karşılık gelmedi. Hatta en ufak bir ses bile yoktu. Bu kez daha sert vurup, bağırdı. “Polis! Kapıyı açın!”</p>

  <p>Yine hiçbir şey olmadı.</p>

  <p>Anahtarı kilide sokup çevirerek kapıyı itti. Onu uzun zamandan beri pencereleri kapalı evlere has küf kokusu karşıladı. Tabancasının emniyetini kapatıp ceket cebine koydu. Küçük holdeki tavan ışığını yakıp küçük sayılabilecek evde dolaşmaya başladı.</p>

  <p>Küçük bir mutfak, küçük bir oturma odası, küçük bir yatak odası ve en fazla bir dolap büyüklüğünde bir banyo. Her yerin uzun zamandan beri kullanılmadığı açıkça anlaşılıyordu. Ne bir eşya vardı ne de daha önce burada birinin oturduğuna dair bir emare. Buna rağmen anlaşıldığı üzere Jordan adına hareket eden Blaze Jackson bir yıllık kirayı peşin ödeyerek burayı tutmuştu.</p>

  <p>Burası hedeflenen amaç doğrultusunda kullanılıp ardından terk mi edilmişti? Yoksa ileride kullanılmak üzere bekletiliyor muydu? Oturma odası penceresinden dışarıya baktı. Grinton’ın bir kısmı, Bluestone’nun bir kısmı ve Willard Parkı’nın küçük bir bölümü görünüyordu. Kirli cam yüzünden az daha polis merkezinin ön tarafının da göründüğünü gözünden kaçıracaktı. Gurney’in o yöne baktığı esnada ana kapıdan çıkan bir polis memuru otoparktaki devriye aracına binip gözden kayboldu.</p>

  <p>Burasının üçüncü olası suikast mekanı olarak kiralandığı en net açıklama gibi görünüyordu. Neden burası yerine diğer ikisinin kullanıldığı üzerindeyse biraz daha düşünmek gerekiyordu. Ama o an Rapture Tepesi’ne bir yolculuk yapma isteği artık karşı konulmaz boyuta ulaşmıştı. Belki de iki yer birlikte değerlendirildiğinde amaç daha net görünecekti.</p>

  <hr class="line"/>

  <p><a id="bookmark1"></a><a href="../Text/Fir_0056.xhtml#footnote1">1</a></p>

  <p><i>Ing.</i> Büyük sevinç. (Çev. N.)</p>
</body>
</html>