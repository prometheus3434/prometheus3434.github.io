<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
  <title></title>
  <link href="../Styles/hoca.css" type="text/css" rel="stylesheet"/>
  <link href="../Styles/hoca_ek.css" type="text/css" rel="stylesheet"/>
</head>

<body class="serif justified">
  <h1>26</h1>

  <p>Gurney giderek bunaltıcı gelen binadan çıkmak istiyordu. Çıkıp otoparka yöneldi. Gökyüzü hâlâ bulutluydu. Havaya sinmiş o keskin is kokusu da her zamanki gibi yoğundu. Yine de dışarıyı toplantı salonunun boğuculuğuna tercih etti. İçeride neden rahatsız olduğuna somut bir sebep bulamıyordu. Buna belki kişiliklerini itici bulduğu insanlar ya da iç bunaltıcı bir floresan ışığıyla aydınlatılmış toplantı salonu veya penceredeki gerçeküstü izlenimi uyandıran manzara neden oluyordu. Belki de asıl neden polislere gerçekleştirilen saldırılarla SSB liderlerinin öldürülme olaylarına resmi bakış açısının tam manasıyla yanlış olduğuna dair yoğun İlişleriydi.</p>

  <p>Gurney uzun toplantı arasını nasıl değerlendirebileceğini düşünürken her zamankinden daha gergin görünen Kline hemen ardından otoparkta belirdi.</p>

  <p>“Gelsene,” dedi itiraza yer bırakmayacak bir tavırla cipini işaret ederek.</p>

  <p>Ön koltuklara geçtiler. Savcı ellerini nereye koyacağına karar veremiyormuş gibi görünüyordu. Önce kucağına koydu. Sonra da direksiyonu tutmaya karar verdi.</p>

  <p>Endişe yüklü bir sessizliğin ardından, “Pekala,” dedi. “Sorun ne?”</p>

  <p>Gurney adamın agresif ses tonunu garip bir biçimde rahatlatıcı bulmuştu. “Ne gibi?”</p>

  <p>Kline direksiyondaki ellerini açıp kapattı. Bakışlarını yolun karşısına yöneltti. “Toplantılarda söylediklerini, sorduğun soruları, sorma biçimini dinleyip gözlemledim. Genel olarak ikna olmamış gibisin ve biraz da saygısız bir tavır içindesin. Yanılıyorsam söyle.” Dudağının kenarı hafifçe seğirdi.</p>

  <p>“Bir saygısızlık yaptığımı hatırlayamıyorum. Örnek verir misin?”</p>

  <p>“Öyle belirgin, tek bir örnek yok. Her şeyde kusur arayan, olumsuz bir tavır içindesin. Kırmızı lazer ışığı neden Steele’i o kadar uzun süre izlemiş, Steele neden dururken değil de yürürken vurulmuş? Parmak izi bulduğumuzu söylüyoruz, bu sefer de neden daha fazla iz bulmadığımızı soruyorsun. Steele’in telefonundaki o tuhaf mesaj için kıyameti kopardın, sonra da başka tuhaf mesaj neden yok diye aynısını yaptın. Hemen açıklanması mümkün olmayan her türlü ayrıntıya takılıp durdun. Israrla büyük resme bakmaktan kaçındın.”</p>

  <p>“Büyük resim derken?”</p>

  <p>“Steele ve Loomis’in vurulmalarıyla Jordan ve Tooker’ın dövülüp boğularak öldürülmeleri ile alakalı elimizde bir hayli ikna edici bir açıklama mevcut. Öncelikle Cory Payne aleyhinde çok kuvvetli delillere sahibiz. Yine aynı şekilde Gort Kardeşlerin aleyhindeki deliller de çok sağlam. Yani her şey gayet açık. Ama bir nedenden dolayı sen bizim kazandığımızı kabul etmeye yanaşmıyorsun. Bunu anlayamıyorum.”</p>

  <p>“Her şeyin gayet açık olduğunu söylemek biraz abartılı bir yorum. Çünkü bazı sorunlu noktaların bu yorumu zayıflatabileceğini…”</p>

  <p>Kline sözünü kesti. “Bahsettiğin incir çekirdeğini doldurmayacak sorunlar senin inandırıcılığından başka hiçbir şeyi zayıflatmıyor. Yani, David, önemli olanın büyük resim olduğunu söylemeye çalışıyorum. Ama sen bunu kabul etmiyorsun.”</p>

  <p>“Bu şekilde görmene üzüldüm.”</p>

  <p>Kline sonunda ona doğru döndü. “Bu tamamen Beckert yüzünden, değil mi?”</p>

  <p>“Beckert?”</p>

  <p>“Onun her söz alışında senin yüzünde beliren ifadeyi gördüm. Bu yüzden böyle davranıyorsun, değil mi? Kişisel bir çekememezlik söz konusu gibi. Onun yanılmasını istiyorsun. Tek mantıklı açıklama bu.”</p>

  <p>Gurney söyleyeceklerini iyice düşünüp tarttı.</p>

  <p>“Eğer böyle düşünüyorsan, Sheridan, benim sana faydalı olma ihtimalim ortadan kalkmış oluyor.”</p>

  <p>Kline bakışlarını yeniden karşıya çevirdi. Elleri hâlâ direksiyondaydı. “Maalesef ben de aynı fikirdeyim.”</p>

  <p>Gurney, birden rahatladığını gördüğü Kline’ın az önceki gerginliğinin, yapacağı bu konuşmadan kaynaklandığını fark etmişti. Kendi de müthiş bir şekilde rahatlayıp huzura kavuştuğunu hissediyordu. Bir türlü adı konmamış ama az ya da çok huzursuzluk yaratan o tuhaf yükü üzerinden atmıştı. Ama bu hissi hiçbir şekilde, olayın peşini bırakmaya, Kim’le Heather’a ve öldürülenlere karşı hissettiği sorumluluğu unutmaya niyetli olduğu manası taşımıyordu. Sadece Kline’la aralarındaki bir türlü netleşmeyen ilişkiden kurtulmuş olacaktı.</p>

  <p>“Hemen istifa etmemi ister misin?” diye sordu. “Yoksa ikideki toplantıya kadar ekipte kalayım mı?”</p>

  <p>“Toplantıya katılman daha iyi olur. Daha nazik. Ayrıca soruşturma da sonuca iyice yaklaşmış olur. Zaten geriye tutuklamalar kalacak. Böylece sen de ayrılırsın. Ani bir karar vermiş gibi değil de zaten olay doğal sonucuna ulaştığı için. Bu herkes için daha iyi olur. Sen de öyle düşünmüyor musun?”</p>

  <p>“Çok mantıklı, Sheridan. O zaman saat ikide görüşmek üzere.” İkisi de el sıkışmaya yeltenmedi.</p>

  <p>Gurney büyük Navigator’dan inip kendi mütevazı Outback’ine yöneldi.</p>
</body>
</html>