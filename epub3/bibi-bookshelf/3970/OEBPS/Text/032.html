<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>GÜN YİRMİ DÖRT / YİRMİ BEŞ'TEN KALAN</title>
</head>

<body>
  <h2 class="h21"><a id="a199"></a><a id="a200"></a>GÜN YİRMİ DÖRT / YİRMİ BEŞ'TEN KALAN</h2>

  <p class="p0"><a id="a201"></a><img alt="img29.png" height="258" src="../Images/img29.png" width="99" /></p>

  <h3 class="h31" id="sigil_toc_id_85"><a id="ncx2789"></a><a id="a202"></a>LXXXVI.</h3>

  <p class="p9">Suat dikkat çekmemek için ağır adımlarla köşeyi döndü. Sonra bir taksi durdurdu. Cesur bir karar verdi: Kendi evine gidemeyeceğini düşünür ve orayı aramazlardı.</p>

  <p class="p9">“Boyacıköy lütfen,” dedi. Nerede olduğunu bilmiyordu. Şoför birtakım dolambaçlı yollardan Beşiktaş’a çıktı. Araba trafiksiz yolda hızla akarak Boğaz gecesinin derinliklerine daldı...</p>

  <p class="p9">Suat elinin üstünü çimdikleyerek sağ kolda hızla geçmekte oldukları Dolmabahçe sarayının gerçekliğinden emin olmak istedi. Evet gerçekti! Koca saray bütün haşmetiyle oradaydı.</p>

  <p class="p7">[Nah oradaydı! Kızım, yavrum... Bu taşralı hödüğün yazdığı kitaptan bu kadar... Peki size ne oluyor? Önünden de mi geçmediniz? Koca saray nerede? Allah aşkına dikkat... Dikkat isterim... Bu haliyle basılmasın... l.K.]</p>

  <p class="p9">İnanılmaz bir mutluluk duydu. Kendi evine gönül rahatlığı ile gidebilirdi. Arabadan tam inecekken, adama verecek tek kuruşu bile olmadığını hatırladı. Bakkal da kapalıydı. Tabii ki evinin anahtarı da yoktu. Yavaş yavaş kendi dünyasının gerçekliğiyle yeniden karşılaşıyordu.</p>

  <p class="p9">“Bak dostum, üzerimde beş kuruş para yok. Hapisten yeni çıktım da... Yarın aşağıdaki bakkala istediğin saatte uğra, iki katını al... Sabah erkenden bırakırım... Borcum ne kadar?”</p>

  <p class="p9">“Geçmiş olsun, canın sağolsun abi, insanlık hali... On dört milyon yazdı... Vermesen de olur..."</p>

  <p class="p9">Suat paramızdaki sıfırları hiç bu kadar sevebileceğini düşünmemişti.</p>

  <p class="p9">“Bu milleti seviyorum abi...” diyerek arabadan indi. Yeni evinin basamaklarını tırmandı. Kapı tabii ki kilitliydi. Kös kös eski evin bodrum kapısından içeri girdi. Lâlgilleri hüzünle hatırladı... Düğmeyi çevirdi. Cılız bir ışık yandı. İlerledi. Ateşin yandığı yere gitti. Vuslat devrilmişti.</p>

  <p class="p9">“Bunu kim yapmış olabilir?” diye düşündü. Ortalarda hazır veya yarı hazır kâğıt balyaları vardı. Başının altına bir tomar gazete koyarak kendine bir yastık yaptı. Uyuyacağını pek sanmıyordu ama biraz dinlenmesinde fayda vardı.</p>

  <p class="p9">Biraz dalmıştı ki, bir kâğıt hışırtısına fırladı. Fendi! Yaklaşmış, Suat’a bakıyordu. Güya kedi sevmeyen Suat, çocuklar gibi sevindi. Biraz sonra iyice şaşırdı. Fendi’nin tam beş adet yavrusu vardı...</p>

  <p class="p9">“Sen... ama... yavrucum ne zaman...” diye kekeledi. Evden uzaktayken, zannettiği gibi üç gün değil, çok daha uzun bir süre geçtiğini anladı. Yavrular en az birkaç aylıktı.</p>

  <p class="p9">Sonra, hamamdan eve çıkan merdiveni hatırladı. Hızla tırmandı, bir dakika sonra yukarıda, salondaydı. Her şeyin üzerinde bir parmak toz vardı. Eski küçük odasına gitti.</p>

  <p class="p7">[Aylardır yatağından çıkmayan zayıflamış bedeni kendisini bekliyordu. Nasıl? Yav roman neredeyse bitecek, adamın umurunda değil... I.K.]</p>

  <p class="p9">Yatağı açtı, içi o kadar da pis değildi. Bilemediği günlerin yorgunluğuyla hemen uyudu. Sabaha karşı –galiba rüyasında– Melissa Tombak-Ferguson’u gördü:</p>

  <p class="p9">“Suat Bey, o okyanus neredeyse oradayım... Sizi belki de ebediyen yitirdim ama özgürlüğümü kazandım... Görüşeceksek bu evrende görüşelim...” diyordu.</p>

  <p class="p9">Gözlerinin olması gereken yerde iki kara çukur vardı. Ancak çok ısrarla ve dikkatle bakarsanız, bu çukurların ardında köpürmüş, kudurmuş, coşmuş bir okyanusun kendini getirip getirip beyaz kireçtaşından sarp bir kıyıya çarptığını görebiliyordunuz. Hava buz gibi, deniz alabildiğine lacivertti. Güneş hiçbir güney ikliminde olamayacağı kadar soluk, parlak ve bitaraftı. Suat elini uzatarak kıza doğru koşmaya başladı. O ise bir dalganın denize dönüşü gibi Suat’tan uzaklaşıyordu. Suat kıza ulaşamayacağını anladı.</p>

  <p class="p9">Uyandı.</p>

  <p class="p9">Rengi o kuzey denizinin rengine pek uyan gözlerini iri iri açtı. Devamını görmeyi dilediği tüm rüyalarda olduğu gibi tekrar kapadı. Melissa’ya ait tek bir görüntü olsun geri almaya çalışıyordu yokluğun ummanından. Beceremedi. Melissa şimdi yalnızca bir sesti:</p>

  <p class="p9">“Suat Bey gözleriniz... gözlerinize ne yaptılar... İrkilt’in işi mi bu? Ah, Allah’ım! Bir daha resim yapmayasınız diye yaptılar bunu... Benim kaçışımdan sonra oldu, değil mi? Allah’ım... Allah’ım, affet beni... Suat... Suat Bey, lütfen dikkat, uçurumun kenarındasınız... Önünüz okyanus... Lütfen bir adım daha atmayın... sizin bir kâinatı daha göğüsleyecek haliniz mi kaldı Suat Bey?... Suaaattt...”</p>

  <p class="p9">Suat kızın çığlığı ile, uçurumun tam kenarında durdu. Bu uçurumdan zalim bir hankan suretinde atlamak, daha havadayken dev bir sungura dönüşmek, sert şimal fırtınalarında da ayakta kalabileceğini göstermek istiyordu. Düş münşilerine buyurdu, onu bir cihan padişahı suretinde yeniden inşa ettiler. Keskin ve kısık gözleri âfâkı deliyor, ama Melissa’yı göremiyordu.</p>

  <p class="p9">“Biz gözlerimizin zindanına alamamışız onu, âlem onun okyanus gözleriyle bizi seyreylesin, ne çıkar?” dedi. Başını mağrur bir şekilde omuzlarının üzerinden çevirerek geriye baktı. Tüm bir halk, tüm bir cihan ayaklanmış, uçsuz bucaksız bir lemming sürüsü gibi peşine takılmıştı. Melissa yine bağırdı,</p>

  <p class="p9">“Suat Bey... Suat... Sakın yapma... Beni hepinizi boğmak zorunda bırakma...”</p>

  <p class="p9">Suat dinlemedi. İçindeki o sınırsız güç bir kez uyanmış, başkaldırmıştı. Uçurumun en son noktasındaydı. Sağ ayağını boşluğa bıraktı... Bir kez daha uyandı... Rüyalarına bile giren Osman Hulûsi kompleksine kızdı... Kızgın gözkapakları, birbirine çarpan kızıl bakır ziller gibi yeniden kapandı.</p>

  <p class="p9">“Ooo <span class="t12">monsieur</span>, bakıyorum da sizi zerre kadar boş bırakmaya gelmiyor... Okyanus gözlü melez cadıların koynuna atlamak istiyorsunuz... Ne denir ki? <span class="t12">Adieu</span>... <span class="t12">Adieu</span> <span class="t12">mon</span> <span class="t12">amour</span>... Elbet başka bir Suat Ferid bulunur!”</p>

  <p class="p9">“Anette... Anette... Evrenler yükselip çöktü, ne zerresi! Anette, bıraktığın boşluk kâinatın duvarı oldu...”</p>

  <p class="p9">Küçük Belçikalının alaycı sesi, Suat’ı tamamen uyandırmıştı. Son sözlerini gözleri tamamen açıkken söyledi. Bir umut, Anette’in kulağına gitme ihtimali vardı.</p>

  <p class="p9"><a id="a203"></a> </p>
</body>
</html>
