<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>KÂİNAT-I MÜBEDDELE'DE GÜN YİRMİ / YİRMİ BİR</title>
</head>

<body>
  <h2 class="h21"><a id="a148"></a><a id="a147"></a>KÂİNAT-I MÜBEDDELE'DE GÜN YİRMİ / YİRMİ BİR</h2>

  <p class="p0"><a id="a149"></a><img alt="img24.png" height="202" src="../Images/img24.png" width="319" /></p>

  <h3 class="h31" id="sigil_toc_id_62"><a id="ncx1959"></a><a id="a150"></a>LXIII.</h3>

  <p class="p9">Suat Ferid, “hadise demek bundan ibaret” diye düşündü, bildiğini nereden bildiğini düşünmeksizin. O zaman bu biçare efendiler ve onların yazdıklarını allayıp pullayıp, nallayıp mıhlayıp şerh eden bu uydurukçular, tüm bu menâkıb ve tevârihi nereden, nerelerinden uyduruyorlardı?</p>

  <p class="p9">Dün akşam önemli şeyler öğrenmiş, Osman Ferdi Mürdüm’ün zararsız bir uydurukçu olduğunu, muhayyilesini zorlasa bile bu hafızasız yazardan bir şeyh çıkaramayacağını anlamış, dahası kendi şeyhi Osman Hulûsi’nin başka bir boyutta, başka bir evrende hâlâ o muhteşem sadelik ve sarsılmaz huzuru içinde var olmaya devam ettiğini sezerek rahatlamıştı. Ördekkasap’taki ev asla ilk gittiği ev değildi. Çok iyi düşünülerek taklit edilmişti, ama nihayetinde bir taklitti.</p>

  <p class="p9">“Osman Hulûsi asla başkalarının pencerelerinin kendi avlusuna bakmasına razı olmaz" dedi kendi kendine.</p>

  <p class="p9">Evet, bir “Basri" sorunu vardı. Ama bu işsizlikte kendisi de bir mülakat yapsa, bir iki Basri, hatta birkaç da Hwace ve Hami bulabilirdi.</p>

  <p class="p9">“Acaba ben de böyle mülakatla işe alınmış bir Berke miyim<span class="t16">7</span> Millet bu görevi bana mı verdi?” diye düşündü.</p>

  <p class="p9">Sonra... Sonra Ördekkasap’tan eve dönmeden önce, somurtması geçsin diye Lâlendam’a topluluk içinde bildiği gibi eliyle yiyebileceği bir yemek olan pizza ve tavuk kanadı ısmarlamıştı. Sonra hem bardakların küçüklüğünden hem çayın çok acı olmasından hem de insana hiç neşe vermemesinden filan şikâyet etmesine bakmadan Boğaz’a çay içmeye götürmüştü kızı. Sonra...?</p>

  <p class="p9">Suat Ferid bundan sonrasını hatırlamıyordu. Şu anda evinde, odasında olduğuna göre bir ara buraya gelmişlerdi, ama nasıl? Lâlendam yanında olmadığına göre ailesinin yanına inmişti, ama ne zaman?</p>

  <p class="p9">Zihni açıldıkça Suat Ferid bunlardan çok daha önemli sorular sorması gerektiğini kestirdi. Son düşüncelerinden başladı: Lâlendam ile aralarında bir şey geçmiş miydi? Uzanıp saatine baktı. On iki saatlik bir süre kayıptı. Elbiseleriyle yatıyordu ama “yine de her şey olabilir" diye dudak büktü.</p>

  <p class="p9">Dahası vardı: İmparatorluğun son üç yüz küsur yılma ne olmuştu?</p>

  <p class="p9">“Tuhaf! Tuhaf şey... Benim hayatımdan yarım gün kayıp, altı yüz kırk senelik Osmanlı tarihinin de tam yarısı..." diye sanki önemli bir tesbitte bulundu:</p>

  <p class="p9">“Sakın arada başka bir hanedan kurulmuş olmasın? Tam bu durumdayken hiçbir halt okuyamamak da ne demek oluyor?" diye hayıflandı.</p>

  <p class="p9">Acaba kitaplarda bulamadığını hayat ona sunabilir miydi? Mesela kalkıp Eminönü meydanına gitse... Hani çocukluğunda davulculardan duyduğu gibi Yeni Cami direk istiyor mu istemiyor mu, kendi gözüyle görse... Yoksa zavallı Mürdüm’ün başına gelen kendi başına mı geliyordu? O gariban kendisini yazılanlara bir şekilde uydurarak rahata ermişti, acaba hayat da kendisini Suat Ferid’in kafasındakilere uydurma becerisini gösterebilecek miydi bakalım?</p>

  <p class="p9">“Efendina kahvaltı yapacak mı bakalım?"</p>

  <p class="p9">Lâlendam*ın neşeli sesi, Suat Ferid'in düşüncelerini bölüverdi...</p>

  <p class="p9">Kız bir havluyu göğsüne sıkı sıkı dolamış, kısa saçlarından sular damlar bir halde yanına geldi. Pek keyifliydi. Suat Ferid bunu hiç ama hiç sevmedi.</p>

  <p class="p9">“Ben, benim mazi-i müstakbeldeki torunlarımın iki yüz şu kadar yıllık davasına ihanet mi ettim acaba?” diye düşündü: Bu düşünce kendisine pek saçma geldi: “Ben naçizane Berke olsam bile, hanedan XVII. yüzyılın başında ilga edilmişse hangi torunlar?”</p>

  <p class="p9">“Ne var kahvaltıda?” diye sordu.</p>

  <p class="p9">“Her zamanki gibi kenevir çayı, bu da soru mu yani?”</p>

  <p class="p9">Suat bu çayın niye ot ot koktuğunu, dahası ne diye bu aile tarafından bu kadar sevildiğini anlar gibi oldu.</p>

  <p class="p9">“Keneviri nereden buluyorsunuz?”</p>

  <p class="p9">“Bahçedeeen...”</p>

  <p class="p9">Suat Ferid, ufak bir deneme daha yapmaya karar verdi: “Lâlendam, söyle bana Osmanlı imparatorluğu ne zaman sona erdi?”</p>

  <p class="p9">“Ben bunları bilmem, Lâlfem bilir..."</p>

  <p class="p9">Biraz çekinerek, daha şahsi olan ikinci soruyu sordu: “Lâlendam dün gece ne oldu?”</p>

  <p class="p9">“Hiç... Aşağıda çay içiyorduk, ben sevmedim. Sonra geldik burada içtik...”</p>

  <p class="p9">“Ben de içtim mi?”</p>

  <p class="p9">İçten içe cevabın, “evet, şöyle iki Vuslat dolusu kadar” olmasını bekliyor, her şeyin kolayca açıklanmasını diliyordu.</p>

  <p class="p9">“Yok. Ot kokuyor diye içmedin.”</p>

  <p class="p9">“Sonra Lâlendam?”</p>

  <p class="p9">“Sonra hep uyudun Efendina.”</p>

  <p class="p9">Suat Ferid, daha sorular soracaktı ki bahçeden birtakım gürültüler geldiğini duyarak kapıya yöneldi.</p>

  <p class="p9">Büyük bir kamyon, ahşap evleri getirmişti. Mimar-müteahhit Fahrünnisa Maltız Hanım, Suat’ın merdivenlerini çevik hareketlerle çıkıyordu. Kapı birden açılınca Suat ile burun buruna geldiler.</p>

  <p class="p9">“Günaydın Beyefendi, evleri nereye kuralım diye soracaktım."</p>

  <p class="p9">“Fahrünnisa Hanım, sizce Osmanlılar ne zamana kadar yaşadı?"</p>

  <p class="p9">Kadın bir saygısızlık yapmak endişesiyle kekeledi:</p>

  <p class="p9">“Şey... Rivayet muhtelif... Bilmem ki ne desem?”</p>

  <p class="p9">Suat, sorusunu biraz değiştirerek sordu:</p>

  <p class="p9">“Peki Yeni Cami ne zaman yapılmıştır?”</p>

  <p class="p9">“İlahi Suat Bey! Sabah sabah bu tarih sınavı da nereden çıktı? Her sabah işe giderken görürüm ama bin dokuz yüz altmış sekizde mi yoksa yetmişte mi, bilmem ki..."</p>

  <p class="p9">Bu kadarı kâfiydi. Evleri birkaç metre arayla, yan yana, eski evin biraz yukarısındaki nasılsa ağaçsız, çalısız kalmış bir düzlüğe kurmaya başlamalarını söyledi. Şimdilik restorasyona gerek olmadığını söyleyerek kadını savdı.</p>

  <p class="p9">Birazdan taksinin içinde,</p>

  <p class="p9">“Allah kahretsin, bütün bunların hepsi sidik kokulu bir kitap yüzünden oldu, lanet olsun, koskoca tarih-i Osmaniyi ziyan ettik,” diye düşünüyordu. Yeni Camiye kilitlendiği için etrafına pek bakınmıyordu ama Dolmabahçe’nin bulunması gereken yeri epey geçtikten sonra, Tophane civarında, ortalıkta bir gariplik olduğunu anlayarak bağırdı:</p>

  <p class="p9">"Dönelim... Geri dönelim lütfen! Dolmabahçe’ye dönelim..."</p>

  <p class="p9">“İstersen Köftetarla'ya gidelim abi," dedi şoför alaylı bir tarzda.</p>

  <p class="p9">Suat Ferid “O dolma o dolma değil” diye laf yetiştirmeye üşendi:</p>

  <p class="p9">“Sen geriye dönsene adamın canını sıkmadan!" diye adamı tersledi.</p>

  <p class="p9">Şoför bir an, ön koltuğun altında sakladığı kısa ve kalın sopayı düşündü. Sonra Suat Ferid’in ürkütücü cüssesini dikkate aldı.</p>

  <p class="p9">“Bu ayıya birkaç tane ekleştirsen daha da fena kızar, neme lazım" diye düşündü, kibar bir tavır takındı:</p>

  <p class="p9">“Kusura bakmayın, karşı tarafın şoförüyüm de... Siz tarif edin gidelim..."</p>

  <p class="p9">Geri döndüler. “Karşı tarafı bilmeme" sözü, Suat için her şeyi tepetaklak olmuş bu evrende bazı şeylerin aynı kalmış olabileceği konusunda bir umut ışığı oldu. Suat Ferid arabayı Ortaköy'e kadar götürdü. Dolmabahçe yoktu; ne saat kulesi ne cami ne de saray... Hepsinin yerinde yeller esiyordu! Arabadan inmedi: “Şey... Burada ‘Dolmabahçe’ diye bir saray vardı da kapanmış... Biz yine Eminönü tarafına gidelim...”</p>

  <p class="p9">“Kapanan kapanana abi, bizim mahalledeki zifaf sarayı da kapandı... Malum kriz! İş yapmıyor ki bu ortamda saraylar... Vatandaş ne yapsın?... Devletin el atıp bu sarayları kurtarması lazım...”</p>

  <p class="p9">Suat Ferid dinlemiyordu. Köprüyü geçerken elini cüzdanına attı. Memleket parası olarak beş kuruşu bile kalmadığını gördü.</p>

  <p class="p9">“Şoför Bey, ya bir bankamatik önünde dur ya da Euro vereyim” dedi utanarak.</p>

  <p class="p9">“Fark etmez” cevabını alınca, adamın eline bir onluk banknot tutuşturdu. Biraz sonra taksiden inmiş, binlerce işportacı tarafından işgal edilmiş bir meydanın ortasında duruyor, kendi kendine söyleniyor, gelip geçenin kendisine omuz atmasına hiç aldırmıyor, herhalde üç yüz küsur yıllık,</p>

  <p class="p4">“Yeni Cami direk ister<br />
  Söylemeye yürek ister<br />
  Benim kamım toktur ama<br />
  Arkadaşım börek ister”</p>

  <p class="p9">manisini, çocukluğunda öğrendiği musiki ile söylüyor, bitince yeniden söylüyordu. Vakti bol taifesinden birileri yavaş yavaş etrafında toplanmaya başladı. Yaşlı bir adam Suat Ferid’in önüne bir mendil serdi, bir delikanlı “hade siftah benden” diyerek mendile bir kâğıt para attı.</p>

  <p class="p9">Suat Ferid, tanımadığı bu parayı korkarak aldı. Çevirdi. Rahat bir nefes aldı. Paranın ön yüzünde bildik Atatürk resimlerinden biri vardı; bir de huzur veren “T.C. Merkez Bankası” ibaresi... Ama arka tarafında kavuklu, kaftanlı, heybetli bir ak sakallı koca resmedilmiş, altına da minik harflerle “Sultan ibn-i …………. Birinci Ercümend, 1601-1645” yazılmıştı.</p>

  <p class="p9">Gayr-i ihtiyâri bir çığlık kopardı:</p>

  <p class="p9">“Ohaa!..."</p>

  <p class="p9">Ahali bunu bir sevinç göstergesi olarak aldı. Zavallı ozan bu bir lirayı çok bulmuş, sevindirik olmuştu. Memleketin son üç yüz küsur yıllık tarihinin değişmesi fikrine yavaş yavaş uyum sağlamaya başlayan Suat ise, Ercümend’in, kendisi... yani Berke’den sonra neredeyse yarım asır padişahlık etmesi karşısında isyan etmiş, içinden “bre yalancıdolma kılıklı gidi, o gün neredeyse ölecek gibi duruyordu" diye söylenmeye başlamıştı.</p>

  <p class="p9">Orada bulunanların hepsinin pamuk elleri cebe gitti. Birkaç saniye içinde mendili tıka basa beş, on, on beş, yirmi liralık banknotlar ile doldu. Bir delikanlı, yanındaki kıza göstere göstere bir elli lirayı mendile bırakınca bunun en büyük kupür olduğunu anladı. Onun arkasında da ilginç bir kompozisyon vardı herhalde. Suat Ferid bunu göremedi. Göremezdi... Ancak akşam Lâl ailesine sorduğunda, burada dağlar gibi bir Ercümend’in eliyle denizi göstererek eciş bücüş bir Berke’yi sürgüne yollamasının tasvir edildiğini öğrenecek, savurduğu sunturlu küfürden ötürü Lâl ailesinin lâl gibi kızarmasına neden olacaktı.</p>

  <p class="p9">Suat Ferid bu maskaralığa bir son vermek gerektiğini düşündü. Mendili topladı. Paraları havaya savurmayı düşündüyse de yanında başka memleket parası olmadığını hatırladı. Manisini teşekkür makamında yana yakıla bir kez daha söyledikten sonra etrafı keşfe çıktı. Şimdi bir sürü feribotun yanaşıp kalktığı, bir zamanlar, evet hangi zamanlar, Berke’nin deryaya at sürdüğü noktaya gitti. Midesinin bulandığını hissetti:</p>

  <p class="p9">“Keşke heykel ve mimari gibi sanayi-i nefise konularında da matbu malzemede olduğu gibi, yalanı görmez olaydım...” diye üzüldü.</p>

  <p class="p9">Demir korkuluklarla çevrili, yuvarlak ve aslında çimen olması gereken sıkışmış toprak bir zeminin ortasındaki beyaz taş kaidenin üzerinde bir heykel grubu vardı. Şaha kalkan kara bir aygıra binmiş bir Ercümend, dirseğine kadar sıvalı ve kaslı koluyla kaldırdığı enli bir palayı, atın ayakları altında yatan perişan bir Berke’ye indirecekmiş gibi yapıyordu.</p>

  <p class="p9">Berke’nin, sağ elini “n’olur kıyma" pozunda dramatik bir tavırla Ercûmend’e uzatması, Suat Ferid'e pek müstehcen geldi. Sıkışmış toprak zeminde küçük yağmur gölcükleri, boş pet şişeler, buruşuk kâğıt mendil kalıntıları, yüzük haline gelmiş ve ortasında kahverengileşmiş bir kan izi bulunan bir yara bandı ile açık gözleri camlaşmış, karnı çökmüş ölü bir tekir kedi vardı. Suat omuz silkerek heykelin denize bakan ön cephesine gitti. Orada eski yazıyla yazılmış bronz bir plaket gördü. Biraz çaba harcayarak yazıyı söktü:</p>

  <p class="p0">“lftirâk ve Tedenni cemiyetinin millet-i ferzend-i<br />
  Ercümend’e, devletimizin kuruluşunun üç yüzüncü yıl hediyesi.<br />
  Yıl 1901”</p>

  <p class="p9">Suat Ferid kaideyi dolaşarak Yeni Cami’nin olması gereken yere baktı. Taa arkalarda Süleymaniye’nin sıradağlar gibi yükselen silueti, mahzun kalbine biraz olsun teselli verdi.</p>

  <p class="p9">“Ben bu yeni tarihi öğrenmek bile istemiyorum... Kim bilir kimin tarihi bu!” diye muhafazakâr bir tepki gösterdi.</p>

  <p class="p9">Yine de “Sultanahmet” diye bildiği yere gitmemezlik etmedi. Tam beklediği gibiydi, Ayasofya’nın karşısında böyle bir yapı yoktu!</p>

  <p class="p9">Onun yerine dehşetli bir umursamazlıkla kırk elli katlı bir gökdelen dikmişlerdi. Binanın ana girişinin üzerinde büyük, sarı pirinç harflerle “The Hagia” yazmışlardı. Kızgınlıkla bağırdı:</p>

  <p class="p9">“Ne yaparsanız yapın! Hepsi size müstahak! Sizin nenize gerek tarih ve kültür!”</p>

  <p class="p9">Kalabalık bir Uzakdoğulu turist grubu ellerindeki rehber kitaplara bakıyor, parmakları ile bu yazıyı birbirlerine gösteriyor ve gökdelenin önünde hatıra fotoğrafları çekiyorlardı. Bir an Topkapı’ya gitmeyi düşündüyse de çabucak vazgeçti. Divanyolu’nu takip ederek Çemberlitaş’a doğru yürüdü. Nuruosmaniye de sırra kadem basmıştı.</p>

  <p class="p9">“Yahu bu adamlar, adları her ne karın ağrısı ise, diyelim ki Ercülüler, hiç mi bir şey yapmadılar şu kalan üç yüz küsur yılda?" diye merak ederek harikzedegân apartmanlarının olması gereken yere kadar yürüdü. Yok, orada da bir diğer gökdelenden başka bir şey yoktu. Oysa kendi zavallı evi, Boğaz’da yerli yerinde duruyordu. Bunun da bir anlamı olmalıydı herhalde. Bir taksi durdurdu. Boğaz’a geri dönmeye karar vermişti. Arka koltuğa yığıldı.</p>

  <p class="p9">“Oo, abim! Ulus’a mı?”</p>

  <p class="p9">Suat Ferid şoföre tarih öncesi dönemlerden kalma bir yaratığa bakar gibi baktıktan sonra, acıyla hatırladı. O lanet gece o kahrolası kitabı kendisine geri getirerek yüz doları kapan şofördü bu.</p>

  <p class="p9">“Yoo... Taşındım... Boyacıköy’deyim artık...”</p>

  <p class="p9">Şoförün tanıdık çıkmasına sevinmişti bir anlamda. Yol da yeterince uzundu. Adamın ağzını şöyle bir yokladı:</p>

  <p class="p9">“Ne diyorsun sen bu işlere?”</p>

  <p class="p9">Adam “hangi işlere” demeden anlatmaya başladı. Durum çok ve çok kötü idi. Hükümetin LPG fiyatlarına zam yapmaktan başka bir şey bildiği yoktu. Ama taksiciler şu önümüzdeki salı günü kontak kapatıyorlardı, bakalım ne yapacaktı o hükümet? Suat Ferid bu LPG muhabbetinden sıkılmıştı, bir çıkış yaptı:</p>

  <p class="p9">“İyi de, seçmeseydi bunları bu millet güzel kardeşim!”</p>

  <p class="p9">“Orası öyle abi" diye anında yan çizdi şoför. Sakallı makallı, kimin ne olduğu belli olmuyordu bu günlerde. Arka koltuktaki iri yarı adamın devletle bir bulaşıklığı olabilirdi. Sanki emin olmak istermiş gibi sordu:</p>

  <p class="p9">“Sayın abim, acaba ne işle iştigal ediyordunuz?”</p>

  <p class="p9">“Yazarım, roman yazıyorum..."</p>

  <p class="p9">“Sayın abi tüm kabahat bizde, adam madam olmayız biz... Bize devlet ne yapsın? İtalya’da, yayalar daha yola adımım almadan araçlar zınk diye duruyormuş, medeniyete bak abi!... Teyzemin oğlu da daha geçen yıl İngiltere’ye gitti, anında üç katlı bir ev aldı, refaha bak abi...”</p>

  <p class="p9">Suat Ferid’in karşılaştığı, teyzesinin oğlu İngiltere’de ev alan bilmem kaçıncı şofördü! Dehşetli bir tahayyül fıkaralığıydı bu. Akraba hep teyze oğlu, ev hep üç katlı, gidilen ülke hep İngiltere... Bu seferkinde bir de “İtalya-medeniyet” repliğinden de esintiler vardı. “Dönerin-dolmanın hazırı oluyor da yalanın niye olmasın?" diye gülümsedi Suat Ferid. Biraz eğlenmek istedi:</p>

  <p class="p9">“Sen bizde ev almak daha mı zor diyorsun?”</p>

  <p class="p9">“Yok sayın abi, yanlış anlattım yani... İngilizler geldi buraya, gördük işte... Hani Perakonak-Lungheel maçı için... Çulsuz bir alay serseri... Yoksul olabiliriz ama bayrağımıza söz ettirmeyiz yani!... Gençler göbeklerinden işetmiş bırakmış kerataları...”</p>

  <p class="p9">“Ee, peki bizim bu Avrupa sevdamıza ne diyorsun?”</p>

  <p class="p9">Şoför derin bir iç geçirdi:</p>

  <p class="p9">“Ne diycem sayın abi... Görelim artık gerçekleri! Avrupa’ya gireli yirmi şu kadar sene olmuş, adam hâlâ bize serbest dolaşım hakkı vermemiş, kalkmış ben koyunu danayı nasıl kesermişim, ona takıyor, posta koyuyor... Ben senin domuzu nasıl kestiğine bir şey diyor muyum? Yoksa kesmeden mi lüpletiyorsun pembe pembe domuzcukları?”</p>

  <p class="p9">Suat Ferid cenahında uzun bir sessizlik olunca üsteledi:</p>

  <p class="p9">“Haksız mıyım abi?”</p>

  <p class="p9">“Haklısın... Haklısın...”</p>

  <p class="p9">Ön taraftaki, hâlâ sağlam bir zemin bulamamış olmanın sıkıntısıyla ekledi:</p>

  <p class="p9">“Sayın abi, ailede İngilizlik varsa özür dilerim yani...”</p>

  <p class="p9">Suat sahilde indi.</p>

  <h3 class="h31" id="sigil_toc_id_63"><a id="ncx2056"></a><a id="a151"></a><a id="a152"></a>LXIV.</h3>

  <p class="p9">Bak sen, demek Avrupa’ya girmişiz ha! Bunun 1601’deki hanedan değişmesi ile ilintisi ne” diye düşüne düşüne evine giden yokuşu tırmanmaya başladı.</p>

  <p class="p9">Adamlar arı gibi çalışmış, birkaç saat içinde kulübelerden birini kurmayı neredeyse bitirmişlerdi. Suat pek sevdiği tahta kokusunu derin derin içine çekerek evi dolaştı. Daha bir miktar iş vardı. Lâlendam, hamam-bodrumun kapısında durmuş, işçileri seyrediyordu. Üzerinde dün geceki kılığıyla, sevimli ama gülünçtü. Kıza doğru gitti, beraberce içeri girdiler. Lâlgiller yine ateşin başına çökmüş, her zamanki gibi kenevirli çay içerek keyifleniyorlardı.</p>

  <p class="p9">Küçük Lâlmina’yı yerinden kaldırarak kızın yerine geçti, onu da dizine oturttu. Lâlfem’in uzattığı çayı yudumlamaya başladı. Bu ailede en ufak bir değişiklik olmaması Suat’a müthiş bir güven veriyordu.</p>

  <p class="p9">“Valide sence Osmanlılar ne zamana kadar yaşadı?” diye damdan düşmece sorusunu sordu.</p>

  <p class="p9">“Bilmem, en son Osmanlı ne zaman öldüyse o zamana kadar herhalde,” diye bir cevap verdi kadın.</p>

  <p class="p9">“Peki, Sultan İkinci Berke hakkında ne bilirsin?”</p>

  <p class="p9">“Anı bilmem ama seni ranâ bilirim Efendina,” dedi Lâlfem gizemli bir tavırla.</p>

  <p class="p9">Suat Ferid bu kadının imalarından bıkmıştı.</p>

  <p class="p9">“Ne bilirsin bir yol de bakalım!” diye aşikâr meydan okudu. Kendini her şeye hazır hissediyordu. Kadın elini yüzüne atarak, yüz derisini soyup çıkarsa, altından Hami Şeker’in o müstehcen yeşil gözleri çıksa bile şaşırmayacaktı. Lâlfem bunu yapmadı. Yalnızca belli belirsiz içini çekti:</p>

  <p class="p9">“Tam altı tane efendi gördüm, siz, sizi bilmezsiniz. Ben bilirim. İnce bağırsaklarınızda, Lâl taifesinin ürettiği artık değeri nasıl çeker, somurursunuz, oraya kadar bilirim..."</p>

  <p class="p9">Suat’ın canı sıkıldı.</p>

  <p class="p9">“Baka valide bana minnetiniz Lâlmurad’ın getirdiği ve getireceği zarflar mıdır? Ben devasa bir imparatorluğu yellere verip deryaya at sürenim, bu böyle biline..."</p>

  <p class="p9">“İçiniz bunalıp, başınız daralınca onu da yaparsınız..."</p>

  <p class="p9">Bu cevap üzerine çılgına döndü Suat. Artık varlığını bildiği iç merdivenlere bir hışımla yöneldi. Biraz sonra tekrar bodrumdaydı:</p>

  <p class="p9">“Buyur... Oğluna da söyle, bana para mara getirmesin!"</p>

  <p class="p9">Elindeki zarfı hiddetle savurdu. Zarf birkaç perende attıktan sonra doğruca ateşin üzerine kondu, önce kendisi kavruldu. Sonra içindeki yeşilli turunculu milyonlar.</p>

  <p class="p9">Evet, milyonlar!</p>

  <p class="p9">Sual ellerini ateşe sokarak yarısı yanmış bir yirmi milyonu kurtardı. Hayretler içinde kekeledi:</p>

  <p class="p9">“Ama... ama... Dışarıda böyle paralar yok artık..."</p>

  <p class="p9">Lâlfem bigâne bir ses tonuyla, “Orası bizi ilgilendirmez,” dedi, “dışarıda ne para varsa biz onu getiririz. Sen de ister at ister yak...”</p>

  <p class="p9">Suat yarısı yanmış parayı mahkemeye sunulacak bir kanıtmışçasına dikkatle cüzdanına yerleştirdi. Bu küçük olay bile dünden bugüne dehşetli bir dönüşüm olduğunu gösteriyordu. Lâlfem ile bir kaynana-damat dalaşması gibi algılanabilecek bu tartışmayı yaşadığına pişmandı. Daha mesafeli bir sesle “hoşça- kalın” diyerek, dışardan kendi katına yöneldi.</p>

  <p class="p9">Lâlfem bu takıntılı Efendinanın arkasından hiç de gayri memnun olmayan gözlerle baktı. Hiç olmazsa kendilerinin de bu enkazda yaşama hakkı olduğunu kabul etmiş, birtakım sonradan görme havalara girmemiş, bir yandan komşulara karşı “malım-mülküm-benimdir-kokuyorlar-defolsunlar-kusura bakmayın-bunlar böyle-bunların yüzünden serbest dolaşım hakkını alamadık” tavrını takınıp bir yandan da Lâlgil dişilerinin kocası rolünün üzerine atlamamıştı.</p>

  <p class="p9">“Senden tek memnuniyetsizliğimiz de bu ama Efendina. Erdemin ve namusun bize iki numara büyük geliyor, daha da mühimi biz üremek, yaşamak, çoğalmak, senden döl almak istiyoruz” diye mırıldandı...</p>

  <p class="p9">Suat Ferid yatağında sırtüstü yatarak düşünüyordu. Kendisiyle “malul ve yatalak düşünür Utku Suat Ferid Ceylani” diye alay etti:</p>

  <p class="p9">“Demek Avrupa’dayız. Demek tarih benim okulda kafamı patlata çatlata öğrendiğim tarihle aynı değil. Belki de o sarsak Ercü ile o sarımsak kafalı oğlu, Kızıl Elma önlerine filan da hiç gitmediler...”</p>

  <p class="p9">Gözlerine öfke ve gözyaşları aynı anda hücum etti. Burun farkıyla öfke galip geldi. Yatağından indi, bir elinin beş parmağını iyice açıp havada salladıktan sonra göğsünün üzerine koydu. Görünmez birileriyle polemiğe girişti:</p>

  <p class="p9">“Benim ecdadım bunlar gibi sinameki değildi... Hepsi ayakta, ulu çınarlar gibi öldü, bir tanesi bile, yeni uç vermiş kabak sürgünü gibi yerlerde sürünmedi... Berke salağı nefsine yenilip terk-i kâinat etmeseydi, benim ahfadım da asla sürûnmezdi... Benim bildiğim alternatif tarih de buna şahittir zaten... ‘</p>

  <p class="p9">Sonra yeni düşünceler zihnine hücum etti:</p>

  <p class="p9">“Mamafih bu müptezel sülalenin bu zelilâne siyaseti Avrupa’ya girmemizi kolaylaştırmış olabilir... işe bak!... Kıç üzerinde oturup yayılmanın da ödülleri var...”</p>

  <p class="p9">Evet, evrimciler haklıydı, tabiat en güçlüyü, en mükemmeli, zeki, çevik, faal, müteşebbis olanı ve intibak edeni seçiyordu. Seçiyor ve yok ediyordu! Sonra aklına Anette geldi:</p>

  <p class="p9">“Kim bilir hangi kâinatta, hangi boyutta, hangi şehrin hangi semtinin hangi apartmanında yirmi yıl önce bir fındık kırdın Belçikalı cüce sürtük...”</p>

  <p class="p9">(Suat Ferid, kızın kendisine darılmasına yol açan kuruntu ve alınganlıklarından ders almamıştı. Memleketimizin yeni tarihini hemen hiç bilmemesine, Avrupa’ya nasıl girdiğimiz konusunda elinde hiçbir delil olmamasına rağmen, yazdığı senaryoya inanmayı tercih ediyor, dahası zavallı Anette ile Avrupa’yı özdeşleştirme sathilik ve sakilliğinden kendini bir türlü kurtaramıyordu. Birazcık daha kafası bassa, bu kurguladığı paradigma içinde bile durumun sakatlığını anlardı: Anette-Avrupa özdeşliği varsa, daha önce orada soluğu alan bir düzine ülke ve onların Suat Ferid’leri oraya ulaşmak için acaba ne yapmıştı? Haydi ona tarih diyelim, Avrupa’ya girmeye soyunan diğer adaylar ne yapacaklardı? Ne diye soyunup tumanı-çakşırı fora ediyordu bu Bulgar mandıracıları ile Macar at cambazları bakalım? Bunları düşünmedi. Anette bir tek kendisi için var zannediyordu...)</p>

  <p class="p3">[Sayın Kmmçak, lüzumundan fazla aleni ve kaba ise, parantez<br />
  içindeki bu açıklama kısmını kaldırabiliriz, O.F.M]</p>

  <p class="p3">“...Dolayısıyla benim sana sadakatimin ne anlamı kaldı artık?"</p>

  <p class="p4">diye feveran etti.</p>

  <p class="p9">Fıtraten mevcut dürüstlüğünü artıran <span class="t12">Duvduvani</span> epizodundan sonra içinde duymaya başladığı, kimi zaman Muhayyil-i Meçhûl kimi zaman Şeker Hami olarak algıladığı ses yine alaya başladı:</p>

  <p class="p9">“Ooo Suat Ferid Beyler Lâlendam Hanım’a bir yazılmışlar pir yazılmışlar... Hani Anette’in tahakküm-û hayalinden bir kurtulsalar, ya Allah ya fettah, yumulacaklar Lâlendam kızımıza...”</p>

  <p class="p9">Suat “kızımız” üslubunun kendisinde ayaklandırıp uyandırmaya çalıştığı şeyh imgelemini elinin tersiyle iterek, açıkkalplilikle,</p>

  <p class="p9">“Haklı olabilirsin” dedi.</p>

  <p class="p9">Ses bu kestirip atma karşısında pek memnun olamazdı. Olmadı da. Somurtup –evet sesler de somurtur, büzülür, ekşir, buzdolabının yumurtalık kısmında unutulup kalmış limon eskisi gibi bir köşeye çekilip oturur– Suat’ın yakasım bıraktı.</p>

  <h3 class="h31" id="sigil_toc_id_64"><a id="ncx2097"></a><a id="a153"></a><a id="a154"></a>LXV.</h3>

  <p class="p9">Suat uzunca bir süredir, ısmarlandığı üzere Lâlgilleri yazıyordu. Yeni toplumun tahayyül ederek bilinçaltında biçimlendirdiği yeni tarihini de, bir arka plan olarak bu iskelete giydirmeye karar verdi.</p>

  <p class="p9">Osmanlı XVII. yüzyılın başında yıkılmış, adını tam bilemediği Ercümend hanedanı devleti kurulmuş ve on yedinci yıldız olarak cumhurbaşkanlığı forsundaki soylu yerini almış, Türkiye Cumhuriyeti Devleti –evet bazı devletlerin cumhuriyeti olur, bazı cumhuriyetlerin de devleti– ağleb-i ihtimal 11 Eylül 1981’de Avrupa’ya girmişti. Lâl ailesinin bundan haberi olsa da pek umursuyor gibi durmuyorlardı.</p>

  <p class="p9">“Kucak-tepe”sini fişe taktı, evet, yeni tarihte “odaksal dil eşgüdüm odasının” istekleri doğrultusunda, dizüstü bilgisayara bu ad uygun görülmüştü, hummaya tutulmuş gibi yazmaya başladı. Başka bir kâinata geçti. Malum, bizim bir günümüz başka kâinatlarda günler, aylar hatta yıllara tekabül edebilir. Günlerce yemeden içmeden, dur durak bilmeden, gece uyumadan, gündüz oturmadan yazdı. Tırnaklarından kan sızıncaya kadar çalıştı. Bu kanın koyu mavi olduğunu gördü, şaştı. Romanını muhteşem bir finalle bitirdi.</p>

  <p class="p9">Şöyle ki: Avrupa, tam beş yüz elli yıldır, Kırpık Kâğıtçılar sokağında ilk işyerlerini açtıklarından beri bıkmadan usanmadan yaptıkları kâğıt çevrimi dolayısıyla Lâl ailesini “altın zarf” çevre ödülüne layık görmüş, bunu ülkemizdeki temsilcisi Mademoiselle Anette eliyle Lâlendam’a vermişti, Lâlendam, Anette ile aynı anda bir mekânda bulununca kimliği konusunda düştüğü tereddüdü rafa kaldırmış, kendisinin Anette olmadığını anlamış, huzura ermişti.</p>

  <p class="p9">Üstelik Suat kendince muzip bir şirinlik daha yapmış, bütün romanı “Vuslat Çaydanlık” tarafından kurgulanmış olarak yazmıştı. Anlatıcının geveze bir çaydanlık olması çok şeye izin veriyordu; Vuslat yeni toplum, yeni tarih üzerine ağzına geleni söylüyor, kantarın topuzunu epeyce kaçırıyor, yükselen türedi sınıfı ve bunların cahilane davranışları aleyhine demediğini koymuyordu...</p>

  <p class="p9">Evinin yakınındaki güdük minareli caminin bitişiğindeki “ağarası cafe”ye gitti. Yakında yeni ahşap evine taşınacağı için paketleri çözmeden bıraktığından yazıcısının, pardon, “parmaksal yazbas”ının nerede olduğunu bilmiyordu. Romanına henüz bir başlık uyduramadığını hatırlayarak “Lalettayin bir şey koyalım, sonra değiştiririz” diye düşündü. Kelimelerin musikisini yakalamaktaki şansı yine yaver gitmişti:</p>

  <p class="p9">“Lalettayin Lâlendam!” diye bağırdı. Hemen metne geri dönerek, aşk-meşk hususunda bu başlığı haklı çıkarmaya yetecek birkaç saplama yaptı. Kendine bir çıktı aldı. Sonra bütün romanı “ilişik” ederek “ooo Sayın Kmmçak”m ağ adresine gönderdi.</p>

  <p class="p9">Beş dakika sonra cep telefonu çaldı. Sayın Kırımçak, yarın sabah saat onda kendisini Maslak YazmKule otuz yedinci kattaki ofisinde bekliyordu.</p>

  <p class="p9">Yürüyerek evine döndü. Tahta evlerin ikisi de kurulmuştu. Kendisi için peylediği evi bir dolaşmak istedi. İçeri girince şaşırdı. Bütün ev eşyası taşınmış, birtakım paketler de bu eve nakledilmişti.</p>

  <p class="p9">“Lâl ailesi!” dedi. Ağır beyaz eşyalarını nasıl taşımışlardı?</p>

  <p class="p9">"Ulan ecinni mi bunlar?” diye gülümsedi.</p>

  <p class="p9">Sonra kitaplarından hiçbirinin taşınmadığını fark etti. Yan eve gitti. Boştu. Hamam-bodruma gitti. Gördükleri, kanını beynine sıçratmaya yetti: Lâl ailesi karıncalar gibi çalışıyor, Sual Ferid’in biriktirdiği eski-yeni tüm kitapları parçalayarak çuvallara dolduruyordu.</p>

  <p class="p9">“Deli misiniz siz? Ne yaptığınızı zannediyorsunuz?” diye patladı.</p>

  <p class="p9">Umursamaz gözlerle baktılar. Lâlmehmed,</p>

  <p class="p9">“Kâğıtları ayıklıyoruuuz...” diye bir açıklama yaptı.</p>

  <p class="p9">“Nasıl yani?”</p>

  <p class="p9">“Kitapların kâğıt olan kısımlarını ayıklıyoruz” dedi Lâlahmed. Eli ile, sökülerek bir yana yığılmış bir deri cilt yığınını işaret ediyordu. Minik Lâlmina, Suat’ın en kıymet verdiği yazma kitaplardan birini yakalamış, müzehheb cildi bir yana, kitabın yapraklarını bir yana çekiştirerek, cildi kâğıt tomarından ayırmaya çalışıyordu. İncecik sesiyle mızıldandı:</p>

  <p class="p9">“Efendina bana yardım etsin, o çok güçlü...”</p>

  <p class="p9">Suat bayılacağını sandı, yerçekimine karşı koyarak göklere yükselen bir çağlayan gibi kafasına tırmanan kendi kanının kendisini öldüreceğini düşündü. Atılarak kızın elinden kitabı aldı. Hem korkmuş hem de biraz canı yanmış olan Lâlmina feryat ederek ağlamaya başladı. Suat çıldırmış gibi bağırıyordu:</p>

  <p class="p9">“Delirdiniz mi siz... üşüttünüz mü... geri zekâlılar... angut sürüsü... millet misiniz, zillet misiniz lan siz? Sizin gibi reaya olmaz olsun? Yerin yedi kat dibine batsın...”</p>

  <p class="p9">Ortalıkta görünmeyen Lâlfem ile Lâlendam, bu çığlık ve haykırmalara koşup geldiler. Lâlendam sakin bir tavırla sordu:</p>

  <p class="p9">“Ne var Efendina? Niye böğürüyorsun?”</p>

  <p class="p9">“Kitaplarım!” diye inledi Suat.</p>

  <p class="p9">“Şu kâğıtlar mı?”</p>

  <p class="p9">Soru Lâlfem’den gelmişti...</p>

  <p class="p9">“Onlar kâğıt değil, dünyanın ve çağların bilgisi içlerinde saklı, kitap onlar!...” Suat ter ter tepiniyordu. Lâlendam son derece aldırmaz, hatta küçümser bir tavırla,</p>

  <p class="p9">“Aa, öyle mi?” diye sordu, “Oku bakalım, ne diyormuş” diyerek parçalamakla meşgul olduğu bir XVII. yüzyıl cildini Suat’a verdi. Hepsi dikkat kesilmiş, Suat’ın ne yapacağım ve çağların bilgisinin ne menem bir şey olduğunu görmek istiyorlardı. Suat ağzı kurumuş olduğu için zorlukla konuşabildi:</p>

  <p class="p9">“Ben... ben artık okuyamıyorum...”</p>

  <p class="p9">Hepsi beraber omuz silktiler:</p>

  <p class="p9">“Biz ezelden beri okuyamıyoruz, ne olmuş yani?”</p>

  <p class="p9">Suat biraz kendine gelmenin iyi olabileceğini düşündü. Sakin olmaya çalışarak bir çıkış yaptı:</p>

  <p class="p9">“Okurum okumam! Sizin benim malıma zarar vermeye ne hakkınız var?”</p>

  <p class="p9">“Efendina biz de istiyoruz ki senin işe yaramayan malların kıymetlensin, para kazanalım, sana verelim...”</p>

  <p class="p9">Lâlfem’in bu sözleri üzerine Suat teslim oldu.</p>

  <p class="p9">“Ciltleri niye ayırıyorsunuz?”</p>

  <p class="p9">“Tüccar bize yalnız kâğıt alırım, başka eski istemem, demişti. Biz de hep kâğıt satarız ona. Cilt dediklerini ayırırız, onun da alıcısı varmış diyorlar ama ben kırk yıldır görmedim...”</p>

  <p class="p9">“Eee yani...”</p>

  <p class="p9">“Yanisi şu: Elimizde oda dolusu cilt birikti, senin tanıdığın varsa gelsin baksın.”</p>

  <p class="p9">Suat dudaklarını ısırarak bu ciltleri görmek istediğini söyledi. İki dakika sonra bir oda –herhalde hamamın soğukluğu olacaktı– dolusu kıymetli cildin karşısında, dili tutulmuş bir şekilde oturuyordu. Bazılarını çok yakından tanıdığı, benzerlerinin resimlerini gördüğü, müzelik enfes ciltler... Bazısı mücevher kaplı, bazısı bağa, bazıları fildişi, muhteşem, murassa ciltler... Birkaç tane som altından, bir tane de yeşim taşı plakalarla kaplı cilt...</p>

  <p class="p9">Tezhipli deri ciltlerin ise kaç tane olduğunu, ilk bakışta tahmin etmeye bile imkân yoktu. Suat, cevabını gayet iyi bildiği halde sordu:</p>

  <p class="p9">“Bunların hepsinin içinde kâğıt var mıydı?”</p>

  <p class="p9">“Olmaz mı?" diye atladı Lâlmehmed ve Lâlahmed.</p>

  <p class="p9">Suat, dışarıda yeni bir tarihle yeni bir toplum gördüğünde bile bu kadar şaşırıp yadırgamamıştı. Heykelin kaidesi altındaki kedi leşinin bile tanıdık, bildik bir havası vardı. Ama şimdi? Bu reayasının zır zır deli olduğuna bir kez daha emin oldu.</p>

  <p class="p9">“Bre nâdân cühela! Bu ciltlerden bir tanesindeki tek bir taş, sizin kırk yıllık emeğinizi defalarca satın alır!...”</p>

  <p class="p9">Yine hep yaptığını yapmış, kurallarını başkasının koyduğu bir oyunu kabullenmişti.</p>

  <p class="p9">“Niye tek bir tanesini bile satmayı denemediniz?”</p>

  <p class="p9">“Biz kâğıtçıyız Efendina, taşçı değiliz,” dedi Lâlfem buz gibi bir sesle, “Bir yere kaçtığımız falan da yok. İsteyen gelir, bunları da alır.”</p>

  <p class="p9">Suat, bu kitapların içindeki “kâğıtlar” için derin bir acı duydu. Nelerin kâğıt kazanına geri döndüğünü düşünmek bile istemiyordu. Kura kura beylik bir cümle kurabildi:</p>

  <p class="p9">“Doğru, benim için onları okumak artık haram ama... ama... Orada koca bir geçmişin mirası var...”</p>

  <p class="p9">Diğerleri yine omuz silktiler. Suat aslında kendisinin sonradan kazandığı, reayasının doğuştan mücehhez olduğu cehalet dolayısıyla artık ortak bir paydaları olduğunu düşünüyordu. Yine de, ölü yavrusunu sağa sola taşıyan bir maymun gibi seviyordu kitapları. Bütün boş ciltlerin ve henüz eskiciye satılmamış ciltli-ciltsiz tüm kitapların yeni evine taşınmasını emretti. Zaman ve para kaybettiklerini düşünerek yüzlerini ekşiten Lâl ailesinin de gönüllerini yaptı:</p>

  <p class="p9">“Gelecek üç yıl boyunca bana vereceğiniz pay yerine bunları verin..."</p>

  <p class="p9">İyi bir anlaşma yaptıklarını düşünen Lâlgiller şarkılar söyleyerek, neşeyle çalışmaya başladılar. Suat günün geri kalanını, birtakım boş ciltleri birtakım çıplak kitaplara uydurmaya çalışmakla geçirdi. Bazılarında yanılması mümkündü ama kitapların ve ciltlerin tüm boyutlarıyla birbirlerini tutması gerçekten küçük bir ihtimal olduğu için, hayli başarılı eşleştirmeler yaptı. Yarından tezi yok, müzeleri arayarak bu hâzineleri olmaları gereken yerlere ulaştıracaktı. Bu karan sayesinde gece nispeten huzurlu bir uyku uyudu. Öyle ya da böyle, birkaç yüz kitap ve galiba, binlerce boş cilt “kurtarmıştı<a id="a155"></a>.”</p>

  <p class="p9"> </p>
</body>
</html>
