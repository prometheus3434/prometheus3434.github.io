<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>KÂİNAT-I MÜBEDDELE'DE GÜN YİRMİ İKİ / YİRMİ ÜÇ</title>
</head>

<body>
  <h2 class="h21"><a id="a165"></a><a id="a164"></a>KÂİNAT-I MÜBEDDELE'DE<br />
  GÜN YİRMİ İKİ / YİRMİ ÜÇ</h2>

  <p class="p0"><a id="a166"></a><img alt="img26.png" height="235" src="../Images/img26.png" width="173" /></p>

  <h3 class="h31" id="sigil_toc_id_69"><a id="ncx2326"></a><a id="a167"></a>LXX.</h3>

  <p class="p9">Kendi evinde, yatağında uyandı. Saate bakmak isledi. Pek hızlı inen bir yağmurun çıkardığı sesler arasından dalga dalga yayılan sabah ezanlarını duydu. Kızın bir kola şişesinde hapsolduğunu unutarak, “Lâlendam bu yağmurla denize inmiştir artık, ailesi onun bu kararını anlayışla karşılayacaktır umarım," dedi kendi kendine.</p>

  <p class="p9">Kendini hiç sorumlu veya suçlu gibi görmüyordu. Akşamdan kalma ekmek ve peynirini yedi. Çayı kalmamıştı. Masanın üzerinde kalmış olan, kullanılmış ve kurumuş bir poşeti sıcak suya batırdı. Yüzünü buruşturarak bu sıvıyı içti. Yıllar sonra bu çayı sırf tadından dolayı, aşağıda, Lâlgillerde içmiş gibi hatırlayabileceğim düşündü. Bazı şeyleri hatırlamak nasıl acı verirse, eksik hatırlamanın da öyle acı verebileceğini tahayyül etti. Biraz sonra mücessemleşen bu duygusunun acı değil, bir yürek daralması olduğunu anladı. Hafızasız kalan yüreği, göğüs kafesini delerek fırlamak, çıkmak isliyordu.</p>

  <p class="p9">Bir zamanlar Ulus’ta bir evi vardı. Tamam. Peki sonra? Apartmanın girişi nasıldı? Galiba iki üç basamak aşağı iniyordun. Asansörün markası neydi? Zor. Duvarlara kaplanan mermerler ne renkti? Siyah. Üzerindeki sarımsı damarların oluşturduğu şekilleri hatırlıyor musun? Yok! Ya şey... Ne hanımdı? Neyse yüzünü hatırlıyor musun? Hayır. Silindi. Diğer hatıralar da o da, dalga yemiş kumdan bir kalenin kumları gibi yayıldı sahile. Hem oradalar hem değil. Bir de Berke zaliminin hatıraları var. Onlar da kum tanesi olarak aynı sahildeler. Diğer kum tanecikleri ile karışık olarak varoluşlarını sürdürüyorlar. Dikkatli bakınca fark edilebiliyorlar: Her birinin ufak sarıkları var.</p>

  <p class="p9">Bir de gerçek kum taneleri var. Hatıra olmayan. Taa Berke zamanında, hatta çok çok önce de gerçekten kum olan. Bunları görmek içinse çok, çok dikkatli bakmak lazım. Mesela şu şeffaf iri, yusyuvarlak kum tanesi... Evet... Evet... Şu, kendine güveni yanaklarından fışkıran... İşte o! Önce kara aygırın bir nalına sıkışarak denize girdi, sonra dalgalarla geri atıldı</p>

  <p class="p9">“Ben bunların hepsini birbirinden nasıl ayırırım?” diye söylendi.</p>

  <p class="p9">En iyisi unutmak ve unuttuğunu da bilmemekti:</p>

  <p class="p9">“Sizi bilmiyorum Lâl ailesi, tanımıyorum, siz hiç burada olmadınız, ben sadece orada oldum, tahtaboşta oturdum, sizi kurdum...”</p>

  <p class="p9">O sırada bu düşüncenin de neleri değiştirdiğini bilemiyordu.</p>

  <h3 class="h31" id="sigil_toc_id_70"><a id="ncx2335"></a><a id="a169"></a><a id="a168"></a>LXXI.</h3>

  <p class="p9">Kitap fuarına gitti. Henüz erkendi ama görevliler büyük saygı gösterileriyle karşıladılar onu. Sürüm Yayınları’nın bulunduğu yere gitti. Leman Hanım tüm ayrıntılarla bizzat ilgileniyor, sağa sola talimatlar yağdırıyordu. Suat Ferid’in hissesine de birkaç emir düştü:</p>

  <p class="p9">“Erken geldiğin iyi oldu ağbi... Berke kılığın şurada... Hadi giy-”</p>

  <p class="p9">Suat nazlanmadan giyindi. Böyle yapınca. Berke anılarının yalnızca bir oyun olduğu sanısına kapılıyor, biraz daha az muztarib oluyordu.</p>

  <p class="p9">Sonra insanlar gelmeye başladı. Paralarını yatıranlara birtakım numaralar verildi. Leman bu numaralardan bazılarını, eline geçirdiği bir megafon aracılığı ile okudu. “Kazananlar” ellerinde kitapları ile kuyruğa girdiler. Suat bir masada oturmuş, önüne konan kitapları mürekkebe batırdığı bir kamış kalemle Osmanlıca olarak imzalıyordu. İlginç bir tesadüf olarak ilk “talihli” Hasmim Saman’dı:</p>

  <p class="p9">“Heh... heh... heh... Okurum ben çok okurum... Kılık yaraşmış, pek yaraşmış... mesaj önemli... gençler tarihimizi bilmeli, heh... heh...”</p>

  <p class="p9">“Yine” el sıkıştılar, resimler çekildi... Suat Ferid birkaç yüz kitap imzaladıktan sonra “Mehlika” araya girdi, Suat’a cüppe ve kavuğunu bırakmasını söyledi:</p>

  <p class="p9">“Yeter ağbi, bu kadarı kâfi, konuşmaya geç kalıyoruz.”</p>

  <p class="p9">Çok yakındaki otele yürüyerek gittiler. Suat birkaç dakika sonra Altın Boynuz salonunda, heyecanlı bir dinleyici kitlesi önündeydi.</p>

  <p class="p9">Ne söyleyeceğini pek kestiremiyordu. İnsanların oturur vaziyette, kendisinin ise 1.94 boyu ile ayakta olmasının avantajını kullanarak hepsine tepeden şöyle bir baktı:</p>

  <p class="p9">“Şahıs Hamice biliyor mu? Hamice biliyorlar mı? Hamice biliniyor mu, biliyor musunuz? Hayır! Hayır ise romancı filan olamazsınız efendim... Ne demiş hami kavimlerin büyük atası Hami? ‘Raguna men ol bub ilol ubvub’... Lafın güzelliğine bakınız! Yok, bunu bilmiyorsanız bırakın yazmayı, okuyamazsınız bile! Hiç zahmet etmeyin..."</p>

  <p class="p9">Salondan bir kişi bile bu cümlenin anlamım sormadı. Yaşadıkları kâinat ne olursa olsun, tevârüs edegeldikleri eziklik duyguları, doğuştan gelen kibarlıklarıyla birleşince kimseden ses çıkmadı. Suat, 135 kilosuna 90 derecelik bir açı çizdirdi. Sözlerinin dinleyiciler üzerindeki etkisini ölçmek ister gibi sustu. Hepsi huşu içinde dinliyor, gözleri ile yaranmaya çalışıyor, “Evet... evet, ben bu Hamice cümleyi anladım" bakışları gönderiyor, fakat aynı gözlerin ucuyla “yanımdaki odun anlamadı sayın yazar” ihbarında bulunuyorlardı. İşi abartan birkaç kişi yüksek kahkahalarla gülerek ne kadar çok anladıklarım iyice vurguladı. Birkaç kişiyse aynı mesajı somurtup eseflenerek vermek istedi. Her iki grup da birbirine düşmanca baktı. Suat devam etti:</p>

  <p class="p9">“Ama geç kalmış sayılmayız... Yapılacak şey, devletin Hamiceye el vermesi, birkaç okulda Hamice öğretmeye başlamasıdır. Ama Hamice dediysek, Afaristan sokaklarının piçleşmiş Hamicesi değil, Kutsal Rift Hamicesi... Yoksa biz daha çok nal toplarız, çok!... Hamice öğrenen bu gençler hem beni anlayacak hem de evrensele ulaşacaktır... Zaten beni anlamak demek, evrensele ulaşmak demektir...”</p>

  <p class="p9">Dinleyiciler Suat’ın konuşmasını heyecanlı alkışlarla kestiler. Leman Hanım’ın gözlerinde memnuniyet ışıltıları vardı. Suat iyice gaza geldi:</p>

  <p class="p9">“Nasıl? Nasıl oluyor da elin insanları bu lisanı büyük Hami’nin tevellüd ettiği bu topraklarda yaşayan, bu mirasın üzerine oturan bizlerden daha iyi kullanıyor?”</p>

  <p class="p9">Gülümseyenler ve somurtanlar sorunun cevabını bilmediklerinden, işi boğuntuya getirmek için bu kez elbirliği ettiler. Hep beraber daha hararetli bir şekilde alkışladılar.</p>

  <p class="p9">“Yapılacak şey açıktır. Dilbilim ve edebiyat bölümleri, Hamice öğrenmek ve romancı olmak için yemin eden yetenekli gençlere kontenjan ayırsın efendim!”</p>

  <p class="p9">Ne kadar küçümsenirse o kadar memnun olan, bilgisizliğinin tescilinden garip bir heyecan duyan ve bir an önce salondan çıkarak, burada öğrendikleriyle başkalarını ezmeye can atan bu dinleyici kitlesi, Suat’ın söyleminin sabah gazetelerinde yer alan Batı Anadolu Fındık Domates Üreticileri Birliği başkanının söylemiyle aynı olduğunu fark edemedi bile. Suat konuşmasını bitirmişti. Terini kâğıt peçete ile sildi. Ön sıralarda oturan çok yaşlı bir adam ayağa kalkarak titrek bir sesle heyecanlı bir nutka başladıktan sonra, aniden fenalık geçirerek bayıldı. Suat sonradan bu beyin memleketteki tek Hamice uzmanı Aziz Heyelan olduğunu öğrenecek, üstadın yanında bildiği tek Hamice cümleyi paraladığından ötürü biraz utanacaktı<a id="a170"></a>...</p>

  <h3 class="h31" id="sigil_toc_id_71"><a id="ncx2353"></a><a id="a171"></a>LXXII.</h3>

  <p class="p9">Sonra Leman Hanım ile aynı otelin çatısındaki lokantaya gittiler. Dekor daha çok, güzel ülkemizi ziyarete gelen turistler için hazırlanmıştı ama Suat’ın canını çok da sıkmadı. Duvarlarda Osmanlı ve Ercümend resimleri, sağda solda parlak bakır kaplar, çivilere gelişigüzel asılmış, Yörük kiliminden bozma heybeler... Aynı kilim deseninden garsonların yelekleri de nasibini almıştı. Köşede bir halı üzerindeki yer sofrasında harıl harıl mantı ve sac böreği hazırlayan tombul, çekik gözlüce bir kadın...</p>

  <p class="p9">Yemeklerini beklerken Leman gevezelik ediyordu:</p>

  <p class="p9">“Ağbi nereden nereye... Kim derdi ki Eskikabak’tan böyle dünya çapında bir romancı çıkacak? Sana bakınca gurur ve kıvançtan gözlerim yaşarıyor. O yoksul günlerimizi düşündükçe de burnumun direği sızlıyor... Hatırlar mısın?”</p>

  <p class="p9">Suat, bu kâinatta bu kadıncağızla gerçekten kardeş olabileceklerini düşündü. Sorup hâlihazırdaki “ailesiyle” ilgili bir şeyler öğrenebilirdi. Yapmadı. Öğrense de içinde bulunduğu yabancılık duygusundan kurtulamayacaktı. Bu duygu pek öyle dizginlenip, denetim altına alınacakmış gibi değildi. İçinden söylenip duruyordu:</p>

  <p class="p9">“Kalktım, gerçekten de azmetmiş, sonunda başarılı olmuş taşralı bir romancı gibi davrandım. Bu rezil performansı göstermeye, Leman tarafından sağa sola çekilip sürüklenmeye muhtaç mıyım ki canım? Üzerime ölü toprağı mı serptiler? Karı beni maymuna çevirdi. Neyin nesiyse, basiretim bağlandı herhalde..."</p>

  <p class="p9">İçini derin bir pişmanlık duygusu kaplıyor, bu sıkıcı, yavan kâinatın kurallarını kabullenip kendisinden bekledikleri gibi “oynadığı" için kendine kızıyordu. Leman susmuyor, konuşuyordu:</p>

  <p class="p9">“Hatırlıyorsun di mi ağbi, aşağı mahallenin oğlanları bana laf atmıştı da sen onları dövmüştün... Ay çok komik!... Yani dövmemiştin de, üzerlerine oturarak ezmiştin..."</p>

  <p class="p9">Suat sırf laf olsun diye sordu:</p>

  <p class="p9">“Yav Mehlika tam çıkaramadım, ne zamandı bu?"</p>

  <p class="p9">“Ee, tam olarak ben de bilmiyorum, ne de olsa kişileri ve olayları kurgulayan sizsiniz Suat Ferid Bey” dedi kadın aniden ciddileşerek.</p>

  <p class="p9">Suat şaşırmıştı.</p>

  <p class="p9">“Peki ama bu ağbi-kardeş hikâyesi nereden çıktı?”</p>

  <p class="p9">“Çocuk olmayın lütfen. Sanki bilmiyorsunuz. Evet, hiçbir şey bilmiyor gibi davranıyorsunuz. Bunun tek anlamı olabilir. İhsan’a yardım ediyorsunuz... Maksadınız beni çıldırtmak... Kabul edin! Bu kadar bozuntuya vermemek olabilir mi? Artık aşikâr uyduruyorum. Her şeyi kabulleniyorsunuz. Ahfeş’in keçisi gibi kafa sallıyor, sallıyor, sonra olmadık bir yerde su koyveriyorsunuz... ‘Madem öyle ben de varım’ dedim ama asabımı bozdunuz, sinirlerimi oynattınız...”</p>

  <p class="p9">Suat Ferid anlamayan gözlerle baktı. Kadın hıçkırmaya başlamıştı:</p>

  <p class="p9">“Oysa ben size inanmıştım. Osman Ferdi o Kuddusi salağı ile konuşunca adam nasıl manken gibi oluyor? O sahnenin büyüsüne kapıldım... Beni aldattınız... Yok Mehlika inceymiş, fidanmış, filizmiş, tomurcukmuş... Hani? Nerede? Yine öyle İtalyanların Karadeniz’e bıraktığı atık varilleri gibiyim... Yalancı! Uydurukçu!”</p>

  <p class="p9">Etraftaki birkaç saman kafalı İskandinav turist ve yaşlı bir Uzakdoğulu çift, otantik bir aile kavgası seyrettiklerini düşünüyor, çaktırmamaya çalışarak onları izliyorlardı. Suat sıkılarak,</p>

  <p class="p9">“Siz okuduğunuzu anlamaktan acizseniz ben ne yapabilirim?” dedi, “orada Osman Ferdi konuştu diye olmuyor değişiklikler. Bunları Kuddusi’nin geçmişe yönelik olarak kendisinin kurguladığını anlamıyorsanız ben ne yapabilirim?”</p>

  <p class="p9">Kadın içini çekti:</p>

  <p class="p9">“Yapmaya çalıştım, olmuyor... Sizi geçmişimde ağbim yaptım, olmadı.”</p>

  <p class="p9">“Demek ki önemli bir olguyu değiştirmiyor sizin bu kurgulamanız. Ben sizin abiniz olsam ne olur? Bir düşünün, şişmanlık bizim ailede irsidir... Yanlış kurgu! Başka bir şey bulun."</p>

  <p class="p9">“Özür dilerim. Hiç böyle bakmadım meseleye... Şey... Mesela... benim büyük büyük büyük dedem o asılmış, dal gibi ince müteferrikalardan biri... meğersem İnce Mustafa imiş, na...”</p>

  <p class="p9">Kadın herhalde İhsan Bey’in meşhur nasıllarından biri olmaya hazırlanan o son sözcüğü bitiremedi. Koskoca müteferrika bölüğünün içinde, düşünülmesi çok daha zor olan “Çatlak Fındık" veya “Lodos Bileziği” gibi lakaplar olduktan sonra, elbet bir ince Mustafa da olsa gerekti.</p>

  <p class="p9">Suat Ferid, kalın bir dürüm haline getirilmiş, üzerindeki yanmış ve kuruyarak çatlamış kahverengi dairelerden tereyağı sızdıran bir sac böreğinin tuhaf, basık, boğuk bir ses çıkararak tabağa düştüğünü gördü. Malum, kimi sesler çöldeki ayak sesleri gibi hem basık hem boğuk, bayağıca güdük olur. Desteklenmeyen börekler ise havada asılı kalma hassası geliştirememiştir.</p>

  <p class="p9">“Ah aptallık başa bela...” diye düşündü. Sükûnetle yemeğini yemeye devam etti. Turist grubu, olup bitenin kendilerini eğlendirmek amacıyla sergilendiğinden emin bir halde “Türk animatörlerinin” bu “son numarası”nı çılgınca alkışladı. Orta yaşlı, geniş omuzları ile beli aynı kalınlıkta, kırmızı yüzlü, uzun sarı, yağlı saçları omuzlarına dökülen İskandinav turistlerden biri, yanlış bir nedensellik kurguladığından olsa gerek, lüzumsuz bir sevecenliğe kapıldı ve sevgili eşine bir tabak dolusu sac böreği ısmarladı. Suat hesabı verdi.</p>

  <p class="p9">“Bu roman basıldığında eş dost beni kadın düşmanı olmakla suçlayacak. N’apaydım canım? Ben mi sorumluyum yani? Olayların akışı böyle gerektiriyor. Ayrıca Kuddusi kadar çalıştıraydı kafasını!”</p>

  <p class="p9">Bu kâinatın yetkilileri, böyle edebi cürümlerin peşine düşmüyorsa bu da onların bileceği bir şeydi.</p>

  <h3 class="h31" id="sigil_toc_id_72"><a id="ncx2380"></a><a id="a172"></a>LXXIII.</h3>

  <p class="p9">Suat Ferid fena halde yanılıyordu. Edebi Suçlar Masası, Hami Şeker ve Lâlendam’ın gaybubetinden sonra peşinde, hem de fena halde peşinde idi.</p>

  <p class="p9">Suat, biraz daha dikkatli bir kişi olmuş olsa, "Bansai... Bansai” çığlıkları atarak her şeyi dijital, şey... parmaksal kamerasına alan müteheyyic ve yaşlı Japon’un kendisine gayet acemi bir makyaj yapılmış, halis muhlis Türk oğlu Türk bir memur bey olduğunu fark ederdi. Etmedi.</p>

  <p class="p9">Başdetektif Hicri Çözenel, bir iki saat sonra karanlık bir odada, çektiklerini masanın diğer elemanları ile paylaştı. Hepsi defalarca seyretmelerine rağmen olaya hiçbir açıklama getiremiyorlardı.</p>

  <p class="p9">Hami Şeker vak’asında Hami’nin çalışanları ser verip sır vermemiş, ikinci kata bir yabancının çıktığını bile katiyen kabullenmemişlerdi. Hami’nin bedeninin bulunamaması da masanın elini kolunu bağlamıştı. Lâlendam’ın durumu daha da acıklıydı: Nüfusta kaydı olmayan, soyadı malum olmayan, hiç kimsesi bulunmayan, eriyip toza toprağa karışan birinin ölümünden dolayı kim suçlanabilirdi ki?</p>

  <p class="p9">Ama Suat Ferid canisi bu sefer baltayı fena halde taşa vurmuştu. Ünlü iş ve edebiyat adamı Ihsan Kırımçak’ın eşi Leman Kırımçak Kuyuanası’nın kaybolup gitmesi az iş değildi. Tuhaf olan, Sayın Kırımçak’ın herhangi bir şikâyette bulunmamasıydı!</p>

  <p class="p9">Görgü tanığı olmasına rağmen, Hicri Çözenel arkadaşlarından daha önde değildi. Masanın gençlerinden ve edebiyat fakültesinden “üstad-ı sanat” derecesi bulunan Cenap Kutadgo,</p>

  <p class="p9">“Başdetektifim, bence boşa kürek çekiyoruz,” dedi, “bu adam bir uydurukçu, bir edebiyatçı. Yarattığı karakterler bunu basınca afakanlar geçirerek yok ediyor...”</p>

  <p class="p9">Diğer arkadaşları gülümsediler.</p>

  <p class="p9">“İyi ya evladım, biz de bu hadisenin üzerindeyiz,” dedi Çözenel, “bu hadiseyi kriminoloji tarihinde ilk kez görüntülemeyi başardık!... Suç, suçtur. Bunun yok ettikleri muhayyeldir, değildir. Bizi ilgilendirmez. Biz kanun koyucu değil, uygulayıcıyız. Yorum hakkımız pek yok. Yeter ki kanıt bulalım!”</p>

  <p class="p9">Eski memurlardan Müstakim Bey devam etti:</p>

  <p class="p9">“Oğlum, bir de şöyle düşün: Ya bu adam bizi de kurmuşsa? O davranmadan bizim davranmamız, gerekli delili sağlamamız ve savcıya iletmemiz elzemdir. Küçük düşünme. Biz derken, tüm bu gördüğün kâinatı kastediyorum. Yoksa bu uydurukçu canilerin elinde masamız elemanları çok şehit vermiştir, feda olsun. Yeteneklisi şeytanca bir planla, yeteneksizi zorbalıkla katletmiştir nice masadaşımızı. Dediğim gibi, feda olsun, ama kâinatımızın istikbali söz konusu...”</p>

  <p class="p9">Cenap, amirlerinin sandığı kadar toy değildi:</p>

  <p class="p9">“Efendim, ben biraz farklı düşünüyorum. Bizim bu zattan bağımsız bir varlığımız olabilir mi ki kendisini herhangi bir şekilde suçlayalım da hakkında delil vesaire toplayalım? Şu kullandığım kelimeleri bile bir başka evrende o seçiyor olabilir! Bizim bilgisizliğimiz ve cehaletimiz, denetimin bizde olduğunu göstermez ki!”</p>

  <p class="p9">Çözenel elini masaya şiddetle vuracaktı ama bunun roman kahramanlarına sık sık yaptıkları klasik hareketlerden biri olduğunu düşünerek vazgeçti. Uzaklardaki birinin kuklası imiş gibi bir görüntü vermek istemiyordu. Gerçi vazgeçmesini de yine o derinlerdeki muhayyil planlamış olabilirdi ama en azından bu bir oluş değil de bir olmayış olduğu için dışarıdan bakanlarca anlaşılmıyordu. Deneyimli bir yönetici olarak Çözenel bunları bilirdi. Tok, kendinden emin zannettiği, ama titreyen, mütereddit bir sesle konuştu;</p>

  <p class="p9">“Arkadaşlar, lütfen kendimizi yıpratmayalım, hakir görmeyelim. Günlerdir sokaklarda bu adamın korkunç bir propagandası yapılıyor. Galiba hepimiz değişen ölçülerde bunun etkisi altındayız. Yok, o ne derse o olurmuş falan... Siz böyle düşünürseniz, vatandaş ne yapsın? Lütfen inancımızı yitirmeyelim. Gerekirse dışarıdan uzman görüşüne başvurabiliriz ama görünen köy pek de kılavuz istemiyor. Bu şahıs pekâlâ bir göz boyayıcı filan da olabilir. Romancı olduğu ne malum? Dahası, keratanın kendisi de muhayyel bir şey olabilir. Bu tuhaf ikilinin romanlarında böyle bir şeye değinme var. Memur Kutadgo, siz karşılaştırmalı edebiyatlar konusunda mastır yaptınız. Şahsi duygularınızı ve sezişlerinizi bir tarafa bırakarak, nerede olduğumuzu bir özetler misiniz?"</p>

  <p class="p9">Cenap biraz gururu okşanmış ama alışkın bir sesle çözümlemelerine başladı:</p>

  <p class="p9">“Efendim, her türlü kafa bulandırıcı olguya rağmen, Osman Ferdi Mürdüm ile Suat Ferid’in iki ayrı kişi olduklarını biliyoruz. İkisi yan yana geldikleri bir sırada, ekibimizin havada çiftleşen sakarmeke kuşları kılığına girerek gizlice çektiği resimler elimizde... Daha zor olan, kâinat-ı müdânî, yani paralel evren dedikleri bir yerdeki Berke ve Osman Hulûsi karakterleri... Acaba onlar bu ilk değindiğim ikili mi? Mürdüm kendisini öyle görüyor ama zararsız ve köşesine çekilmiş bir karakter. Suat Ferid ise emin değil. Olmadığı için de tehlike arz ediyor. Koskoca bir Devlet-i Bîmanend-i Ercümend devrini atlayarak ortalığa Osmanlı kimliği ile çıkmasının ne anlamı olabilir? Yine de ben en az iki tane olan bu paralel evrenlerdeki değişmeyen kişilerden, yani Hami Şeker Soyarslan ve Basri Demirdelen’den şüphelenilmesi gerektiğini düşünüyorum...”</p>

  <p class="p9">Cenap’ın baş rakibi, o da sosyoloji mastırı yapmakta olan Piraye Camia,</p>

  <p class="p9">“Ama Hami öldü...” dedi.</p>

  <p class="p9">Cenap bunu bekliyordu:</p>

  <p class="p9">“Kanıtınız var mı sayın masadaşım? Yok. Adam, şeytanın arka bacağı. Kendisine ölü süsü verip yeni bir evrene dümen kırmadığı ne malum? Değil. Adam çoktan palamarı çözmüş olabilir! Evet ne diyordum, bu iki tip pek netameli. Hami ortalıkta olmadığına göre Basri’yi izleyebilir, hatta biraz misafir edebiliriz. Kendisini kâh Anette kâh Mehlika zanneden Leman Kırımçak Kuyuanası’nın kimliği ise tamamen ortada. Eskikabaklı, altı kız çocuklu bir ailenin en büyük kızı. Eskiden oldukça güzel olduğu yolunda kanıtlar var ama son birkaç ayda aniden, neredeyse bir gece içinde kilo almış. Başkaca bir gariplik yok. Zaten o da yedilere-kırklara karışmış vaziyette...”</p>

  <p class="p9">Durakladı. Masadaşlarına baktı. Biraz bozulmuş olan Sayın Camia dışındakiler ilgiyle dinliyordu. Devam etti:</p>

  <p class="p9">“İhsan Kırımçak da bu müelliflik yarışında varmış gibi duruyor. Romanların basılmış metinlerinde ‘bakın bizde neler var’ ifadeleri onun... Ama bunu bilerek yapmış. Yazar intibaı vermek için değil, bir iki tane saplama yapmazsa kendini editörlük görevini yapmış saymadığı için yapmış. Sürüm Yayınları’nda çaycı kız olarak çalışan arkadaşımız Ökkeş’in ele geçirdiği asıl metinlere bakınca hemen görülü..."</p>

  <p class="p9">“Yav bizim Ökkeş nasıl çaycı kız olur? Adam 1.85 boyunda, boynu ile göğsü arasındaki kıllar birbiriyle el sıkışıyor, ayrıca ne kadar tıraş olursa olsun iki saat içinde yüzü kararır," dedi Müstakim Bey.</p>

  <p class="p9">Bütün masa tebessüm etti. Cenap da gülümsedi:</p>

  <p class="p9">“Üstadım, Leman onu bile bile aldı. Bir tek İhsan Kırımçak’a hizmet ediyor... Bir önlem... Hani bir gün yine bir Anette bulma derdine düşer de soymaya filan kalkarsa... Ihsan, hepimizin bildiği gibi dehşetli ve iflah olmaz bir Ercümendist ama devletimizin mebdei zuhurundan beri ricalimizin epeyi de bu meslekte olduğu için çok koruyanı var...”</p>

  <p class="p9">Çözenel biraz sıkılmış bir tarzda müdahale etti:</p>

  <p class="p9">“Memur Kutadgo, lütfen siyasete girmeyelim. Bunlar bizi ilgilendirmez.”</p>

  <p class="p9">Bütün masa, Çözenel’in Ercümendist mahfillere yakınlığını bilirdi. Hatta adamcağızın evinde, üzerine Ercûmend-i Evvel kılığı çizilmiş bir aynası olduğu ve Çözenel’in her sabah çıplak olarak bu aynaya bakıp kendini bu kılıkta gördüğü yolunda bir dedikodu bile vardı.</p>

  <p class="p9">Teşkilat çalışanlarının özel hayatı bizi ilgilendirmediği için, uydurulmasına imkân olmayan bu bilginin nasıl yüzeye çıktığını veya Çözenel’de aniden uyanan sosyoloji merakı gibi konuları es geçebiliriz, (rumuz MM)</p>

  <p class="p9">Toplantı sulanma emareleri gösteriyordu. Basri’yi içeri almaya karar verdiler.</p>

  <p class="p9">Kirpi saçlı, ifadesiz yüzlü Basri tam üç saattir bir iskemlenin üzerine bağdaş kurmuş oturuyordu. Kendisini nezaret odasının ayna camından izleyen bir memur, sıkıntıdan ne kadar bıyık kökü varsa cımbızla çıkarmış, istemeden, kıyafet mevzuatına tam uyum sağlamıştı.</p>

  <p class="p9">Çözenel sonunda dayanamadı. Odaya girdi. Basri ne sorulursa kısa fakat açık cevaplar veriyordu. Evet, tabii ki bir ailesi vardı. Şimdiki işine mülakat sonucu girmişti. Çok memnundu. Hayır, bu ifadeyi imzalayamazdı. Çünkü okuma yazması yoktu, ama parmak basabilirdi. Dışarıda bu konuşmayı izleyen memur Kutadgo renkten renge giriyordu. Adamın okuma yazma bilip bilmediğini tahkik etmeye gerek bile görmemişti.</p>

  <p class="p9">Çözenel, yüzünde "ukala” diyen bir gülümseme ve Basri’yle birlikte dışarı çıktı. Müstakim Bey ise müdürünün kulağına bir şeyler fısıldadı. Biraz sonra Edebi Suçlar ve diğer tüm kardeş masaların çalışanları, ya avluya çıkmış ya pencerelere dökülmüş, tuhaf bir gösteri izlemeye hazırlanıyorlardı.</p>

  <p class="p9">Dokuzuncu Şube’nin, yani tam adıyla Edebi ve Görsel Suçlar Şubesi’nin çay paralarını saklayan ve bir bankanın hediyesi olan ağır çelik kasa dışarı çıkarılmıştı, Basri’nin eline de kalın bir demir çubuk verilmişti.</p>

  <p class="p9">Basri, elindeki demir çubuğa gülümseyerek baktı. Başını iki yana hafifçe salladı ve hiç kimsenin beklemediği bir anda abandı. Demir ve çelik tok bir sesle çarpıştılar. Demirin çeliği deldiği görülmemişti. O yüzden, çeliğe toslayan ve aniden duran demir çubuğun ucu arkadan hızla gelmeyi sürdüren kısmının şedîd baskısına dayanamadı. Önce yassıldı, sonra çeşitli noktalarından parçalandı, dilim dilim oldu. Öndeki demir moleküllerinin “gelmen bre din kardaşıyız” diye çığrışmalarını arkadan gelenler duymamıştı. Malum, arkada kalan demir molekülleri biraz ağır işitir. Dilimler önce tuhaf bir çiçeğin taç yaprakları gibi dışa doğru açıldı, sonra aşağı doğru kıvrıldı. Bu yazılanlar saniyenin binde biri kadar bir sürede oldu.</p>

  <p class="p9">Memur Kutadgo gözyaşlarına boğuldu, tefekküre daldı: Kargıyı gönderen kol yerindeydi, bu kol dünyaya bedeldi ne var ki kargı mübeddeldi, o kargı değildi.</p>

  <p class="p9">Edebiyatın gücüne hayran oldu.</p>

  <p class="p9">Çözenel bu garip asayı eline aldı, o da gülümsedi. Bir süre sonra kötü niyetli şahıslar, aynadaki Ercümend’in eline, sapı kesilerek kısaltılmış bu asanın pek yakıştığı konusunda yeni dedikodular türeteceklerdi.</p>

  <p class="p9">Kutadgo’nun dolaylı yaklaşımı çözüm vermemiş, Suat Ferid’in toplanması an meselesi olmuştu. Brüksel'in dayattığı ceza muhakemeleri usul yasasına göre Suat Ferid’in bu metinleri gerçekten yazıp yazmadığının bir önemi yoklu. Değil mi ki boy boy resimleri vardı her yerde? Değil mi ki “O ne derse o olur” gibi, başkasının düşünce özgürlüğünü kısıtlayan bir ifade kullanılmıştı o afişlerde? Ve hepsinden önemlisi bu soytarı, Avrupa’nın kâbusu bir kılıkla ortaya dökülmüştü! Aynı camia içinde olup Haç-Hilal Ovası savaşının kılığına bürünmek de neyin nesiydi?</p>

  <p class="p9">Bizim bürokratların,</p>

  <p class="p9">“Canım siz de turnuvalar düzenleyip birilerini şövalye kılığına sokuyorsunuz, biz bir şey diyor muyuz?" tezine,</p>

  <p class="p9">“Ama dünyada şövalye kılığında dolaşan gerçek insanlar yok. Bizimki sadece bir oyun... Oysa bu herif neuzubiliah Taliban Merkez Komitesi gibi" görüşüyle karşı çıkıyorlar, bizimkilerin afişlerdeki sakallı Berke resimlerine atfen,</p>

  <p class="p9">“Yahu bunlar kitap vallahi” dediklerine Avrupalılar,</p>

  <p class="p9">“Hayıır, bunlar kurtçuk... İşte şuncağız benim büyük büyük dedem Rudolph’a benziyor” türünden itirazlarda bulunuyorlardı. Hayır, bu kez Brüksel kimsenin arabasına taş koymuyordu. Bilakis, yerel hükümet, uzunca bir süre “ya bu işi halledin ya bize bırakın” diye bastıran Avrupa bürokratlarının baskısından yılmıştı. Görünürdeki sıkıntı, Suat Ferid’in kitaplarının peynir ekmek gibi satmasıydı. Bunların epey bir kısmını da memurin ve müstahdemimi devlet alıyordu. Bu kadar göz önünde olan bir adamı gözaltına almanın, gözaltındayken de ayak altına almanın sosyal bir maliyeti vardı. Asıl neden ise Suat Ferid’in gerçek kimliği hakkında birtakım edebiyat mahfillerinde tebellür eden kuşkulardı.</p>

  <h3 class="h31" id="sigil_toc_id_73"><a id="ncx2426"></a><a id="a174"></a><a id="a173"></a>LXXIV.</h3>

  <p class="p9">Suat bu tartışmalardan haberdar olamazdı tabii. Ama oldu. Müfettiş Müstakim Bey her türlü tehlikeyi göze alarak o toplantıdan hemen sonra Suat’ın evine gitti. Suat evde yoktu. Adam biraz oyalandı, bahçeyi dolaştı. Suat’ın ikiz ahşap evlerinin eski bir sarnıç üzerine kurulduğunu keşfetti. Lâlendam’ın eriyip gittiği toprak, yanmış gibi kapkaraydı. Sonra Suat geldi.</p>

  <p class="p9">"Eh, birini beklemiyor değildim, buyrun" diyerek adamı içeri aldı.</p>

  <p class="p9">“Görevli olarak gelmedim, Suat Bey. Hatta hiç gelmedim. Böyle bilinirse memnun olurum. Ayrıca masamızdaki yaygın kanaatin aksine, sizin suçlu olmadığınızı düşünüyorum. Her türlü kanıt başka bir elin, başka bir zekânın mevcudiyetini gösteriyor. Hatta bazen bir adım daha ileri gidiyor ve tek tek muhayyillerin ferdi zekâlarından oluşmuş ortak, devasa bir zekânın esiri olduğumuzu düşünüyorum... Ne yani, <span class="t12">Bozürük’ün Kör Baca</span><span class="t12">ğı</span><span class="t12">ndaki Kar</span><span class="t12">ı</span><span class="t12">ncalanma</span> veya <span class="t12">A</span><span class="t12">ş</span><span class="t12">k Günlerine</span> <span class="t12">İ</span><span class="t12">syan</span> kitapları da sizin değil ya...”</p>

  <p class="p9">Bu son sözleri söylerken muzip bir şekilde gözünü kırpmıştı. Suat gülümsedi ama alakalı masadan da olsa, bir görevlinin yanında herhangi bir uydurukçu kardeşini küçük düşürecek bir söz söylemekten kaçındı.</p>

  <p class="p9">“Herhalde edebiyat tartışmaya gelmediniz” diyerek ikisi gözlerinin önünde olan, birini tahmin ettiği üç kayboluşun hikâyesini anlattı. Müfettiş hepsini biliyordu ama kibar bir insan olduğu için dinledi ve Lâlgillerin varlığını öğrendi.</p>

  <p class="p9">“Vay canına! Arkadaşlar bunu atlamış” diyerek hamam-bodruma gitmek istediğini söyledi Suat’a. Gittiler. Her tarafta çok kısa bir süre öncesine kadar insanların burada olduğunu gösteren işaretler vardı. Ocak sönmüştü ama Vuslat’ın içinde hâlâ ılık çay vardı. Lâlgillerin oturduğu portakal sandıkları olduğu gibi duruyordu. Kâğıt balyaları, etraflarına sarılmış ve ateşe verilmiş ispirtolu ipe soğuk su dökülmek suretiyle yarısı kesilerek bardak yapılmış cam kavanozlar... Her şey... Lâlgiller hariç her şey. Dikkatli müfettiş etrafta su izleri ve kararmış bölgeler gördü.</p>

  <p class="p9">“Yapılacak bir şey yok, bunlar da gitmiş... Suat Bey, bir açıklamanız var mı?”</p>

  <p class="p9">“Yok!”</p>

  <p class="p9">“Gözünüze çarpan bir tuhaflık..."</p>

  <p class="p9">Suat buna güldü.</p>

  <p class="p9">“Biliyor musunuz, o lanet olası kitabı bulduğumdan beri tuhaf olmayan hiçbir şey yok ki...” dedi ve meyus bir tavırla ekledi, “ben benim kâinatımı yitirdim, siz sizinkine dikkat edin lütfen.”</p>

  <p class="p9">Müfettiş Müstakim hiçbir şey anlamamıştı.</p>

  <p class="p9">“Merak etmeyin, bizim kâinata bir şey olmaz, beton gibi maşallah..."</p>

  <p class="p9">“Peki memur bey, sizi buraya getiren nedir?”</p>

  <p class="p9">“Ee... şey... bir rahatsızlık diyelim... Brüksel’den belli bir baskı var... Tutuklanmanızı ve yargılanmanızı, daha doğrusu doğrudan sizi yargılamayı istiyorlar... Bu kılıkla resim çektirerek insanlığa karşı bir suç işlediğinizi düşünüyorlar. Biz de bundan rahatsızlık duyuyoruz. Biz... Biz derken masayı kastetmiyorum... Tabii merak ediyorsunuz biz kimiz diye... Şu aşamada şu kadarını söyleyeyim, zannedildiğinden çok güçlüyüz! Yer altında gibiyiz... Ancak birkaç katımız da yer üstünde. Hemen her yerde taraftarlarımız var. Hepsi de vatansever çocuklar...”</p>

  <p class="p9">Suat’ın gizli örgütlere karşı nedenini açıklayamadığı bir alerjisi vardı:</p>

  <p class="p9">“Bir tür tarikat filan mısınız?”</p>

  <p class="p9">“Bilmiyorum... Olabiliriz... Zaten sizi korumak istememiz de bu yüzden... Uydurmaca kalıbında yazdıklarınızın bizim geçmişimizle doğrudan ilişkisi olduğunu tesbit etmiş durumdayız... Bilginizin kaynağını ve daha başka şeyler bilip bilmediğinizi merak ediyoruz."</p>

  <p class="p9">Suat adamın konuşmasını bekledi.</p>

  <p class="p9">“Suat Bey, size garip gelecek ama aslımızı, çıkış noktamızı, nereden geldiğimizi bilmiyoruz. Bunları bilenlerimiz Sultan Ercümend döneminde ve daha sonraki sultanlar zamanında gördükleri inanılmaz baskılardan dolayı bunları yeni nesle aktarmamayı seçmişler, insan bilmediği bir şeyi zor altında da söyleyemiyor. Altın ilkeleri bu olmuş. Yalnız o kadar başarılı olmuşlar ki biz de bilmiyoruz neden başkalarından farklı olduğumuzu...”</p>

  <p class="p9">“Peki nasıl bana güvenip de bunları anlatıyorsunuz?”</p>

  <p class="p9">“Çünkü bunları zaten bildiğinizi düşünüyoruz."</p>

  <p class="p9">"Yani Meçhûl Muhayyil olduğumu mu düşünüyorsunuz?”</p>

  <p class="p9">“Yoo... Bunu biraz önce ifade ettim zannediyorum... Ama yine de onunla tuhaf bir ilişkiniz var, bizimkilerin mümzî-i misak dediklerinden olduğunuzu sanıyoruz..."</p>

  <p class="p9">“Yani antlaşma imzalayanlardan biri olduğumu mu düşünüyorsunuz?”</p>

  <p class="p9">“Ben şahsen öyle olduğunu düşünüyorum...”</p>

  <p class="p9">“Ne gibi kanıtlarınız var?”</p>

  <p class="p9">“Suat Ferid Bey, yolun gizli lisanını, yordamın saklı dilini bilmeniz bile bir kanıt!”</p>

  <p class="p9">Suat güldü:</p>

  <p class="p9">“Aman canım birkaç kelime Osmanlıca bilmekle ne olur!”</p>

  <p class="p9">Zavallı müfettişin yüzü Osmanlıca kelimesi üzerine karmakarışık oldu. Sağ elini göğsünün üzerine koyarak üç kere öne doğru eğildi...</p>

  <p class="p9">“Ağacanım istirham ederim, yabancılar yanında mukaddes sözü kullanmayınız. Ercümend devrinden tamamıyla da kopmuş sayılmayız. Onlar da çok güçlü... Yere batasıca Ercümendçiler! Cumhuriyetimizi yiyip bitiriyor kabir böcekleri... Yerin kulağı var...”</p>

  <p class="p9">“Peki ben sizin için ne yapabilirim?”</p>

  <p class="p9">“Suat Ferid Bey, yolun bu akşam ‘dönbabası’ var; kadem rencide buyurursanız hatır-ı âcizânemizi tatyîb etmiş bulunursunuz.”</p>

  <p class="p9">İki saat sonra sahildeki bakkalda buluşmak için sözleştiler.</p>

  <p class="p9">Suat arada, bir duş aldı, içi kıpır kıpırdı. Birileri tarafından gözetleniyormuş gibi huzursuzdu. Saçlarından süzülen su damlalarından bir tanesi dayanamayarak havladı. Suat işi aymazlığa vurup,</p>

  <p class="p9">“Lâlmir oğlum sen misin?" diyerek köpeciğin pek sevdiği bir melodiyi ıslıkla çaldı. Su damlası heyecanlanmıştı. Üst üste sevinçle havladı, sonra acı acı ağlayarak Suat’ın omuz başından kayıp ayaklarının orada bir yerde kayboldu. Malum, damla da olsa köpek köpektir.</p>

  <p class="p9">“Bana bakın... Yani bakmayın! Lâl ailesi... öyle sırra kadem basma numaraları ile Suat Ferid’e dolma yutturamazsınız. İstediğiniz şeye münkalib olun, yine ne yaptığınızı anlarım. Değil su kılığına girmek, tebahhur edip asumana savrulsanız nerede olduğunuzu bilirim. Beni cinayetle suçlamak için arazi olmanızı esefle karşılıyorum.”</p>

  <p class="p9">Kızgın bir damla dayanamayarak,</p>

  <p class="p9">“Ama biz yalnızca..." diye lafa girdi. Daha yaşlı bir damla, tartışmayı başlamadan engelledi:</p>

  <p class="p9">“Kızım, boşuna uğraşma, evham ve zalimlik bunların ailesinde kök salmıştır... gir şu şişenin içine...”</p>

  <p class="p9">Suat bir şey demedi. Bir türlü anlaşamamalarına rağmen Lâlgillerin bir şekilde var olmalarına memnun olmuştu. Giyindi, dışarı çıktı.</p>

  <h3 class="h31" id="sigil_toc_id_74"><a id="ncx2469"></a><a id="a175"></a>LXXV.</h3>

  <p class="p9">Müstakim Bey bakkalın önünde park etmiş bir arabanın içindeydi. Suat bindi. Adam parmağını dudaklarına götürerek “sus” işareti yaptı. Sarıyer tarafına devam ettiler. Sol tarafa kırdılar, yokuşa sardırdılar. Tepelerdeki yoksul mahallelerin birinde, birkaç katlı bir evin önünde durdular. Genç bir çocuk yanında genç bir kız olduğu halde arabayı alarak yeniden İstanbul tarafına yollandı.</p>

  <p class="p9">“Kusura bakmayın Suat Bey. Önlem almak zorundayız. Arabam dinleniyor. Ben de bu çareyi buldum. Karımı aldattığımı zannediyorlar. Hem gençler eğleniyor hem de masadaşlarım kıskançlık krizine giriyor...”</p>

  <p class="p9">Suat meraktan sordu:</p>

  <p class="p9">“Sesinizi tanımıyorlar mı?”</p>

  <p class="p9">“Ah... Hepimizin sesi birbirine benzer... Zaten yolun bir özelliği de bu... Biz bir sesler cemaatiyiz..."</p>

  <p class="p9">Suat içeri girdi. Asansörle dört beş kat aşağı indiler. Geniş, tabanına Mısır hasırları döşenmiş ve içinde hiçbir eşya olmayan bir salona girdiler. Tıklım tıklım doluydu. Kadınlı erkekli bir topluluk... Başlar Suat'a çevrildi. Müfettiş Müstakim,</p>

  <p class="p9">“Yolcanlarım size Suat Ferid Bey’i tanıştırayım. Kanaatimce mümzî-i misaktandır..."</p>

  <p class="p9">Derin bir sessizlik oldu. Suat,</p>

  <p class="p9">“Şeydiniz nerede?" diye sordu. Yaşlı bir kadın cevap verdi:</p>

  <p class="p9">“Bizim şeyhimiz yoktur. Erkân-ı Hamsemiz vardır.” Suat’ı gözü tutmamıştı.</p>

  <p class="p9">Suat’ın da yeni bir cemaati tanıyacak sabrı kalmamıştı. Bir köşeye büzülerek oturdu.</p>

  <p class="p9">Biraz sonra hasırlardan biri oynadı. Tabanda bir kapak açıldı ve birbirini takip ederek, beş yaşlı adam odaya çıktı. Kılık kıyafetlerinde olağandışı hiçbir şey yoktu. Kirpikleri bile sarışın biri Suat’ın önünde durdu.</p>

  <p class="p9">“Berke!” diye bağırdı. Suat yine bir şey söylemesinin beklendiğini anladı. Söyledi:</p>

  <p class="p9">“Sarı Hamza!”</p>

  <p class="p9">Topluluktan bir hayret nidası yükseldi. Suat, bir kez daha Muhayyil-i Meçhûl’ün varlığından emin oldu.</p>

  <p class="p9">“Estağfurullah, ne haddimize!” dedi adam. Suat,</p>

  <p class="p9">“Ona bakarsan ben de Berke değilim” diye cevap verdi. Beşi birden,</p>

  <p class="p9">“Biliyoruz ama doğru virdi söylemek de ehemdir” dediler ve el ele tutuşarak dönmeye başladılar.</p>

  <p class="p9">Suat, adamların semah hususunda zırcahil olduklarını anladı. Bir dönme düşüncesi vardı kafalarında, ama daha çok beceriksiz bir Artvin ekibi gibiydiler. Kan ter içinde kaldılar. Dön baba döndüler. Cemaat ise kürdili hicazkâr makamında, yana yakıla “Denizli’nin horozları çillidir aman”ı söylüyordu, bazılarının gözyaşları yanaklarından yuvarlanıyor, heyecan arttıkça artıyordu. Suat bıyık altından gülmeye başladı. Brüksel yasaları altında bu ve benzer deyimlerin yasak olduğundan haberi bile yoktu.</p>

  <p class="p9">“Allah sizi bildiği gibi etsin... Dönbabanız bu ha!” diye düşündü.</p>

  <p class="p9">Müstakim Bey Suat’ın kulağına eğilerek,</p>

  <p class="p9">“Ne zaman gelsem tüylerim diken diken olur,” dedi.</p>

  <p class="p9">Dönbabadan sonra beşli, bağdaş kurarak yere oturdu...</p>

  <p class="p9">Suat, gece ilerledikçe bu cemaatin öyle çok uzak bir geçmişte değil, yakın bir zamanda kurulmuş olduğunu, bütün hareketlerin, dansların ve müziklerin sabırla, iğneyle kuyu kazar gibi, koreograflar ve folklorcular tarafından yeniden oluşturulduğunu anladı. “Sarı Hamza” aslında bir holdingin genel müdürüydü.</p>

  <p class="p9">“Niçin Sarı Hamza?”</p>

  <p class="p9">“Çocukluğumda bir film izlemiş, en çok o karakteri sevmiştim. O da bizim gibi yitik bir karakter. Korka korka arkadaşlarıma açıldım. Şimdi biz öyle zannediyoruz ki, o katliamdan kaçan beş müteferrika biziz. Bize öyle geliyor. Biz kurbandan kaçan kurbanlarız. Yine de Berke’yi seviyoruz ve affedilmeyi bekliyoruz. Elimizde değil. Güç’e hep yakındık. Hep de yakın olmak istiyoruz. Film ise maalesef Avrupa Güvenlik Mahkemesi başsavcısının talebiyle yakıldı. Biz naçizane kendi imkânlarımızla araştırdık. Adamın kuyruk acısı var! Hwace’nin soyundan geliyormuş... Neyse... Hiç kopyası kalmadı. Biz de aklımızda ne kaldıysa yaşatmaya karar verdik. Lisanı da yeniden oluşturuyoruz... İnşaallah çok fahiş hatalar yapmıyoruzdur...”</p>

  <p class="p9">Suat eliyle “boş verin” işareti yaptı. Adam derin bir nefes aldı, sanki daha devam edecekti. Suat bunu hiçbir zaman öğrenemedi.</p>

  <p class="p9">Ani ve çevik hareketlerle içeri dalan üniformalı kişiler herkesi üçer beşer birbirine kelepçeleyip ite kaka asansöre sürüklediler. En sona Suat ve Müstakim Bey kalmıştı. İkisini birbirine kelepçelediler.</p>

  <p class="p9">Müstakim,</p>

  <p class="p9">“Ama nasıl?” diye soracak oldu. Memur Kutadgo sırıttı:</p>

  <p class="p9">“En son cihazlardan haberin yok müfettişim... Ses aldatır, görüntü asla!”</p>

  <p class="p9">Müstakim geçen haftalardaki hizmet içi eğitim çalışmasına gitmediği güne lanet etti. Son derece kibar davranarak, Suat ile Mûstakim’i siyah bir otomobile soktular, İkrar ve İtiraf Şubesi’ne götürdüler. Bu şubede muhtemel yazarlar, fail-i meçhûl eserlerle eşleştiriliyordu. Olay Dokuzuncu Şube’nin yetki alanından çıkmış gibiydi. Yalnız memur Kutadgo uzman olarak kaldı<a id="a176"></a>...</p>

  <h3 class="h31" id="sigil_toc_id_75"><a id="ncx2502"></a><a id="a177"></a>LXXVI.</h3>

  <p class="p9">“Müesses edebi nizamı tebdile tam teşebbüs” ile suçlandığını öğrendi Suat. Artık Onuncu Şube’deydi. Bir aydan az bir süre içinde kâinat kâinat dolaşmış, mekân girdaplarına ve zaman sıçramalarına şahit olmuş, yeni insanlar, yeni dünyalar tanımıştı. Hukuk zihniyetinin ve lisanının değişmeden kalmasına taaccüb etti:</p>

  <p class="p9">“Bu suçlamadan hiç gocunmadım ben. Kabul ediyorum. Naçizane denedim. Başarılı olduysam kendimi bahtiyar addederim."</p>

  <p class="p9">Masanın şefi olduğu anlaşılan kısa beyaz saçlı, yaşlıca komutan,</p>

  <p class="p9">“Biz onu bunu bilmeyiz,” dedi, “Yasaları çiğnediniz. Suçlu olup olmadığınıza bağımsız yargı karar verir.”</p>

  <p class="p9">“Tutalım ki haklısınız. Diyelim ki bu âlemlerde eksik olmayan tebeddülâtı benim kalemim yapıyor. Peki iş o merkezde ise benim sizi, kurulu düzeninizi ve hatta tüm evreninizi iki kalem çırpıştırarak değiştirmemi engelleyen ne var?"</p>

  <p class="p9">Adam hafifçe içini çekti.</p>

  <p class="p9">“Yani Hami, Lâlgiller ve Leman Hanım’a yaptığınız gibi mi? Bizden sıkılmanız kâfi. Öyle mi?”</p>

  <p class="p9">“Evet, tutalım ki öyle. Bende bu güç var ve ben ne Osman Hulûsi’yim ne Osman Ferdi. Öyle bir kenara çekilip uzletnişîn olmak beni kesmiyor. Ne olacak?”</p>

  <p class="p9">Suat Ferid “güç” kelimesini öyle bir vurguyla telaffuz etmişti ki, polis albayı İrkilt Yavuz istemeden de olsa ürperdi. Her vatandaş gibi Suat’ın Berke suretindeki afişlerini o da görmüştü. Karşısındaki insanın önünde yere düşmek ve sebebini bilmese dahi o yeri öpmek istedi. Güçlükle kendini tutarak,</p>

  <p class="p9">“Bilmiyorum," dedi, “bilmiyoruz. Aslında korkumuz da bu. Bunu yapmanızı istemiyoruz. Ne de olsa başka bir evsen tanımadık biz. Velev ki ışığımızı sizden alan bir lamba olalım, sonuna kadar savunacağız dünyamızı. Gerekirse kendimizi korumak için sizi söndüreceğiz... Söneceksek öyle sönelim!”</p>

  <p class="p9">Bunları söylerken elinde bir tabanca belirmiş, belirir belirmez de Suat’a çevrilmişti. Adamın mantıksız, çaresiz, sıkışmış, çözümsüz hali Suat’a pek acıklı göründü. Kendisinin, üstelik tevabi-i tevahhümattan bir el vasıtasıyla “söndürülme" ihtimali ise pek dokunaklı geldi,</p>

  <p class="p9">“Ben daha doyamadım hayata, hangi kâinat olursa olsun..." diye düşündü.</p>

  <p class="p9">Suat Ferid dehşetli bir bencildi. Kendisinin gitmesiyle koca bir kâinatın da yiteceği ihtimaline o kadar da üzülmüyordu. Tabanca başının hizasına kalktı... Suat keşke düşünmez olaydı, ama adamın tetiğe bastığını düşündü. Piştov kapalı mekânda bir top gibi patladı. Sorgu odasının dışındaki görevliler dehşetle irkildi:</p>

  <p class="p9">“İrkilt Albayım yine kimleri hakladı?”</p>

  <p class="p9">Mermi çılgınca ileri atıldı. Suat o küçük çılgın çelikten milyon kere daha hızlı düşündü. Halt etmişti. Bir kıta şiir okuyup eş dostla tahlil edecek vakti olaydı keşke. An dondu. Dudaklarından irticalen bir dörtlük döküldü:</p>

  <p class="p4">“Kalk ey gönül eğlenme sen bağ bozumu vaktidir<br />
  Oyalanma dem bu demdir söz bozumu vaktidir<br />
  Yükünü boşalt sözleri azad et kelimeleri hür kıl<br />
  Durdu bizim de kervanımız denk çözümü vaktidir”</p>

  <p class="p9">İrkilt Albay sapsarı bir yüzle,</p>

  <p class="p9">“Lütfen zırvalamayın... şey... abartmayın, kâinatımızı düşünün, bu ne biçim dörtlük," dedi.</p>

  <p class="p9">“Siz niçin düşünmediniz? Beni söndürmek ne demek? Elinizdeki tabanca ne demek oluyor? Sizin ateş etmeye yetkiniz var mı?”</p>

  <p class="p9">Kanunun kendisine verdiği yetkilerden zerre kadar dışarı taşmak istemeyen İrkilt Albay için bu kadarı çok fazlaydı:</p>

  <p class="p9">“Ben yalnızca... şey... sizi biraz irkiltmek istemiştim... Bu tabanca da nereden çıktı? Herhalde siz tahayyül etmiş olmalısınız... Aman Tanrım, bunun namlusu gerçekten sıcak!... Allah’ım... Allah’ım..."</p>

  <p class="p9">Silahını elinden attı.</p>

  <p class="p9">Memur Kutadgo ise tamamen denetimi yitirmiş, Suat’ın biraz önce okuduğu dörtlüğü her seferinde biraz daha değiştirerek okuyor, tekrar okuyor, ne kadar lüzumlu bir şey yaptığının farkında bile olmayarak kekeleyip duruyordu:</p>

  <p class="p9">“Hocam... şey Hankanım... yani komutanım... Şahap Çelebi’nin mi Sazan Abdal’ın mı Karaca Dede’nin mi bu, yoksa anonim mi? Mektepte dikkatli dikte teknikleri dersinde, sizden iyi olmasın, hocamız Zeynel Yumuşakkök Bey söylemişti sanki. Çıkaramadım. Ben şimdi bunu düşünür, günlerce uyuyamam...”</p>

  <p class="p9">Ne kadar vahim bir şey yaptığını yine anlamayan İrkilt Albay’ın sert bir bakışıyla kendine gelerek sustu.</p>

  <p class="p9">Suat, Müstakim Bey’e baktı. Biraz önce Suat’tan ayrılarak odanın diğer ucundaki sandalyeye oturtulan fakat elleri hâlâ kelepçeli olan deneyimli edebiyat polisi,</p>

  <p class="p9">“Bu dörtlüüük... bu şiir... bu insan tahassürâtının muhteşem zirvesiii... şair buradaa... duyguların şâhikasuna çıkaraak... kendi gönlünü adeta bir yar bilerek... narsisizmin doruklarına...” diye, sözleri yayıp uzatarak hızla Suat’a yaklaşıyordu. Ani bir omuz vuruşuyla Suat’ı olduğu yerden öteye itiverdi.</p>

  <p class="p9">Edebi tahlilin bittiğini ve aldatıldığını anlayan 9 milimetrelik mermi, nasıl gitmesi gerekiyorsa öyle gitti. Sorgu odasının çelik putrellerinden birine çarptı. Biraz yamulmasının ve yakışıklılığının –malum, dokuzluk mermiler erkek olur– bozulmasının verdiği öfkeyle, odanın ortasındaki ince demir sütuna hamle kıldı. Oradan da reddedilince, sekerek Suat Ferid’in kafa derisini sıyırdı. Yüreğindeki kini biraz soğuttu bu. Sersem sepelek gitti, karşı duvardaki gözetleme aynasını aşağı indirdi.</p>

  <p class="p9">Suat’ın şakağından kan sızıyor, kızıl sakalları arasına dalarak görünmez oluyordu. Odadaki üçlü için bu yeni bir mucizeydi. İrkilt Albay hatasını anlamış,</p>

  <p class="p9">“Yazıklar olsun! Biz bu kafayla mı fail-i meçhûl metinlerin müellifini bulacağız? Tebrik ederim müfettiş. Bu masadan bile değilsiniz,” diye söyleniyordu. Dışarıdan koşuşturmalar, sesler duyuldu.</p>

  <p class="p9">Suat zibidisi ölmesin diye laf cambazlığı yapmaktan yorgun düşen Meçhûl Muhayyil bile buna şaşırdı. Suat’ın aklına ilk gelen, o serseri kurşunun gözetleme aynası önünde birini bulduğu oldu.</p>

  <p class="p9">Dışarı çıktılar. Gerçekten de ayna/camın önünde kıvrılmış bir beden yatıyordu. İrkilt Albayım,</p>

  <p class="p9">“Cabbar kardeşim!” diye öne bir hamle yaptı. Sonra birisi tarafından ensesinden çekilmiş gibi duruverdi. Cabbar Mülazım’ın elinde susturucu takılmış bir tabanca vardı. Şimdi, bu durumdaki biriyle kardeş olmanın pek âlemi yoktu. Hemen yokladı. Ateş edilmişti.</p>

  <p class="p9">“Bu da mı sizin işiniz Suat Bey?"</p>

  <p class="p9">“Yoo, hayır... Hiç görmediğim biri hakkında ne düşünebilirim ki?”</p>

  <p class="p9">Daha sonra yapılan inceleme, gerçekte aynayı indirenin serseri kurşun olmadığını, dışardan atılan 7.65 milimetrelik bir Lucetti kurşunu olduğunu suret-i katiyyede ispatlayacaktı. Bu senaryoya göre Cabbar Mülazım, çok büyük bir ihtimalle, konuşup yolu ele vermesin diye Müstakim’i, belki de Suat’ı indirmeye karar vermiş, ne var ki sıktığı kurşun yolda aksi yönden gelen serseri kurşunla karşılaşmış, havada çarpışmalarının etkisi ile olsa gerek, ona uyarak geri dönmüştü. Ve beraberce Cabbar’ı bulmuşlardı.</p>

  <p class="p9">“O bir vatanperverdi. Görevini yaptığını düşünerek size kurşun sıktı. Siz de öyle Suat Bey... Sizin de başka bir sadakat uğruna kurşun yemeyeceğinizi ummak istiyoruz. Raporumu bu şekilde tanzim edeceğime emin olabilirsiniz efendim..."</p>

  <p class="p9">İrkilt Albay işaret etti, Müstakim Müfettişimin kelepçesini çıkardılar. Suat,</p>

  <p class="p9">“Ya Yol’un insanları?” diye sordu.</p>

  <p class="p9">“Ah, onların varlığını kırk küsur yıldır biliyoruz zaten. Sizinle olan ilişkilerinden dolayı geçici olarak, bilgi edinmek amacıyla topladık... Birkaç gün içinde bırakırlar... Zaten artık gerek kalmadı..."</p>

  <p class="p9">Suat işkillenmişti.</p>

  <p class="p9">“Ya ben?" diye sormadı. Soracak vakti de olmadı. İrkilt Albay’ın bir işaretiyle, Müstakim Bey de dahil olmak üzere orada bulunan herkes, kol ve bacaklarına hücum etli. Kargatulumba, bir odaya sürüklediler.</p>

  <h3 class="h31" id="sigil_toc_id_76"><a id="ncx2545"></a><a id="a179"></a><a id="a178"></a>LXXVII.</h3>

  <p class="p9">Biraz sonra elleri arkadan bağlı, bir iskemlenin üzerinde oturuyordu. Her iki yanında görevliler vardı. En ufak bir hareketinde onlar da harekete geçiyordu. Hiçbirinde silah yoktu. İrkilt Albay nefes nefese konuştu. O da silahını dışarıda bırakmıştı:</p>

  <p class="p9">“Suat Ferid Bey, sakın yanlış anlamayın! Tutuklu değilsiniz. Misafirden de öte, bizim için çok değerlisiniz... Size asla bir şey olmasını istemeyiz.”</p>

  <p class="p9">Suat ne yapmaya çalıştıklarını birden anladı: Meçhûl Muhayyil olduğuna karar vermişlerdi. Adam devam ediyordu,</p>

  <p class="p9">“Allah korusun, yolda izde başınıza bir kaza filan gelebilir, en iyisi, can güvenliğinizin yüzde yüz sağlanması. Bütün bir kâinatın varlığı buna bağlı olunca, şahsi özgürlüğünüz üzerindeki bu ufak tefek kısıtlamaları anlayışla karşılayacağınızı umuyoruz. Hazırlıklı olmadığımız için birtakım kaba hareketlerde bulunduk. Ama size yakışır düzenlemeleri hemen yapacağız. Lütfen efendim... Durumu başbakana ilettim.”</p>

  <p class="p9">Suat zannettiğinden de ağır şartlar altında bir mahpus olduğunu anladı:</p>

  <p class="p9">“Yani tutukluyum ve hapsedileceğim...”</p>

  <p class="p9">“Aman efendim, o nasıl söz? Hayır, asla tutuklu değilsiniz! Kendi güvenliğiniz için özel olarak korunacaksınız...”</p>

  <p class="p9">“Albayım ya Meçhûl Müellif ben değilsem?”</p>

  <p class="p9">“Yoo... Hiç olmaz olur musunuz? Şu serseri kurşuna yaptırdıklarınıza bakın. Biri merak edip, gittiği yolu çizse Moynihan’ı vuran mermi bunun yanında çırak kalır... Edebiyat alanında o kadar iyi olmayabiliriz ama hepimiz gözümüzle gördük...”</p>

  <p class="p9">“Ah, tutalım ki öyle... Benim hareketlerimi nasıl kısıtlarsınız? Hangi yasayı ihlal ettim? Suç olmadan ceza olur mu? Yargılanmayacak mıyım? Müebbet hapis gibi bir ceza ağır değil mi?”</p>

  <p class="p9">Sual, lrkilt’in gülümsemesinden, yaşayacakları yanında müebbetin çerez kalacağını anladı.</p>

  <p class="p9">“Bakın, sizinle tartışacak değilim, büyük ihtimalle de siz tartıştırıyorsunuz beni. Bizimle kedi fareyle oynar gibi oynuyorsunuz... Bu bir yana, size duyduğum hürmet beni sizinle tanışmaktan menediyor. Tutuklu değilsiniz. Suçlu hiç değilsiniz. Bilakis, tüm bir kâinata hayat verensiniz. Varlığımızın sebebisiniz. Evrenimizi aydınlatan edebiyat güneşi sizsiniz! Sizi nasıl suçlu görebiliriz, ama...”</p>

  <p class="p9">“Evet, ama ne?”</p>

  <p class="p9">“Ama mesela size bir arabanın çarpmasıyla tüm bir kâinatın çökmesini, yok olmasını engellemek istiyoruz. Hatta ecelinizle ölmenizi de istemeyiz. Aynı şey... Henüz ölüme çare bulamadık ama zamanı sizin için çok yavaşlatabiliriz. Bakın, böyle yapmakta da haklıyız. Akşam evime götürdüğüm ekmeği sizin sayenizde kazanıyorum, herkes gibi ben de işimi, yerimi yitirmek istemem. Ama sakın yanlış anlamayın, bu yeri muhafaza etmek için bir harekete girişmiş değiliz. Çok çok daha önemlisi, bu ekmeği yiyecek olan yavrularımı ve güzel karımı da sizin tahayyül ettiğinizi biliyorum. Bana böyle mutlu bir aile yuvası düşündüğünüz için de hassaten teşekkür ederim. Minnettarlığını bildirmek için herkesin böyle fırsatları olmuyor.”</p>

  <p class="p9">Suat adamı veya başka herhangi birini ikna edemeyeceğini anladı. Yine de denedi. Kalan ömrünü hapis köşelerinde sıfır mahremiyet ile geçirmeye niyeti yoktu.</p>

  <p class="p9">“Bakın bir de Osman Ferdi Mürdüm diye bir yazar var...”</p>

  <p class="p9">“İlahi, pek hoşsunuz... Onun nereleri yazdığını biliyoruz... Zararsız bir çılgın o. Hem biliyor musunuz, o kimseyi kaybetmedi...”</p>

  <p class="p9">“Peki ama hep beraber odadaydık ve benim elimde bir kalem yoktu! Ben yalnızca düşünerek veya bir şiir okuyarak namludan çıkmış bir kurşunu nasıl durdururum?"</p>

  <p class="p9">“Suat Ferid Bey, yani bu isimle hitap ettiğim için alınmıyorsunuz değil mi? Bize kendinizi nasıl tanıttıysanız sizi öyle biliyoruz... Evet, doğrusu akıl kurcalıyor... Bütün edebiyatçılarımız şu anda bu soruyla meşgul. Ayrıca Cabbar’ın hareketi de kolayca açıklanacak gibi değil. Bu iki nokta araştırılıyor. Böyle bir yeteneğiniz –elleri bağlı bir adama ‘gücünüz’ kelimesini yakıştıramamıştı– olduğunu biliyoruz. Bizim tesbit edebildiğimiz üç yitişte de elinizde kalem yokmuş, öyle değil mi efendim?"</p>

  <p class="p9">Suat Meçhûl Muhayyil konusunda kendisi de çok emin olmadığı için devam etmedi. Bu üçlüden bir tek Lâlendam’a bir şey yapmasını söylemişti. O da boşalıp kırılması değildi. Değil Meçhûl Muhayyil, beşinci sınıf bir yazarın bile anlamını bilmesi gereken “boş ol” sözlerini kullanmıştı.</p>

  <p class="p9">Dolayısıyla Suat Ferid, bu kaybolmaların kendi iradesiyle olmadığına emindi. Yine de pek perişan bir beklenti ile gözlerini kapadı. Büyük bir yoğunlaşmayla, kendisini o Allah’ın belası kitabı aldığı gün, Talimhane’de, sokakta tahayyül etti...</p>

  <h3 class="h31" id="sigil_toc_id_77"><a id="ncx2567"></a><a id="a181"></a><a id="a180"></a>LXXVIII.</h3>

  <p class="p9">Gözlerini açtı. Kolları acıyordu, iskemlenin üzerindeydi. Gerçeklik soğuk bir çelik gibiydi. Suat bu başarısızlığını odadakiler ile paylaşmak istemedi. Yüzü sapsarı kesilmiş albaya sordu: “Peki benim hiç yazıp çizmeden yalnızca tahayyül etmemle oluyorsa her şey, sizin bu gayretleriniz neye yarar ki?”</p>

  <p class="p9">“Bi... bilmem... Efendina... lütfen... mini mini ikiz kızlarım var. İkinci karımdan. Saçları incecik, tül gibi ve sarı. Lütfen hakkımızda kötü düşünme. Muhayyel de olsak, bu bizim gerçeğimiz. Biz bir ikincisini tanımıyoruz.”</p>

  <p class="p9">İrkilt cebinden bir çakmak çıkardı, yaktı.</p>

  <p class="p9">“Bak,” diyerek işaret parmağını aleve tuttu. Asırlar geçti. Yüzü acıdan kasılmıştı. Suat Ferid yanmış et ve sonra yanmış kemik kokusunu duydu... İçi kalktı. Adamın samimiyetini göstermesinin başka bir yolu yok muydu?</p>

  <p class="p9">“Yeter, Allah kahretsin! Yeter... Geri zekâlı! Kendini yakmak zorunda mısın?”</p>

  <p class="p9">“Efendina biz gerçeğiz. Artık ne kadar olunursa o kadar gerçeğiz. Lütfen yeni bir düşünce suçuna kalkışmadan önce bu anı düşün...”</p>

  <p class="p9">Adam acıya daha fazla dayanamamıştı. Büyük bir ağacın devrilmesi gibi devrildi.</p>

  <p class="p9">Suat’ı hemen o gece tüm duvarları kalın, yumuşak bir maddeyle kaplanmış büyük bir odaya aldılar. Tüm elbiseleri alınmıştı. Üzerinde yalnız bir fanila ve don vardı. Oda sıcaktı, üşümüyordu. Yerde uzun tüylü sıcak halılar vardı. Ama sürekli gözlendiğini bilmenin rahatsızlığı içindeydi. Ya tuvalete gitmek istese? Ki şimdi fena halde istiyordu. Akla gelen başa da gelir. Bütün gün, sabah evden çıktığından beri gitmemişti. Etrafına bakındı. Odanın bir tarafındaki kapıyı gördü. Üzerinde –sanki başka bir şey olabilirmiş gibi– yağlıboya ile WC yazılmıştı, içeri girerken parmağı ile kırmızı boyaya dokundu. Hâlâ ıslaktı. Gerçekti. Hayal değildi.</p>

  <p class="p9">“Bu da benim gerçeğim, Irkilt’ten zerre kadar farkım yok... Boş...” diye filozofça düşündü. Ama kahrolası donu sanki vücuduna yapışmış gibiydi. Uğraştı. Çıkaramadı. Öfkeyle dışarı çıktı. Aynı anda oda kapısının açıldığını ve silahsız dört beş koruma eşliğinde, kısa kollu beyaz bir gömlek giymiş bir “hemşirenin" içeri girdiğini gördü. Sarışına yakın kumral, ortaya yakın uzun boyluca kız, son derece saygılı ve sevecen bir tarzda,</p>

  <p class="p9">“Efendim, müsaade edin lütfen” diyerek elindeki bir cihazı Suat’ın muhteşem belinin etrafında dolaştırdı, “şimdi tuvalete gidebilirsiniz!”</p>

  <p class="p9">Biraz sonra içerden Suat’ın öfkeli haykırışları duyuldu. Kız hazırlıklıydı. Suat tuvalet kâğıdı istiyordu. Üzerine bir şey yazmasın diye Suat’a kâğıt vermemişlerdi... Hemşire kapının önünden konuşarak Suat’a, kullanımı için ayrılmış siyah küçük havluları nasıl edinebileceğini anlattı. Suat dışarı çıktığı zaman sinirinden titriyordu.</p>

  <p class="p9">Korumalar “hemşireyi” bırakarak gitmişti. Suat onlar açısından önemli olanın, kapının açılması sırasında güvenliği sağlamak olduğunu biliyordu.</p>

  <p class="p9">“Ne var?” diye kükredi. Kız neredeyse mahcup bir tavırla,</p>

  <p class="p9">“Suat Bey," dedi, “birkaç konuda açıklama yapmam gerekiyor efendim, yemeğinizi nasıl yiyeceksiniz, banyo ve hijyen sorunları...”</p>

  <p class="p9">Suat kızın adını öğrendi. Melissa... Melissa Tombak-Ferguson’du kızın adı. Gülümsedi. Batılı bir kocası olsa gerekti kızın. Melissa, Suat’a tehlikeli bir şekilde yaklaştı.</p>

  <p class="p9">Yanmış teni üzerinde pek cazip duran gömleğinin derin yakası, Suat’ın uzaktan da ilgisini çekmişti. Kibar bir adam olduğu için, kızın kollarını açarak vücuduna yaklaşmasına bir tepki vermedi. Ayrıca böyle bir film sahnesi de hatırlıyordu. Gerçi orada kız uzaylıydı – ama ne sahneydi!</p>

  <p class="p9">Kız elindeki aleti Suat’ın vücuduna yapıştırarak belinin etrafını mukaddes bir binayı tavaf eder gibi dolaşınca Suat’ın öfkesi yeniden alazlandı. Tumanını yine “kilitlemişlerdi.”</p>

  <p class="p9">“Bana bakın küçükhanım! Ben her çişe gittiğimde bu rezaleti yaşamak zorunda mıyım?”</p>

  <p class="p9">“Özür dilerim, sizi rahatsız ettiğimin farkındayım ama verilen talimat böyle...”</p>

  <p class="p9">Melissa büyük bir ciddiyetle Suat’a neler yapması gerektiğini anlattı. Yatağının yanındaki düğmelerin anlamını öğretti. Suat yine kuralları kabullenmişti:</p>

  <p class="p9">“Ama bir örtüsü, battaniyesi yok bu yatağın... Ben üzerimi örtmeden uyuyamam ki... Ayrıca hep böyle Arap Kadri kılığında mı dolaşacağım?”</p>

  <p class="p9">“Suat Bey, tabii ki hayır. Giyecekleriniz ve battaniyeniz hazırlanıyor. Bu geceyi böyle geçireceksiniz...”</p>

  <p class="p9">“Sonra da ilelebet böyle yaşayacağım, öyle mi?”</p>

  <p class="p9">“Bakın, lütfen... Ben o taraflarını bilmiyorum efendim..." diyerek, kapının yanındaki düğmelere bastı kız.</p>

  <p class="p9">Her an Suat’ın üzerine atılmaya hazır korumalar gelerek Melissa’yı dışarı çıkardılar.</p>

  <p class="p9">Suat yatağa uzandı. Deliksiz, rahat, harika bir uyku uyudu.</p>

  <p class="p9"> </p>
</body>
</html>
