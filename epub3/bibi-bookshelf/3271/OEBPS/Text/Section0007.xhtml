<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;"><b>BAŞLAMADAN ÖNCE</b></h2>

  <p style="text-align: justify;">&nbsp; &nbsp;Fransa’da öğrenciliğim zamanında, Fransız bir arkadaşımla beraber*, bir yaz tatili geçirmek için yer ararken, Alplerin Isere Nehri eteklerindeki çam ormanları içine gömülmüş, Revel adlı bir köye yolumuz düştü. Burası altı yüz metre kadar yükseklikte gayet sakin ve tenha bir yerdi. Pek hoşlandık ve bir pansiyon aradık. Mösyö Girard ismindeki Revel papazının evini gösterdiler. Kapıyı çaldık. Boynu muskalı, şişmanca ve yaşlı bir kadın kapıyı açarak ne istediğimizi sordu. “Öğrenciyiz, Paris’ten geliyoruz, bir süre pansiyonda kalmak istiyoruz” dedik. “Memnuniyetle,” cevabını verdi. Fakat beni hemen bir düşünce aldı. Kalacağımız yerin, yanı başımızdaki kiliseye ait vakıf bir bina olmasından başka ev sahiplerimizin de kilisede görevli insanlar olduğunu bir an göz önüne getirdim. Başında gülüp sonunda ağlamaktansa, hiç başlamamak hayırlıdır, diyerek kendimin Müslüman bir Türk olduğumu söyledim. Hayatını Alplerin bu tenha köşesinde geçirmiş olan koyu Katolik kadıncağız, bu sözüm üzerine durakladı ve ekledi: “O halde kardeşimle konuşmamız lâzım,” dedi.</p>

  <p style="text-align: justify;">&nbsp; &nbsp;Biraz sonra siyah cübbeli ve ak saçlı, gürbüz, altmışlık bir papaz bize doğru geldi ve “Müslüman Türk hanginiz?” diye sordu. Kendimi tanıttım. “İyi ya, mademki Müslümansınız, o halde dinlisiniz, sorun yok. Bizim bu devirde düşmanımız, hangi milletten olursa olsun, dinliler değil, dinsizlerdir. Buyurun misafirimiz olun,” dedi. Ben nasıl bir geniş görüşlü insan karşısında bulunduğumuzu anladım. Teşekkür ederek pansiyona yerleştik. Ve sonra öğrendik ki, bu olgun ve insan adam uzun seneler kolejlerde hocalık etmiş; kalan ömrünü geçirmek üzere de Alplerin bu sessiz köyüne sığınmış. Pansiyonda bizden başka on kadar Fransız öğrenci de vardı. Mösyö Girard bunlardan bir gruba Lâtince dersi veriyordu. Gruba biz de katıldık. Hem dinleniyor ve eğleniyor; hem de öğreniyorduk. Mösyö Girard daha çok akşamları fikrî bir ziyafet sofrası kuruyor ve bizi etrafına topluyordu. Onu, küçük büyük hepimiz zevkle ve can kulağı ile dinliyorduk. Ne tatlı günlerdi, o günler! Zaman olur ki, hayali dünyaya değer.</p>

  <p style="text-align: justify;">&nbsp; &nbsp;Sözü uzatmayayım. Bir gün alışılmış konuşmalar esnasında Mösyö Girard bize bir kitap tavsiye etti ve mutlaka okumamızı söyledi. Bu, Aix - Marseille Üniversitesi Rektörü ünlü eğitimci ve ahlâkçı Jules Payot’un «İrade Terbiyesi» adlı kitabı idi.</p>

  <p style="text-align: justify;">&nbsp; &nbsp;Ertesi gün şehre inerek kitabı aldım. Revel köyünün koyu yeşil ağaçlıklarına daldım. İhtiyar bir meşenin dibine oturarak “İrade Terbiyesi”ni okumaya koyuldum. Okudukça içimde hasret ve pişmanlıkla karışık belirsiz bir acı duymaya başladım: Kendi kendime, “Ah bu kitap onsekiz-yirmi yaşlarında iken elime geçmeliydi,” diyor ve geciktiğim için üzülüyordum. Okumalarım bir iki gün sürdü. Kitabı bitirince Mösyö Girard’a teşekkür ettim. Memnun oldu ve bana vakit buldukça şu eserleri de okumamı tavsiye etti:</p>

  <p>— Fikrî Çalışma ve İrade<br />
  — Öğrenme Sanatı<br />
  — Fikrî Çalışma<br />
  — Fikrî Çalışmayı Düzenleme<br />
  Ben bu eserlere şunları da ekledim:<br />
  — Mutluluğu Elde Etme<br />
  — Mutluluğun Felsefesi<br />
  — Mutluluk İlmi<br />
  — İrade Yoluyla Başarı<br />
  — Karakter<br />
  — Okul ve Karakter*</p>

  <p style="text-align: justify;">&nbsp; &nbsp;Bunlar daha çok gençleri aydınlatmak ve uyarmak için yazılmış ilmi eserlerdi. Fırsat buldukça bu eserleri ve hatta bazılarını tekrar tekrar okudum. Hayat için çok şeyler öğrendim ve Mösyö Girard’ı daima iyilikle andım. Fakat, dikkat et okuyucum. Öğrendiklerimi uyguladım ve uyguluyorum diyemem. İlim ne yazık ki pratik gerektirmez. İnsan, mesela sigara ve içkinin sağlığa ne kadar zararlı şeyler olduğunu bilir de bilgisi ile hareket edip bu tiryakiliklerden kolayca vazgeçemez. Çünkü ilmin kaynağı zekâ, işin ise, iradedir. İrade terbiyesinin en iyi şekilde sonuç verebilmesi için, ona erken başlamak gerekir. Alışkanlıklar kökleştikten ve huylar iyice yerleştikten sonra bu terbiye giderek zorlaşmakta ye sonuç vermek için Eyüp sabrı istemektedir.</p>

  <p style="text-align: justify;">&nbsp; &nbsp;Yalnız şununla avunuyorum ki, öğrendiklerime kendi bilgimi ve tecrübelerimi de katarak gençlere daima öğretmeye çalıştım. Bütün hayatımda imrenip de kendimde tamamıyla gerçekleştiremediğim iyi huylarla onları bezenmiş görmeyi daima istedim. Ve bu yolda bir şeyler yazayım dedim. Fakat, bu isteğimi gerçekleştiremedim. Meslekten eğitimci ve ahlâkçı olmayan için bu sahalarda bir esercik olsun yazmak kolay değil. Hatta biraz da uzmanlık sınırını aşmaktır. Bununla beraber, Türkçede çalışma rehberi olacak yeni bir eser de bulunmadığı için, takip ettiğim gençliğin bu yöndeki ihtiyacını yakından görüyorum.</p>

  <p style="text-align: justify;">&nbsp; &nbsp;Sonunda, 1943 - 1944 ders yılının kışında bir fırsat çıktı: Eminönü Halkevi müdürlüğü benden bir konferans vermemi istedi. “Gençliğe Öğütlerim” başlıklı bir konferans verdim. Merak uyandırdı. Dinleyicilerden birçoğu gerek şahsen ve gerek yazı ile benden bu konferansı yayınlamamı istediler. Konferans bu esercikteki ana fikirlerden bir kısmını özet halinde içeriyordu. Bunu biraz daha genişleterek Cumhuriyet Gazetesi’nde makale şeklinde yayınladım. Aradan bir iki sene geçti. 1947 senesinde Üsküdar Halkevi idaresi de bir konferans istedi. “Terbiyenin Karakter Üzerindeki Tesiri” başlığı altında, öncekini tamamlayacak şekilde, orada da bir konferans verdim. Bunu da Tasvir Gazetesi’nde yayınladım.*</p>

  <p style="text-align: justify;">&nbsp; &nbsp;Az çok malzeme toplanmıştı. Bunu biraz daha çoğalttım. Ve konuyu biraz daha zenginleştirdim, derken okuyucum, elinizdeki şu değersiz esercik doğuverdi.</p>

  <h3 class="sigil_not_in_toc" style="text-align: center;"><b>* * *</b></h3>

  <p style="text-align: justify;">&nbsp; &nbsp;İtiraf edeyim ki bu kitap, yukarıda sıraladığım eserler gibi, bir uzmanlık eseri değildir. Sadece fikrî çalışma atölyesinin genç ve tecrübesiz çırakları için faydalı olabilecek bir rehberdir.</p>

  <p style="text-align: justify;">&nbsp; &nbsp;Fakat okuyucum, biliyor musun ki, bunlar beden gücüyle çalışan çıraklardan daha zor ve geri durumdadır. Düşün ki, zanaata giren bir çocuk bir usta yanında ve onun daima gözü önünde çalışır. Öğrenmiş ve yetişmiş bir adamın nasıl çalışıp iş gördüğünü; el becerisiyle kol kuvvetinin zekâ ve irade emrinde nasıl birleşip iş başardığını gözleri ile görür. İş çıkarmanın ve verimli çalışıp başarılı olmanın zevkini tadar. Ustasından çalışmanın usulünü, güçlüklerini yenmenin kolaylığını öğrenir. Hatta genç yaşının gereği olarak, geçirdiği psikolojik buhran anlarında ustayı daima yanı başında, manevi bir kuvvet ve destek olarak bulur.</p>

  <p style="text-align: justify;">&nbsp; &nbsp;Fikrî çalışma çırakları ise, bu faydalardan ve böyle bir manevi destekten mahrumdur. Bunlar, zanaatta usta yerini tutması gereken, hocaları ile omuz omuza beraber çalışmazlar. Hocanın nasıl çalıştığını görmezler bile. Hoca ile yalnız yoklamalarda ve en sonunda, sınav masasında başbaşa kalırlar. Ve o zaman ise, hocaları sorduğu şeylere cevap alamayınca, onlara sadece «çalışmamışsın» yahut «öğrenmemişsin» der ve geçer. Fakat nasıl çalışmaları gerektiğini ve öğrenmenin yönteminin ne olduğunu bu tecrübesiz çıraklar kendileri düşünüp keşfetmeye ve muhtaç oldukları manevi desteği kendilerinde arayıp bulmaya mecburdurlar. Bulamazlarsa yanar giderler. Bu yüzden yitirilen gençlerin sayısını Allah bilir. Gençlerimizin birçoğunun usanıp bezmesinin, cesaretinin kırılıp psikolojik perişanlığa düşmesinin sebeplerinden biri ve belki başlıcası budur. Yani bir taraftan çalışıp öğrenmenin yolunu ve usulünü bilmemezlik, diğer taraftan da manevi destekten mahrumluktur. Eminim ki, bu boşluğu ve mahrumluğu bugün her genç duyuyor ve acısını çekiyor. Bunu bizler de duyduk ve çektik. Çünkü bizler de öğrenci olduk ve fikrî hayatın çıraklığını yaptık.</p>

  <p style="text-align: justify;">&nbsp; &nbsp;Gönül ister ki, okullarımız, ilkinden yükseköğrenimin sonuna kadar, derece derece gençlere öğrenme ve yetişme yolunda güvenle yürümenin yolunu öğretsin; çalışıp başarılı olmanın sırrını göstersin. Okul, bilgi üreten bir fabrika halinde çalışmasın ve gençlerin yalnız zekâları üzerinde kalmasın, iradeleri üzerinde de dursun ve onların ruh terbiyelerini yapsın. Çünkü insanın kıymet ve kuvveti, bilgisinin genişliğinde olmaktan çok, benliğine sahip ve iradesine hâkim olabilmesinde; iyi huylarında ve ruh terbiyesindedir. İrade ve ruh terbiyesi ise, ayrı bir iştir. Bu, ders ve kitap okuyup ezberlemekle elde edilmez. Bununla beraber, herkes biliyor ki, haddini aşan sınıf mevcudu ile dolup taşan okullarımızın hiç üzerinde durmadığı işlerden biri budur.</p>

  <h3 class="sigil_not_in_toc" style="text-align: center;">* * *</h3>

  <p style="text-align: justify;">&nbsp; &nbsp;İşte bu boşluğu göz önünde tutarak ve bir taraftan okuduklarımdan, bir taraftan da uzunca süren bir öğrencilik ve hocalık hayatımın tecrübelerinden yararlanarak gençlere başarılı olmanın sırrına ve çalışmanın yöntemine dair bir fikir vermek isteyeceğim. Biliyorum ki, bir gencin beklediği ve bir gençten beklenen de başarılı olmaktır. Yani okul sıralarında ise iyi bir şekilde öğrenimini bitirmek, hayata atılmış ise, sosyal hayatta umduğu ve lâyık olduğu yeri almaktır. Genç arkadaşım! Alçak gönüllülükle söylüyorum ki, sana burada bu amaca götürecek en doğru ve güvenli yolu göstereceğim.</p>

  <p style="text-align: justify;">&nbsp; &nbsp;Gerçek şu ki başarılı olmak, mutlu olmak demek değildir. İnsan başarılı olur, sosyal hayatta özlediği yerin daha üstününü bile alır da, mutlu olmayabilir. Servetin, güç ve şöhretin son noktasına varmış nice insan vardır ki, içi daima mutluluk dünyasının hasretiyle yanıp tutuşur. Gösterişli apartmanlarda, göz kamaştırıcı bir konfor ve lüks içinde yaşayan insanlar görürsün ki, bunların hepsini bir günlük mutlulukla değiştirmeye hazırdırlar. Çünkü, mutluluk tamamıyla gönül işidir. Ve içimizdedir. Onu kendi içimizden başka bir yerde sanıp aramak ve mutluluğu sırf servet, güç ve şöhrette görmek çölde serabı su zannetmektir.</p>

  <p style="text-align: justify;">&nbsp; &nbsp;Bununla beraber, mutluluğun yolu, başarının yolundan ayrı da değildir. Ve mutluluk ülkesi, başarı diyarının, biraz daha ilerisindedir. Bu diyarı aşmadan mutluluğa erişmek, imkânsız değilse de, çok güçtür. Başarılı olmuş bir insan için mutluluğa kavuşmak ise kolaydır. Yalnız birazcık daha gayret işidir.</p>

  <p style="text-align: justify;">&nbsp; &nbsp;Yolcum! Ben sana bu esercikte başarı diyarının yolunu göstereceğim. Sen istersen, ondan ötesine, kendin gidebilir ve özlediğin mutluluğu bulabilirsin.</p>

  <p style="text-align: right;"><span style="font-weight:bold;font-style:italic;">Feneryolu, Mayıs 1949</span></p>

  <h4 class="sigil_not_in_toc"><a id="bookmark4"></a></h4>
</body>
</html>
