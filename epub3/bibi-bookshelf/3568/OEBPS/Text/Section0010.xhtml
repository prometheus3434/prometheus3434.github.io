<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter">FERAGATLİLİK, ÖZYIKIM</h1>

  <p class="center"><img alt="" src="../Images/Sep01.jpg" /></p>

  <p class="nonindent">SAVAŞANLARIN BENCİLİĞİ tüm moleküler ve yerel iç savaşların tek dikkat çeken benzerliği değildir. İkinci bir benzerlik katılanların feragatliliğidir. Burada bu sözcük yepyeni bir anlam yükleniyor. 1951 yılına ait vazgeçilmez önemde bir kitaptan bu konuda şunlar okunabilir:</p>

  <p class="indent">“Herhalde nefret dünyadan hiç eksik olmamıştır; fakat [şimdi] kamuoyunu ilgilendiren tüm konularda önemli bir etken haline geldi... Nefret, hiç kimsenin ve hiçbir şeyin üzerinde gerçekten yoğunlaşamıyordu; sorumlu tutabileceği birisini bulamamıştı – ne hükümeti, ne burjuvaziyi, ne de dış güçleri. Böylece günlük yaşamın tüm gözeneklerine girebiliyor ve tüm yönlere doğru gelişebiliyor, en inanılmaz, en beklenmedik biçimleri alabiliyordu... Artık herkes herkese ve özellikle de komşusuna düşman olmuştu...</p>

  <p class="indent">Çağdaş kitleleri [geçmiş zamanların] güruhlarından ayıran, kendi esenliklerine karşı feragatlilikleri ve ilgisizlikleridir... Feragat burada olumlu bir özellik değil, insanın kendisinin önemli olmadığını, kendi benliğinin her zaman ve her yerde başka bir benlikle değiştirilebileceğini düşünmesidir... Bu kökten benlik yitimi olgusu, yığınların kendi ölümlerine karşı takındıkları sinik veya sıkkın ilgisizlik, hiç beklenmiyordu... Bunlar, sağlıklı insan aklının ve karar gücünün aşırı azalmasıyla ve en az bunun kadar önemlisi, temel yaşama içgüdüsünün artık korunamamasıyla malûldürler.”</p>

  <p class="indent">Hannah Arendt iki dünya savaşı arasındaki dönemden sözediyordu. Totaliter sistemlerin oluşumunu sağlayan kitle tabanını anlatıyordu. Bu çözümlemesinin güncelliği ortadadır. Fakat otuzlu yıllardan farklı olarak günümüzün saldırganları ne törenlere, resmi geçitlere, üniformalara, programlara, ne de vaatlere ve bağlılık yeminlerine gerek duyuyor. Liderlerinden de vazgeçebilirler. Nefret onlara yetmektedir. O zamanlar terör, totaliter yönetimlerin tekelindeyken, günümüzde özelleştirilmiş biçimde karşımıza çıkıyor. Çocuk yaştaki taklitleri işi ele aldığında artık Gestapo ve GPU’ya<sup><a class="hlink" href="../Text/CevirenNotlar.xhtml#footnote12" id="footnote12">12</a></sup> gerek kalmıyor.</p>

  <p class="indent">Böylece her metro vagonu <i>en miniature</i> (küçük çapta) bir Bosna’ya dönüşebilir. Soykırım için Yahudilere, temizlik için karşı devrimcilere artık gerek yok. Birisinin başka bir futbol takımını tutması, bir manav dükkânının komşusundan daha çok müşteriye sahip olması, insanların farklı giyinmesi, başka bir dil konuşması, tekerlekli sandalye kullanması ya da başörtüsü takması yeterli oluyor. Her farklılık, yaşamsal bir tehlikeye dönüşüyor.</p>

  <p class="indent">Fakat saldırganlık yalnızca diğerlerine değil, nefret ettikleri kendi yaşamlarına da yöneliyor. Hannah Arendt’ın sözleri ile konuşacak olursak, failler için sanki yalnızca yaşamak ya da ölmek arasında değil, doğmuş olmakla dünyaya hiç gelmemiş olmak arasında bile fark yok.</p>

  <p class="indent">Bu genetik aptallık birikimi, ne denli büyük de olsa, bu şiddetli özyıkımı açıklamaya yetmiyor. Zira neden ile sonuç arasındaki ilişki, her çocuğun anlayabileceği kadar belirgin.</p>

  <p class="indent">Kaybedilen işyerleri için kopartılan vaveylâ, aklı başında her kapitaliste, artık kimsenin yaşamının güvencede olamayacağı bir yerde yatırım yapmanın saçma olduğunu düşündüren kıyımlarla yanyana. Başlattıkları iç savaşın, ülkelerini ekonomik bir çöle dönüştüreceğinin kaçınılmaz olduğunu, en aptal Rambo kadar en aptal Sırp başkanı da biliyor. Buradan çıkartılabilecek tek sonuç, kolektif özyıkımın, sineye çekilen bir yan etki değil, asıl amaç olduğudur.</p>

  <p class="indent">Savaşçılar, yalnızca kaybedebileceklerini, galibiyetin sözkonusu olamayacağını gayet iyi biliyorlar. Durumlarını en uç noktaya kadar tırmandırmak için ellerinden geleni yapıyorlar. Yalnızca başkalarını değil, kendilerini de “en adi pisliğe” dönüştürmek istiyorlar. Bir Fransız sosyal yardım görevlisi, Paris’in banliyösünden bildiriyor:</p>

  <p class="indent">“Her şeyi yıktılar bile, posta kutularını, kapıları, merdivenleri. Küçük kardeşlerinin tedavi edildiği polikliniği tahrip edip yağmaladılar. Hiçbir yasak tanımıyorlar. Doktor ve dişçi muayenehanelerini yıkıp döküp, kendi okullarını tahrip ediyorlar. Onlara bir futbol sahası açıldığında, kale direklerini testereyle kesiyorlar.”</p>

  <p class="indent">Moleküler ile makroskopik iç savaş görüntüleri en ince ayrıntılarına kadar birbirine benziyor. Bir görgü tanığı Mogadişu’da gördüklerini anlatıyor. Muhabir, silahlı bir çete bir hastaneyi yerle bir ederken oradaymış. Bu askeri bir harekât değildi. Hiç kimse adamları tehdit etmiyordu; şehirde silah sesleri duyulmuyordu. Hastane önceden de saldırıya uğramıştı ve ancak asgari donanıma sahipti. Failler öfkeli bir titizlikle yol alıyorlardı. Yataklar parçalanıyor, serum ve ilaç şişeleri kırılıyordu; kamuflaj elbiseli çeteciler daha sonra az sayıdaki aletlere giriştiler. Tek röntgen makinesini, sterilizatörü ve oksijen tüpünü kullanılmaz duruma getirdikten sonra rahatlayabildiler ancak. Bu zombilerin her biri, ufukta kavgaların sonunun görünmediğini biliyordu; her biri, hemen ertesi gün, yaşamının kurtulmasının yaralarını dikecek bir doktorun varlığına bağlı olabileceğini biliyordu. Amaçlarının en küçük hayatta kalma şansını bile yok etmek olduğu açıkça görülüyor. Buna <i>reductio ad insanitatem<sup><a class="hlink" href="../Text/CevirenNotlar.xhtml#footnote13" id="footnote13">13</a></sup></i> denilebilir. Kollektif çılgınlık ‘gelecek’ kavramının yitirilmesine neden olmuş. Artık yalnızca yaşanan an var. Tutarlılık artık yok. Varlığını sürdürme güdüsü geçersiz hale getirilmiş.</p>

  <p class="indent">Önce kendi ve sonra da başkasının yaşamını yok etmeye yönelik ölüm güdüsünü ortaya atmaktan başka çıkar yol bulamayan Freud’un spekülasyonlarını –hiçbir zaman görgül temellere dayandırılamayan ve oldukça belirsiz kalmış bir hipotez– burada anımsamak akla yatkındır. Yaşama içgüdüsü kavramına bile, nâif diye bakılmasa da, kuşku ile yaklaşmak gerekiyor. Bu, bakterilerin ve bitkilerin davranışlarını açıklayabilir, fakat biraz gelişmiş hayvanlara bile uymuyor ve tarihsel açıdan da pek geçerli değil. Sonuçta milyonlarca insan yaşama içgüdüsünü hiçe sayıp aziz, şehit, kahraman ya da fanatik olarak öldü. Maistre gibi karamsar düşünürler, kurban etmenin merkezî önemini her zaman vurgulamış ve bastırma zorunluluğunu bir erdeme dönüştürmüşlerdir. Tüm dinlerin insanın kurban edilmesinden kaynaklanmış olması mümkündür ve dünyanın tanrısızlaştırılmasından sonra da insanlar, hiçbir zaman uğrunda öldürebilecekleri ve ölebilecekleri yüce bir amaç bulma sıkıntısı çekmemiştir. Kendi yaşamından vazgeçebilme yetisi olmasaydı, kültür denen şeyin varolup olamayacağını bile sorabilir insan kendisine.</p>

  <p class="indent">Sözcüğün arkaik anlamında feragatli davranan insanlar kuşkusuz bugün bile hâlâ mevcut: her türlü kişisel riski göze almaya hazır yardımseverler, inançlarını savunmak için kendilerini yakmaya kadar giden Jan Palach gibi muhalifler ve isimsiz Budist rahipler. Ama yaşamlarını söndürerek cennete ulaşacaklarını sanan tarikat liderleri ve çılgın fanatikler de var.</p>

  <p class="indent">Fakat savaşa hâkim olanlar bunlar değil, <i>ne için</i> kurban verecekleriyle ilgili ölçülerini yitirmiş olan çoğunluktur. Günümüz iç savaşına yeni ve ürkütücü özelliğini katan, savaşın herhangi bir şey uğruna yapılmaması, tam anlamı ile ortada hiçbir şeyin olmamasıdır. İç savaş böylece siyasetin geri tepen virüsü haline geliyor. Siyaset her zaman çıkarların sözkonusu olduğu bir tartışma olarak görülmüştür ve bu çıkarlar yalnızca güç ve maddî gelir değildir, aynı zamanda gelecek ümitleri, yani istekler, projeler ve ülküler olmuştur. Çıkarların bu karmaşık oyunu, ender haller dışında kanlı ve daima anlaşılmaz olmasına karşın, katılanların amaçları yine de aşağı yukarı anlaşılabiliyordu. Fakat insan ne kendi yaşamına ne de başkasının yaşamına hiçbir değer biçmediği zaman, bu artık olası değildir ve Aristoteles ile Machiavelli’den Marx ve Weber’e kadar tüm siyasal düşünüşler yerinden oynamaktadır. Serseri mayınların dolaştığı bir dünyada geriye artık yalnızca bir olumsuz ütopya kalıyor – Hobbes’un, herkesin herkesle savaştığı kadim mitosu.</p>
</body>
</html>
