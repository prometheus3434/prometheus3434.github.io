<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter">SUÇSUZLUK FARAZİYELERİ, MAYIN TARLALARI</h1>

  <p class="center"><img alt="" src="../Images/Sep01.jpg" /></p>

  <p class="nonindent">İÇ SAVAŞ hakkındaki konuşmalar da, er ya da geç bir tür kişisel deneye dönüşüyor. Bunu yaparken kemikler kırılmıyor; fakat yine de iç savaş hakkındaki her tartışma bir iç savaş suretidir. Tarafsız değilim. Bana da bulaştı. Öfkenin, korkunun ve nefretin içimde nasıl biriktiğini hissediyorum. Üzerinde konuştuğum şeye kendim karıştım. Limbik sistemim beynimi tanımadığım taşıyıcı maddelere boğuyor. Düşüncelerimin denetimini yitirme tehlikesi ile karşı karşıyayım.</p>

  <p class="indent">Bu konu hakkında çizgisel bir tartışma yürütülemez. Kendi konumunda diretenler, çatışmayı körükler. Bir Arşimed noktası yoktur. Entelektüel ve ahlâkî bir mayın tarlasına ayak bastım. Dikkatli yürüyorum. En iyi ihtimalle yolumu bulabileceğimi, fakat mayınları etkisiz hale getiremeyeceğimi biliyorum. Hiç kimseyle hemfikir değilim, kendimle bile değilim.</p>

  <p class="indent">Rastlantısal olarak burada, Almanya’da doğduğum için elli yıl sonra bile hâlâ kendimi bir bodrumda, battaniyeye sarınmış durumda otururken görüyorum. Uçaksavar topunun havlamasını bir hava mayınının ulumasından bugün bile ayırt edebilirim. Sirenlerin yükselip alçalan sesi bazen rüyalarıma giriyor – iğrenç bir ezgi. Bombardımanların yarı belirsiz yarı duyarsız dehşetini iyi anımsıyorum. Bodrumdaki bankın üzerinde oturup kulak kabartan ve müttefiklerin “terörist saldırılarının” hedefi olan yetişkinler, “masum sivil halk”tı. Bu sözleri her duyduğumda düşüncelere dalıyorum.</p>

  <p class="indent">İç savaş doruk noktasına ulaştığında, çoğunluğun onu istememiş olduğu ortaya çıkar. Bu çoğunluk sessizdir. Kimse onu dikkate almaz. Çoğunluk fırsatını bulduğunda çatışmalara sırtını dönüp kaçar. Hele kadınlar, yıkıntılar arasında bir avuç un, yakacak odun, birkaç patates aramakla ve çocuklarını oradan uzaklaştırmakla uğraşırlar artık yalnızca. Yaşlı insanlar yanmış barakalarının kalıntılarını karıştırır, yorgun adamlar ölüleri gömer. Herkes bu ve bundan daha kötü sahneleri tanır. Bu insanlar ne ateş eder ne de işkence yapar. Yüzlerinde nefretin izlerini taşımazlar. Bitkinlikten kararmışlardır.</p>

  <p class="indent">Fakat bu hep böyle miydi? Fosfor bombaları kenti bir ateş denizine dönüştürürken bodrumda oturan “masum sivil halkta” tuhaf bir değişim olmuştu. Çünkü, daha önceleri, ne yapmak istediğini onlardan gizlemeyen <i>Führer</i>’in<sup><a class="hlink" href="../Text/CevirenNotlar.xhtml#footnote21" id="footnote21">21</a></sup> konuşmasını her dinlediklerinde gözlerinin nasıl parladığını biliyorum: “daha önce hiç görülmemiş devasa bir boğuşma”, ölümüne bir kavga başlatırken ve birkaç yıl önce sinagoglar yanarken orada dikilip izlediklerini biliyorum. Onların coşkulu onayı olmasaydı, Naziler iktidara hiç gelemezdi.</p>

  <p class="indent">Bunun yalnızca Almanlar için geçerli olduğunu söyleyen herkese ahmak derim. Bill Buford’un sözünü ettiği o “her şeye işleyen enerji”, o “sevinç”, o “esrime” olmasa, ne kapımızın önündeki moleküler iç savaş ne de sınırlarımızın ötesindeki cehennem patlak verirdi. Stadyumun koltuklarında da olsa, Rostock ve Brixton’un, Bağdat ve Belgrad’ın caddelerinde de olsa, başlangıçta her zaman histerik alkışlar egemendir. İç savaş çıkartanlar çoğu kez seçimlerden ezici çoğunlukla çıkmışlar, konumlarını sandıkta güçlendirmişlerdir.</p>

  <p class="indent">Ancak sonra, çok daha sonra, suçun sorumluluğu, bana hiç yabancı gelmeyen bir model izlenerek, devrilip gitmiş şu ya da bu lidere yüklenir. Fakat failleri yetiştirip besleyen, onları alkışlayan ve onlar için dua eden “masum sivil halk”tan başka kimdi ki? Komando giysili keskin nişancı, toplama kampı gardiyanı, nazi sloganları veya halk şarkıları mırıldanan ya da salavat getiren katil başka bir yıldızın insanı değil, öfkesini, acımasızlığını, kinciliğini kemirdiği bir toplumun temsilcisidir. İnsanlar ancak eylemlerinin ve görmezden geldiklerinin ölümcül sonuçlarını kendi bedenleri üzerinde hissettikleri zamandır ki, masumların saati gelmiş demektir.</p>
</body>
</html>
