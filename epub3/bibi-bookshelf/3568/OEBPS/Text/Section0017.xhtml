<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub_css.css" rel="stylesheet" type="text/css" />
</head>

<body>
  <h1 class="chapter">ÖNCELİKLER, ÇELİŞKİLER</h1>

  <p class="center"><img alt="" src="../Images/Sep01.jpg" /></p>

  <p class="nonindent">1931 YILINDA Kurt Gödel isimli dâhi bir araştırmacı, tümüyle çelişkisiz bir matematiğin olamayacağını kanıtladı. Böylece matematikçilerin kökleri derinlere inen bir kanısını yerinden oynattı; o günden bu yana, kararsızlık/düzensizlik batağından kendilerini kurtarmalarının olanaksız olduğu gerçeği ile yaşamak zorundalar. Usta mantıkçılar bile bunu başaramıyorsa, sürekli ortaya çıkan ahlâkî çelişkiler yalın betimlemelerle nasıl ortadan kaldırılsın?</p>

  <p class="indent">Ahlâkî sonsuz güç fantazilerini bırakmanın zamanı geldi. Uzun vadede hiç kimse, topluluklar da bireyler de sorumluluk derecelerini ölçmekten ve öncelikler belirlemekten kaçınamaz. (Belki önceliğin ne olduğunu açıklamak gerekecektir. Çünkü bir sav dünya görüşüne uymadığında, olduğundan daha aptalmış gibi davranan çok insan var. Öncelik sözcüğünün anlamı basit bir <i>ya/ya da</i> değildir, birbirini karşılıklı olarak yadsıyan alternatifler arasından bir seçim de değildir. Önce ne yapılmalıdır? Güçlerimi en etkili biçimde nerede kullanabilirim? Nelere öncelik tanınmalıdır? Anlambilimsel olarak söyleyeceklerim bu kadar. Anlaşılabildi mi? Kalın kafalılar için konudan uzaklaşarak yapılan bu açıklama sona ermiştir.)</p>

  <p class="indent">Bu tür ayrımların her biri zor ve sevimsizdir. Güçlü ideolojik geleneklerle çatışır. Hareket olanaklarımızın sınırlı ve göreli olduğundan sözeden, kendisini hemen bir görececi (relativist) olarak teşhir edilmiş buluyor. Fakat önce çocukları, komşuları ve yakın çevresi ile ilgilenmek zorunda olduğunu gizliden gizliye herkes biliyor. Hıristiyanlık bile daima en uzaktakilerden değil, en yakındakilerden sözetmiştir.</p>

  <p class="indent">Sorumluluğumuzun derecelerini arama çabasından olumlu kazanımlar elde edilebilir. Bunun evlât edinme ve vaftiz babalığı gibi eski örnekleri var. Salt akrabalık bir yana, <i>uzamsal</i> yakınlığın bile önemli olmadığını; aslolanın, yardım edenle yardıma muhtaç durumdaki arasında yakın bir ilişkinin kurulması olduğunu bunlar kanıtlıyor. Bu ilişkiler yalnızca maddî ve duygusal enerjileri yoğunlaştırmakla kalmıyor. Soyutlamanın yerini somut bir ilişki alıyor. Her yardım etme ve yardım alma denemesinin beraberinde çatışmalar getirmesi kaçınılmazdır; ancak insanlar birbirini tanıyorsa bunlar çözülebilir.</p>

  <p class="indent">Fakat her öncelik tayininin bir de karanlık arka yüzü vardır – ve bunu gizlemek doğru olmaz. <i>Triage</i> sözcüğü Fransızca’dan gelmektedir; tasnif ya da seçme anlamındadır. Bu kavram 19. yüzyıl savaş tıbbında ortaya çıktı. Büyük çarpışmalar sonrasında hekimler ulaşım yollarının zorlu ve tehlikeli olması, hastane kapasitelerinin ve tedavi olanaklarının yetersizliği karşısında, yaralılara nasıl yardım edeceklerini bilemiyorlardı. Üçlü tasnife dayalı <i>Triage</i> Kuralı yaygınlık kazandı. Hafif yaralılara gerektiği kadarıyla yardım ediliyordu ve bunlar cephe gerisine kendi çabalarıyla ulaşmak zorundaydılar. Umutsuz biçimde yaralılar kaderlerine terk ediliyordu. Etkin tıbbî yardım ancak buna çok gerek duyan ve durumu umut verici olanlara yapılıyordu. Bu hekimlerin ve sağlık görevlilerinin ikilemi açıkça ortadadır. Ölüm ile yaşam arasında yapılan her seçimin beraberinde getirdiği ahlâkî riziko ile yaşamak zorundaydılar. Benzer durumlar günümüzde yoğun bakım ve organ nakli tıbbında görülmektedir. Ancak bir fitneci, <i>Triage’</i>ı faşist eleyiciliğin yakınlarına koyabilir; çünkü burada amaç yaşamın yok edilmesi değil, yaşamın kurtarılmasıdır. Tüm hastalara aynı tedavinin uygulanmasını sağlayacak evrensel çözümler görünürlerde yok. Bu tür zaruret hallerinin yakın gelecekte artması ve ağırlaşması olasıdır.</p>

  <p class="indent">Günümüzde her ahlâkî sorumluluk uç vakalarda kahredici bir çaresizlikle karşı karşıya kalıyor. Konu ister açlık yardımı, ister siyasal ve askerî arabuluculuk, islerse zorunlu göç ya da toplu göç olsun: düşünülebilecek her seçim hakkı, sonunda <i>Triage</i> mantığına gelip dayanıldığında itiraf edilse de edilmese de ortadan kalkmaktadır. Derecelendirmek, öncelikleri belirlemek, sorumluluğu basamaklandırmak ne kadar akla yatkın gerekçelere dayansa da, mayın tarlasından bir çıkış yolu açamıyor. Bu yalnızca geçici bir önlem sayılabilir. Kullanışlı oluşu ve insanın kendini kandırmasına olabildiğine az imkân vermesi dışında, evrenselliğin gereklerini yerine getirmeye hizmet edecek bir yönü yok.</p>

  <p class="indent">Bütün dünya ile dayanışmanın soylu bir amaç olduğunu hiç kimse yadsımıyor. Bunu gerçekten sırtlananı ve başarabileni kutlamak gerekir. Fakat daima sonsuz iyiliği savunma isteminin, günlük barbarlıkla nasıl kolayca içiçe olabildiğini kendi ülkemize baktığımızda görüyoruz. Örneğin, adam döven ve insan yakan Alman çeteleri gece gündüz korku ve dehşet saçtıkça, barışın teminatı ve insan hakları savunucusu olarak sahneye çıkmak bir Almana yakışmıyor.</p>

  <p class="indent">Keşmir sorununda bir şey yapamayız; Sünniler ile Şiiler, Tamiller ile Sinhaliler<sup><a class="hlink" href="../Text/CevirenNotlar.xhtml#footnote27" id="footnote27">27</a></sup> arasındaki kavgayı pek anlamıyoruz; Angola’nın ne olacağına öncelikle Angolalılar karar vermelidir. Ve birbirine düşmüş Boşnakların arasını bulmadan önce kendi ülkemizdeki iç savaşı sona erdirmeliyiz. Almanlar için şu geçerli olmalıdır: önceliğimiz Somali değil, Hoyerswerda ve Rostock, Mölln ve Solingen’dir. Elimizdeki olanaklar bunun için yeterlidir, bunu herkesten bekleyebiliriz, bundan hepimiz sorumluyuz.</p>

  <p class="indent">Fakat ille Alman olarak gerekmiyor. Ve <i>Hic Rhodus, hic salta! First things first’</i>ün<i><sup><a class="hlink" href="../Text/CevirenNotlar.xhtml#footnote28" id="footnote28">28</a></sup></i> ne anlama geldiğini bilmek için de İngilizce ya da Latince bilmek gerekmiyor. Her yerde, herkesin kapısının önünde yangın var.</p>
</body>
</html>
