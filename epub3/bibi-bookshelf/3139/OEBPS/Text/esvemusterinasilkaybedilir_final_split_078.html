<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_68">Nerede çokluk…</h2>

  <p class="normal2">‘Fazla olan yanlıştır’ ilkesi şöyle çalışır: Birbirine çarpan etkisi yapması muhtemel olan iletişim öğelerinin (reklam, PR, sosyal medya, kurumsal sosyal sorumluluk çalışmaları vb.) arasındaki uyumun kilit mesajın algılanma ve yerleşmesindeki önemini hepimiz biliriz.</p>

  <p class="normal2">‘Fazlalıklar’, ‘çarpan etki’ sonucunda oluşan bu uyuma ‘bölen etkisi’ yaparak mesajlarınızı unufak edebilir. Bu duruma resmî açıklamalarda da rastlamak mümkündür.</p>

  <p class="normal2">Olay şu: Zamanın Genelkurmay Başkanı Orgeneral İlker Başbuğ, Harp Akademileri’ndeki konuşmasında Atatürk’ün kendi el yazısıyla ifade ettiği “Türkiye Cumhuriyeti’ni kuran Türkiye halkına Türk Milleti denir” tanımına değinmiş, Genelkurmay Başkanlığı da bu konuşmaya web sitesinde yer vermişti.</p>

  <p class="normal2">Başbuğ, özetle şöyle bir açıklama getirmişti:</p>

  <p class="normal2">“Tanımın ana amacı ‘Türk milleti’ tanımının yapılması ve bu tanımın, kavramın etnik ve dinî temellere dayanmadığının açıkça ifade edilmesidir. Tanım içindeki ‘Türkiye Halkı’ terimi de Atatürk tarafından bu nedenle kullanılmıştır.</p>

  <p class="normal2">“Bu tanımdan ‘Türkiyelilik’ gibi tanımlara ulaşılabileceğini düşünmek ve bu şekilde değerlendirmeler yapmak, hem Atatürk'ün ‘Türk Milleti’ tanımını niçin yaptığını hem de ‘ulus devlet’ kavramının ne anlama geldiğini anlayamamak ve konuyu saptırmak demektir. ‘Ulus devlet’ yapısı içinde, bu şekildeki düşüncelerin yeri olamaz.”</p>

  <p class="normal2">O dönemde bu ‘kendi içinde son derece tutarlı ve doğru çıkış’, ‘ince ayar’ gibi anlaşıldı, ‘insanları hizaya getirme’ aksiyonu gibi algılandı. Bu ülkenin açık ara en güvenilen, en itibarlı kurumu güncel meselelere girmekle, tam da ‘fazla olan yanlıştır’ ilkesini ihlal ederek, gereksiz itibar sorunları yaşamıştı.</p>

  <p class="normal2">Aslında mükemmel bir özettir: <span class="normal4">Less is more</span>… Yani az olan fazladır.</p>

  <p class="normal2">Fazlası rahatsız etmeyen sadece iki şey vardır. Şefkat ve bilgi… Dilerseniz farklı soyut kavramları da buraya ekleyebilirsiniz. Erdem gibi… Esenlik gibi…</p>

  <p class="normal2">‘Fazla olan’ın kafayı karıştırıp algılamayı karartmasına bir başka örnek verelim.</p>

  <p class="normal2">Bir süre Fenerbahçe’de de forma giymiş olan ünlü futbolcu Roberto Carlos, reklam ve PR çalışmalarında yer almıştı. Carlos’un tabii ki müthiş bir iletişim değeri vardı. Fenerbahçe ve Türkiye markalarına getirdiği katma değeri görmemek mümkün değildi. Ancak bu iletişim değeri, bozuk para haline getirildiği takdirde hem Carlos’a zarar verecekti, hem de Carlos’u bozuk para haline getirenlere…</p>

  <p class="normal2">Carlos’a önce bir Audi A8 verildi. Hediye değilmiş. Türkiye’de kullanması için ‘tahsis’ edilmiş. Gayet başarılı bir tören düzenlendi. Medya yansımaları çok iyiydi. Arkadan basın bir başka firmanın Audi Q7 hediye ettiğini yazdı. Aslını öğrendim. Audi, Carlos’un İspanya’dayken şahsi sponsoruymuş. Futbolcu orada Q7 kullanıyormuş. Buraya gelince o iş bitmiş. Ancak bu kez Doğuş Otomotiv’in Fenerbahçe sponsorluğu nedeniyle yine yolu Audi’yle kesişmiş.</p>

  <p class="normal2">Bu arada Volvo’cular boş durmamışlar. Bir tane de onlar vermişler. Doğuş Otomotiv çok kızmış. Carlos’un Volvo’yu iade ettiği söyleniyor… O günlerde bir röportajı sırasında altında Ferrari görülmüş. Tam işin suyu çıktı, diye düşünürken aynı günlerde gazetelere yeni bir Carlos-Otomobil haberi daha düşmüş… Bu kez Lamborghini devredeymiş. Habere göre usta oyuncu 300 bin lira verip almış yeni arabayı. Bir anda Lamborghini’nin itibarı hepsini sollayıvermemiş mi?...</p>

  <p class="normal2">İşin iletişim boyutu açısından en zor yanı ise, aynı günlerde Carlos’un Garanti Bankası’nın internet bankacılığı kampanyasında sahne almasını, bu karmaşa içinde bir yerlere oturtmaktı. Şimdi sayalım, kaç marka ile adının yan yana anıldığını: Garanti, Audi, Volvo, Ferrari, Lamborghini… Bölen etkisi nasıl olur, siz düşünün…</p>

  <p class="normal2">İş ve iletişim yönetimi adına bomba gibi bir ‘müptezellik’ vakası. Türk Dil Kurumu sözlüğünde ‘müptezellik’ kelimesi karşısında bakın ne yazıyor: Çokluğundan dolayı değerini yitiren, değersiz…</p>

  <p class="ortayazi">***</p>

  <p class="normal2">Bir markanın tanıtım çalışmasına ‘referans kişi’ olması için teklif alan ünlülerden biri bana sormuştu: “Bu iş için kaç para istenir?” Ben de şöyle bir yanıt vermiştim: “Bu durum kaşar peynirinden dilim kesmeye benzer. Ücret de dilimin kalınlığına göre değişir. İstesen de istemesen de kendinden bir parça verirsin sonunda. Bu, markanın vaadinin senin vaadinden ne kadar uzakta olduğuna ve işin ne kadar sürede kaç kere tekrarlanacağına göre değişir. Tabii bir de güç kirlenmesi var...”</p>

  <p class="normal2">Güç kirlenmesi, iletişimde gereksiz tekrar ve ‘fazlalıktan’ kaynaklanan ve hayli zor kavranan konulardan biridir. Tecrübeli bir oyuncu olmasına rağmen geniş kitleler onu Avrupa Yakası’nda görüp sevdi. Engin Günaydın’ın tiplemesi, çok beğenilmişti. Günaydın doğal olarak zaman içinde şöhretini maddi gelire tahvil etmek için yola koyuldu. Ya sesiyle ya da görüntüsüyle TV ve radyolarda sık sık karşımıza çıkmaya başladı.</p>

  <p class="normal2">Bir-iki derken, bazı geceler altı değişik reklamla evlerimize konuk oldu. Yani diziyle beraber sekiz ayrı işte birden izledik Engin Günaydın’ı: Cafe Crown, Pınar (Kuklalar), Işık Sigorta, TEB, Akbank Büyük Kırmızı Ev ve Ferroli Kombi, Turkcell-İşTcell... Aynı zamanda stand-up da yapıyormuş. Onu saymıyoruz…</p>

  <p class="normal2">Ekranda duyulmak, görünmek, bilinirliği artırmak adına iyi bir şeydir. Ama ‘Fazla olan yanlıştır!’ ilkesi burada da geçerlidir. Nerede duracağımızı ölçümlemeyle saptamamız gerekir; hissiyatla, göz kararıyla değil. Günaydın, hem kendisine zarar verebilirdi hem de reklamını yaptığı markalara...</p>

  <p class="ortayazi">***</p>

  <p class="normal2">Brezilya’nın yıldızı Ronaldinho’nun da Carlos ve Günaydın’dan aşağı kalır tarafı yoktu… Hele Dünya Kupası günlerinde… Nereye baksanız onu görüyordunuz. Nike, Trident, Pepsi, Lenovo laptopları... Bunlar, o günlerde göze takılanlardan bazıları. Arabayla işe giderken bir gün kafamı gazeteden kaldırdım. Gözüm, önde giden otobüsün arkasındaki büyük reklama takıldı. Ronaldinho bana otuz iki dişiyle gülümsüyordu: Algida!...</p>
</body>
</html>
