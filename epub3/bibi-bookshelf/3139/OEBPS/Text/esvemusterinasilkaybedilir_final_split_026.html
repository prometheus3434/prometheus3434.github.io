<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_30">Hayat kadınlarını bekleyen tehlikeler</h2>

  <p class="normal2">Annem hayat kadınlarına bir hayli acırdı. Sadece onlara mı? Hayır... Yalnız kader kurbanı hayat kadınlarına değil, evde kalmış kızlara, yardıma muhtaç genç hanımlara da... Bu insanlara, dara düştüklerinde elinden geldiğince yardım ederdi.</p>

  <p class="normal2">Ankara’daki komşularımızdan biri, bir-iki yakın arkadaşıyla birlikte üst düzey bürokrat, yönetici ve işadamlarına özel hizmet veriyordu… Komşumuzun arkadaşlarından biri 20’li yaşlarının henüz en başında, iyi eğitimli, dünya güzeli bir hanımdı… Sonraları Türkiye’nin en ünlü simalarından biri olacak bu hanımefendinin iştigal sahasından kimse haberdar değildi. Sık sık olduğu gibi o da bir şekilde gelip annemi bulmuş, dertlerini, sorunlarını onunla paylaşır olmuştu.</p>

  <p class="normal2">Durumu çevrede bir tek annem biliyormuş. Ben de yıllar sonra, o hanımefendi İstanbul’a taşındıktan ve şöhret basamaklarını hızla tırmanmaya, “sahnelerimizin hanımefendi sanatçısı” olarak lanse edilmeye başladığı günlerde, annemin bir sohbet sırasında ağzından kaçırdığı örneklerden yola çıkarak bir şeyler sezinleyecek, uzun ısrarlardan sonra çok özel kalacağına dair yeminler ederek ona olayı anlattıracaktım.</p>

  <p class="normal2">Görüldüğü gibi anneme verdiğim sözü tuttum. Her türlü ‘tahrike’ açık olduğum onca yıllık magazin gazeteciliği dönemim de dahil olmak üzere, bu konuda bir kez bile “Acaba bir yazı dizisi falan yapsam mı?” diye tereddüt etmedim. Sustum. Hanımefendi hayatta olduğu sürece de anneme verdiğim sözü tutmaya devam edeceğim.</p>

  <p class="normal2">Ancak bu durum, kendisinin anneme aktardığı olağanüstü derinliği olan yaşam düsturunu burada sizinle paylaşmama engel değil.</p>

  <p class="normal2">Annem bir sohbetlerinde sormuş kendisine:</p>

  <p class="normal2">- Hayatınızda karşılaştığınız en zor an nedir?</p>

  <p class="normal2">- Hangi birini söylesem… Mesela, bu hayatın içinde olan kadınlar için iki tehlike var.</p>

  <p class="normal2">- Biri hastalık mı?</p>

  <p class="normal2">- Hayır? Tedavi olur, geçer… Sadece bir süre işten uzak kalır…</p>

  <p class="normal2">- Yaşlanmak mı?</p>

  <p class="normal2">- O da değil. Akıllı bir kadınsa geleceğini güvence altına alacak tasarrufu yapmıştır zaten.</p>

  <p class="normal2">- Peki, ne o zaman?</p>

  <p class="normal2">- Âşık olmak, Leman Hanımcığım, âşık olmak…</p>

  <p class="normal2">- Allah, Allah… Âşık olmak neden kötü olsun ki?</p>

  <p class="normal2">- Elbette kötü. Hayat kadını âşık oldu mu gözü sevdiğinden başkasını görmez ve diğerlerini ihmal eder. Bu bir. Tabii ikinci olarak da kazancı eksilir.</p>

  <p class="normal2">Bu iki tehlikeyi ben mesleğimize uyarlamakta gecikmeyecektim. Hanımefendinin yerinde olsam, bu iki tehlikeyi üçe çıkarıp şöyle ifade ederdim: 1. Odağını kaybeder. Bir kişiye nitelik ve nicelik olarak gereğinden fazla hizmet verir <span class="normal4">(overservicing)</span>. 2. Diğer müşterilerini (sevgilisi engel olmasa bile) ihmal etmeye başlar. 3. Gelirinin düşmesini göze alır.</p>

  <p class="normal2">Annemle aralarında bir de <span class="normal4">Kamelyalı Kadın</span> muhabbeti geçmiş. Malum, dünyayı kasıp kavurmuş olan Greta Garbo’nun <span class="normal4">Kamelyalı Kadın</span>’ı, annemin kuşağını da derinden etkilemişti. Annem hem filmi seyrederken, hem de filme kaynaklık eden Alexandre Dumas fils’nin eserini okurken gözyaşlarına boğulduğunu anlatırdı. O kuşak, Goethe’nin <span class="normal4">Genç Werther</span>’in Acıları’nı da en iyi paylaşan insanların kuşağı değil miydi? Armand Duval ile Marguerite Gautier’nin dillere destan ‘imkânsız’ aşklarını okuyup da etkilenmeyen birini görmedim.</p>
</body>
</html>
