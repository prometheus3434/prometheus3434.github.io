<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_62">Dinlemeniz de yetmeyebilir</h2>

  <p class="normal2">Bazen başkasının aldığı bilgiye sırtınızı dönmeniz gerekebilir. Siz onu dinlersiniz de, ya o birinci elden bilgiyi alırken gerektiği gibi ‘dinlememişse’?... O zaman da çakılmak işten bile değildir. Hafif yollu, “Birinci Dünya Savaşı’nda Almanya yenildi; biz de yenik sayıldık” gibi olur insan…</p>

  <p class="normal2">Management Center Türkiye’nin olağanüstü başarılı Genel Müdürü, kendisinden çok şey öğrendiğim, pek çok yakınım gibi hasta bir Fenerbahçeli olması dışında neredeyse her konuda aynı frekansta buluştuğumuz sevgili dostum Tanyer Sönmezer bir gün aradı.</p>

  <p class="normal2">- Yeni bir müşteriyle ilgilenir misiniz?</p>

  <p class="normal2">- Tabii. Hangi şirket?</p>

  <p class="normal2">- Danone… Orada, süt bölümünün başında bir beyefendi var. Adnan Erem. Çok düzgün bir ağabeyimizdir. İletişim konusunda desteğe ihtiyacı olduğunu düşünüyorum. Sence de uygunsa bir randevu alıp gidelim.</p>

  <p class="normal2">- Tabii çok iyi olur da, müsaade edersen şu süt işini önce adam gibi bir inceleyeyim…</p>

  <p class="normal2">- Ağabey, hiç merak etme, sana bomba gibi bir dosya hazırlar yollarım.</p>

  <p class="normal2">Nitekim öyle de yaptı. Çok ayrıntılı bir doküman seti gönderdi.</p>

  <p class="normal2">Ben dersimi çalıştım. İçim dışım süt oldu. Hani Ankara’ya Millî Eğitim Bakanlığı’na YÖK konuşmaya gittiğim gece nasıl YÖK yüklü idiysem, bu kez de ‘süt yüklüydüm’…</p>

  <p class="normal2">O gün geldi. Tanyer gelip beni aldı. Gideceğimiz yer Kavacık’ta. İkinci Köprü’yü geçeceğiz. Vakitlice çıkmışız yola. Bana bir kez daha süt sektörünü anlattı. Yol boyunca bildiklerimizin üzerinden geçtik…</p>

  <p class="normal2">Binaya vardığımızda, Adnan Bey bizi bekliyordu. Sekreteri hemen odasına girebileceğimizi söyledi.</p>

  <p class="normal2">Odaya bir girdik ki, ikimiz de buz gibi olduk… Etrafta sütle ilgili tek bir iz yok. Dağ taş, raflar, dolaplar su ürünleri ve bunlarla ilgili basılı malzeme dolu… Tanyer bana baktı, ben Tanyer’e… Su ürünlerinin başında olduğu anlaşılan Adnan Bey halimizdeki garipliği fark etmişti.</p>

  <p class="normal2">Biz hemen olan biteni anlattık. Bu gibi durumlarda en yanlış şey, hiçbir şey yokmuş gibi davranmaktır. Adnan Bey halimize çok güldü.</p>

  <p class="normal2">“Olsun,” dedi, “hiç değilse süt konusunu da öğrenmişsiniz. Biz size suyu nasılsa anlatırız...”</p>

  <p class="normal2">Tanyer, ilişki yönetimi ustasıdır. Müthiş sempatik bir şekilde o garip durumun üstesinden gelmişti.</p>

  <p class="normal2">Öyle sanmıştık...</p>

  <p class="normal2">Adnan Bey o dönemde bizimle çalışmadı. Ancak bunun nedeni bizim ‘geri zekâlı’ izlenimi yaratan bir ‘havada’ odaya dalmamız değildi. Çok kısa bir süre sonra Adnan Bey GıdaSa’nın başına geçecek ve pek çok diğer ürün gamının yanı sıra Saka ve Deren gibi iki önemli markayı büyük bir başarıyla lanse ederken ‘İletişim Danışmanı’ olarak biz yanında olacaktık.</p>
</body>
</html>
