<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_39">Azerbaycan macerası</h2>

  <p class="normal2">Neredeyse birebir aynı nedenle o yıl, bir başka müşterimizle sorun yaşayacaktık: Turkcell…</p>

  <p class="normal2">O dönem Turkcell’in Genel Müdürü, Cüneyt Türktan Bey’di. İletişimden sorumlu yardımcısı ise sonraları Eczacıbaşı’nda Kurumsal İletişim Direktörü olarak çalışmaya başlayacak olan Okşan Atilla Sanön… Turkcell’in hızla büyüdüğü yıllardı ve iletişim adına yapacak çok iş vardı. Görevlerin üstesinden gelmek için ciddi çaba harcıyorduk. Çok da başarısız olduğumuz söylenemezdi. Ta ki 1996 yılında o tarihi seyahat programı gelip çatana kadar…</p>

  <p class="normal2">Bir Turkcell yatırımı olan Azercell’in resmî açılış töreni vardı. İstanbul’dan özel uçak kalkıyordu. Bütün protokol oradaydı, tabii ki Turkcell’in bilumum yöneticileri ve patronları da…</p>

  <p class="normal2">Bir ben yoktum o uçakta. Bizim şirketten bütün arkadaşlar oradaydı. Nasılsa idare ederlerdi. Öte yandan o kalabalık ve hengâmede kimse fark etmezdi benim yokluğumu…</p>

  <p class="normal2">Hiç de öyle olmamıştı… Önüne gelen beni sormuştu. Ve bizimkiler lafı eğip bükmeden tabanca sıkar gibi doğruyu söyleyivermişlerdi: “Ali Bey’in ciddi bir uçak korkusu var...”</p>

  <p class="normal2">Bunu söyledikleri kişiler de, hayatı uçaklarda geçen insanlardı…</p>

  <p class="normal2">Cüneyt Bey Azerbaycan dönüşü son derece kibar bir tonla, bambaşka gerekçeler ileri sürerek yollarımızı ayırdığımızı söyledi. Konuşma sırasında Mehmet Emin Bey’in de (Karamehmet) adı bir şekilde geçti.</p>

  <p class="normal2">Gel de kahrolma!</p>

  <p class="normal2">Yıllar sonra korkunun vahşi kısmını tamamen üzerimden atacaktım. Cüneyt Türktan ve Mehmet Emin Bey’le ayrı ayrı kurumlarda olsa da aynı çatı altında çalışmak nasip olacaktı. Her ikisine de o olaydan söz edecektim. Her ikisi de hiçbir şey hatırlamayacaklardı. Ancak ben hiçbir zaman unutmadım o sosyal şımarık halimi. Nasıl unutayım; sonraki yıllarda fazlasıyla telafi etmiş olsam da bana hayli pahalıya mal olmuştu. Ancak çok şey de öğretmişti. Zaaflarınla barışık olmayı, ne zaafın varsa onu baştan açık yüreklilikle ortaya koymayı (karşındakinin yelkeninden rüzgâr almak için), o zaaflarını gidermeyi ve varsa sosyal şımarıklıktan kaynaklanan alışkanlıklarını yavaş yavaş üzerinden atmanın yollarını aramayı, tüm çabana rağmen olmuyorsa da ısrar etmemeyi…</p>
</body>
</html>
