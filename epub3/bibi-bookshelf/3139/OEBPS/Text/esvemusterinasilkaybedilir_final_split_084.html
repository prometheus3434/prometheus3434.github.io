<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_72">Ne yapmalı?</h2>

  <p class="normal2">Dünyada en sık sorulan sorudur herhalde. Ancak doğru sorunun bu olduğu konusunda tartışma, sürüp gitmektedir. Vladimir İ. Lenin’in ünlü <span class="normal4">Ne Yapmalı</span>? adlı kitabının önsözünde şöyle yazmaktadır:</p>

  <p class="normal2">“Bu broşürün <span class="normal4">İskra</span>’nın Mayıs 1901’de 4’üncü sayısında yayınlanmış ‘Nereden Başlamalı?’ adlı makalede ele alınmış olan görüşlerin genişletilmesiyle oluşturulması düşünülmüştür.”</p>

  <p class="normal2">İnternet ortamında hem <span class="normal4">Ne Yapmalı</span>’nın <span class="normal4">(Was tun)</span> hem de ‘Nereden Başlamalı’nın <span class="normal4">(Womit beginnen)</span> orijinal Almancasını bulmak mümkün. Adı geçen kaynaklarda da net olarak görüleceği gibi, ‘Nereden başlamalı?’ sorusunun yanıtını bulmak, yani öncelikleri belirlemek, en az ‘Ne yapmalı?’ sorusunun yanıtını bulmak kadar önemlidir…</p>

  <p class="normal2">Biz de burada özellikle bu mantıkla yaklaşıp eş ve müşteri kaybetmemek için atılabilecek adımları, önceliklerine göre ele almaya çalışacağız.</p>

  <p class="normal2">&nbsp;</p>

  <h3 class="solbaslik1">1. ‘No problem’</h3>

  <p class="normal2">Eğer, koskoca Türkiye onca yıldır didişip durduğu, itişip kakıştığı komşularıyla ilişkisini ‘sıfır problem’ stratejisi üzerine oturtma cesaretini gösterebiliyorsa, bizim de eşimiz ve/veya müşterimizle ilişkilerimizi yönetirken benzer bir stratejik uygulamayı benimsememiz sorun olmamalıdır.</p>

  <p class="normal2">Peki, nasıl sağlayacağız ‘No Problem’ durumunu? Ve bunu, ‘salak durumuna’ düşmeden nasıl becereceğiz?</p>

  <p class="normal2">Olayı hemen bir örnekle ‘açmaya çalışalım’.</p>

  <p class="normal2">Yıl 1967. Bern Üniversitesi… En hızlı yıllarım. Altımda minik bir motosiklet. Oradan oraya koşturuyorum… Okulun basketbol takımı kaptanlığı, voleybol takımında oyunculuk, millî ligde oynayan kadın basketbol takımı Femina Bern’in antrenörlüğü ve hepsinden daha heyecan vericisi, Yabancı Öğrenciler Derneği’nin başkanlığı ve onun işletmekte olduğu üniversite diskosunun müdürlüğü… Bekârlığımın son yılları… Üç arkadaş, üç oda bir salon bir evde oturuyoruz. Henüz solculukla meşveretimiz entelektüel boyutta. Örgüt ‘tasallutu’ altına daha girmemişiz; o yüzden hayattan kâm almanın ayıplanmadığı bir dönemdeyiz. Daha MFÖ o iki mısraı yazmamış:</p>

  <p class="normal2">&nbsp;</p>

  <p class="normal5">Leyladan geçme faslındayım</p>

  <p class="normal5">Mevlayı bulma yollarında…</p>

  <p class="normal2">&nbsp;</p>

  <p class="normal2">Tanrı huzurundaki ‘eşlerimizin’ sayısı Avrupa’daki 68 kuşağı gençliğinin ortalaması düzeyinde seyrediyor… Hiç milliyetçi bir tutumumuz yok. Bir tanesi de Alman. Adını bir ömür unutmam mümkün değil. Öylesine iz bırakmış:</p>

  <p class="normal2">Roswita… Çok alımlı bir kızdı… Roswita ya da adı her ne idiyse (pasaportunu görmek nasip olmamıştı) Bern’de o yıllarda yeni yeni başlamış olan öğrenci mübadele sistemiyle üniversiteye kaydını yaptırmıştı…</p>

  <p class="normal2">Birkaç ay süren birlikteliğimizin ardından bir gün mutsuz bir ifadeyle yanıma geldi ve o vahim haberi verdi:</p>

  <p class="normal2">- Hastayım!</p>

  <p class="normal2">- Ne hastalığı?</p>

  <p class="normal2">- Kadın hastalığı.</p>

  <p class="normal2">- Kadın hastalığı mı? (O yaşlarda dünyadan bihaberiz tabii) Ne yapacağız peki?</p>

  <p class="normal2">- Tedavi olacağız...</p>

  <p class="normal2">- Nasıl olacak bu iş?</p>

  <p class="normal2">- İtalya’da. İsviçre sınırından geçer geçmez. Como’da. Bir doktor var. Herkes ona gidiyor…</p>

  <p class="normal2">- İsviçre’nin suyu mu çıktı? Neden İtalya?</p>

  <p class="normal2">- İsviçre’de doğru kişiyi bulmak zor. Ayrıca adam uzman. Hem Almanya’dan da, Fransa’dan da daha yakın.</p>

  <p class="normal2">- Kaça çıkıyormuş bu iş?</p>

  <p class="normal2">- 600 Frank’a… Yol parası vermene gerek yok. Ben arkadaşın arabasıyla gider gelirim.</p>

  <p class="normal2">Her şeyi ayarlamıştı Roswita. Becerikli kızdı… “Yol parası vermene gerek yok!” mesajı da çok netti. “Esas parayı sen vereceksin” demenin kibarcasıydı. 600 Frank, benim her ay devletten aldığım (sonrasında son kuruşuna kadar devlete geri ödeyeceğim) bursun miktarına eşitti. Üstümde bulunma olasılığı yoktu. Eşten dosttan topladık, bulup buluşturup Roswita’ya takdim ettik.</p>

  <p class="normal2">Kız bir hafta on gün ortalıktan kayboldu. Sonra pür neşe çıkageldi. Her şey yolundaydı. Eski mutlu günlerimize dönebilirdik. Döndük de nitekim. Aradan 2-3 ay geçti geçmedi, bir gün laboratuvarda çalışıyorum. Enstitü sekreteri salonun öteki köşesinden seslendi: “Herr Saydam, sizi Roswita adında bir bayan arıyor!”</p>

  <p class="normal2">Baktım ses limoni: “Konuşmamız lazım Ali!”</p>

  <p class="normal2">Bu cümlenin tercümesi aynen şudur:</p>

  <p class="normal2">“Dostum, sana kötü bir haberim var!” Nitekim öyle de olur her defasında. Bu sefer de bir sürpriz yoktu…</p>

  <p class="normal2">Her zaman buluştuğumuz kafenin (benimle üniversite kantininde buluşmak istemezdi hiç) bir köşesine sinmiş, süklüm püklüm, gözleri yaşlı bir halde buldum onu…</p>

  <p class="normal2">Hemen konuya girdi:</p>

  <p class="normal2">- Aynı şey oldu, Ali.</p>

  <p class="normal2">- Ne oldu?</p>

  <p class="normal2">- Hastalık tekrarladı.</p>

  <p class="normal2">- Yahu onca dikkat, tedavi boşuna mıydı?</p>

  <p class="normal2">- Yapacak bir şey yok…</p>

  <p class="normal2">- Eh, n’apalım… Duruyor mu senin İtalyan yerinde?</p>

  <p class="normal2">- Duruyor.</p>

  <p class="normal2">- Peki o zaman. Nasıl gideceksin?</p>

  <p class="normal2">- Trenle…</p>

  <p class="normal2">Anlaşılan bu sefer bir de tren gidiş geliş ücreti eklenecekti masraflara. Daha birincisinin borçlarını ödeyememiştim. Tekrar döküldüm yollara. Arkadaşlara rica minnet… Topladık parayı, verdik Roswita’ya…</p>

  <p class="normal2">Aradan kısa bir süre geçti. Tam her şey tekrar yoluna girmişti ki, Roswita bir gün daha da büyük bir sürpriz haberle çıkageldi… Almanya’ya dönüyordu. Veda etmeye gelmişti. Öpüşüp koklaştık. Ağlaştık. Birbirimizi hiçbir zaman kaybetmeyeceğimize dair sözler vererek ayrıldık…</p>

  <p class="normal2">Tahmin edebileceğiniz gibi, bir daha Roswita’yı ne görmek kısmet oldu, ne de ondan bir haber almak… Köprülerin altından tonlarca su aktı. Yıllar geçti…</p>

  <p class="normal2">1974 ilkbaharı… Unutamayacağım sahnelerden biri…</p>

  <p class="normal2">Üniversite kantininde oturmuş en yakın arkadaşlarımdan biri olan Lefteris Anagnostou ile derin sohbete dalmışız. Lefteris beni Adler düşüncesiyle buluşturmuştu. Benim o iflah olmaz ‘absolutizm’ anlayışım devreye girmiş, Adler ve onu çerçeveleyen düşünce dünyasını hatmetmek mukadderdi. Hele de resmî psikoloji anlayışının Adler’i pek ciddiye almaması, okullarda resmî eğitim sistemi içinde okutulmaması, beni daha çok tahrik etmişti…</p>

  <p class="normal2">Çoğunluk gibi düşünmeyenlere karşı olan her zamanki sempatim doğrultusunda Lefteris’e ve onun vasıtasıyla tanıştığım Prof. Dr. Friedrich Liebling tarafından kurulmuş ve yönetilmekte olan (sonradan kızı yönetimi devralmıştı) <span class="normal4">Zürcher Schule für Psychotherapie</span>’ye (Zürih Psikoterapi Okulu’na) bolca zaman ayırıyordum. İnsan Tanıma (Okuma) Sanatı, Derinlik Psikolojisi, Nörotik Karakter Yapısı, Zor Çocuğun Eğitimi, Toplumsallık Duygusu <span class="normal4">(Gemeinschaftsgefühl)</span> o yıllarda tanıştığım kavramlar oldu.</p>

  <p class="normal2">İşte o uzun sohbetlerden birinde ben ‘İnsan Tanıma (Okuma)’ konusundaki genel beceriksizliğime örnekler verirken, Lefteris’e Roswita’dan da söz ettim. Lefteris beni bir an durdurdu ve yerinden doğrularak dedi ki:</p>

  <p class="normal2">- Yahu bu kız kısa boylu muydu?</p>

  <p class="normal2">- Evet hayli kısa sayılabilirdi.</p>

  <p class="normal2">- Peki Almancası da hafif İspanyolcaya çalıyor muydu?</p>

  <p class="normal2">- Evet. Annesi İspanyolmuş. Onun için de adı Roswita imiş.</p>

  <p class="normal2">- Sağ elinin baş parmağında bir yüzük taşıyor muydu?</p>

  <p class="normal2">- Tam isabet… Sakın buradan sonrasını anlatma Lefteris… Tahmin edebiliyorum, başına nelerin gelmiş olabileceğini.</p>

  <p class="normal2">- Hayır dostum... Esas bundan sonrasını anlatmam lazım. Bana adının Marianne olduğunu söyledi. Arkadaşlığımızın başlamasından kısa bir süre sonra ciddi bir kadın hastalığına yakalandığını anlattı. Seninkine çok benzer bir sahne oynayarak tabii ki!... Tarife aynıydı; 600 Frank. İtalya’daki doktor falan… Bildiğin hikâye…</p>

  <p class="normal2">Lefteris’le bu konuyu bir daha açmadık. Hele onun durumu benden de beterdi; zavallı kız (!) üç defa ‘rahatsızlanmıştı’…</p>

  <p class="normal2">İkimiz de emindik. Mensa’da (üniversite kantini) kısa bir tur atsak, herhalde bizim gibi Roswita mağduru en az 8-10 kişiye daha rastlamamız işten bile değildi…</p>

  <p class="normal2">Ayrıca kantinde buluşmak istememesinin nedeni de anlaşılıyordu!</p>

  <p class="normal2">O gün öğrenmeye başlamış olmalıyım. İşin kuramıyla kısmen haşır neşir olmaya başlamam için ise yılların geçmesi gerekecekti. Öte yandan yıllarca “Yakın çevreyle problem yaşamamak, yakın çevrenin her söylediğine başını öne eğerek ‘Evet’ demek değildir,” dendiğinde benim aklıma tek bir isim gelir: Roswita!</p>

  <p class="normal2">‘No problem’in ne olduğunu anlayabilmem için iki şey gerekiyormuş: Bir, deneyim edinmek; iki, Davutoğlu’nun <span class="normal4">Stratejik Derinlik</span> adlı kitabının ‘giriş’ bölümünde sözünü ettiği beş ‘aşamayı’, kavramak:</p>

  <p class="normal2">1. Tasvir</p>

  <p class="normal2">2. Açıklama</p>

  <p class="normal2">3. Anlama</p>

  <p class="normal2">4. Anlamlandırma</p>

  <p class="normal2">5. Yönlendirme</p>

  <p class="ortayazi">***</p>

  <p class="normal2">Bir gün bir başka vesileyle farklı bir aydınlatıcı tanıma daha rastladım. 25 yıl Kara Kuvvetleri Komutanlığı’nın çeşitli kademelerinde eğitim, planlama ve yönetimi görevlerinde bulunduktan sonra, yönetim ve liderlik konularında eğitimler vermiş olan ve halen Bahçeşehir Üniversitesi’nde lisans öğrencilerine ‘Duygusal Zekâ’ dersi veren Eray Beceren’in yönettiği web sitesinde Duygusal ve Sosyal Zekâ sekmesinin altında ‘Gestalt Yaklaşımı’ adlı alt sekmede yazar şöyle bir cümle kullanmış:</p>

  <p class="normal2">“İnsan, istediği kişi nasıl olabilir? İçindeki has insanı nasıl doğurabilir? Bunun yolu ne? Kendini bulmaya giden yollar insanların sayısı kadar çok ve çeşitli. Bazıları çıkmaz sokak, ama insan var olduğundan beri bu yol ve yolculuk var. Nevzat Erkmen ona ‘tinsel-tensel yolculuk’ diyor.”</p>

  <p class="normal2">Eş ve müşteriyle ‘no problem’ yaşamak da bir tür ‘maddi ve manevi’ mükemmelleşme yolculuğudur… Yorucu, fakat bir o kadar da zevkli.</p>

  <p class="normal2">&nbsp;</p>

  <h3 class="solbaslik1">2. Tılsım…</h3>

  <p class="normal2">Eş ve müşteri kaybını engellemenin ikinci sırrı ise ‘tılsım’ sözcüğünün arkasında gizlidir. Arkadaşların hakkını yememek gerekiyor. Bu kavramı bulup yerli yerine koyan ekip, Bersay İletişim Grubu’nun iletişim uzmanlarıydı. Aylar süren çalışmalardan sonra ‘özel müşteri ilişkilerini’ sağlıklı bir şekilde yönetebilmenin en önemli üç ayağından birinin ‘tılsım’ olduğunu tespit etmişlerdi (Diğer ikisine aşağıda değineceğiz).</p>

  <p class="normal2">Önce ‘tılsım’ın nasıl bozulabileceğine bir örnek verelim. Sonra nasıl inşa edilebileceğine bakarız.</p>

  <p class="normal2">Annemle ilgili bir anıdan yola çıkacağız bu kez de. Bize anlattığı ve bir tür ‘yaşam kültürü’ olarak içimize işlemiş anılarından biri…</p>

  <p class="normal2"><span class="normal4">Algılama Yönetimi</span>’nde, kitabı pek çok kişinin yanı sıra ona da ithaf etmeyip cumhuriyeti inşa eden ve ona kanat geren kuşağa adadığımızı anlatırken annemi şöyle tarif etmişim: “Peki, rahmetli anneciğim Leman (Sadullah) Saydam Hanımefendi? Benim karakterimin, dolayısıyla kaderimin mimarı, yedi göbekten Osmanlı ve İstanbullu; soyluluğu her türlü vasfın üzerinde gören Bektaşi torunu; sevgiyi, cefayı, sevinci, hüsranı doya doya yaşamış, dünyanın ve insanların yükü narin omuzlarına fazla gelince de genç denecek bir yaşta bu dünyadan aniden çekip gidivermiş sevgili anneciğim... Belki de üç çocuğu içinde ayrı bir yerlere koyduğu en küçük oğlunun bu ilk kitabının ithafına en layık kişi...”</p>

  <p class="normal2">Leman Hanım için ‘nezahet’ her şeyin önünde gelirdi ve tabii ki adap bilmek, gelenekler ve görgü kuralları. Örneğin uzun mesafelerde kadının erkeğin koluna girmesi, kısa mesafelerde ise erkeğin kadının kolundan ‘tutması’ (koluna girmesi değil) gerektiğini o öğretmişti bana. Odaya bir büyük ya da bir kadın girdiği zaman ayağa kalkmayı; herhangi bir olayı anlatırken ancak herkesi saydıktan sonra kendinden söz etmeyi; kadının otomobilden inerken iki bacağını birden atmasının daha doğru olduğunu ve bunlar gibi pek çok adab-ı muaşeret kuralını ondan öğrenmişizdir…</p>

  <p class="normal2">Bütün bu ‘öğretileri’ süsleyen ‘hatırası’ da şöyleydi…</p>

  <p class="normal2">Babamla evlenmeden önce bir süre süvari sınıfından (o zamanlar varmış) çok yakışıklı bir üstteğmenle nişanlı kalmış. Ünlü bir bestecinin oğlu olduğunu söylerdi. Anlattıklarından o subaya pek bir vurulmuş olduğunu hissederdik. Detay sormaya cesaret edemediğimiz için bildiklerimiz onun anlattıklarıyla sınırlıydı…</p>

  <p class="normal2">Nişanlısının astarı kırmızı ipekten dikilmiş pelerinini öyle bir anlatırdı ki mesela, hepimiz dalar giderdik. Fotoğrafını da görmüştük üsteğmenin. Gerçekten çok yakışıklıydı.</p>

  <p class="normal2">İşin romantizm dozunu artırmak için kendisi de bir fantezi olarak eklemiş olabilir; ancak annem, uzun uzun, tadını çıkara çıkara nişanlısının Atatürk’ün bir süreliğine yaverliğini yaptığını anlatmıştı. Hatta bir keresinde kendisinin de Atatürk’le dans ettiğinden, üsteğmenin de bu durumu ‘hazmetmekte’ bir hayli zorlandığından söz etmişti.</p>

  <p class="normal2">Hoş, ben sonradan o kuşaktan pek çok kadının Atatürk’le dans ettiğine dair hikâyeler dinledim; fakat, annemin hikâyeleri pek bir sahici gelirdi bana…</p>

  <p class="normal2">Anneannem, annemden sonra ablamı, ağabeyimi, beni ve nihayet ablamın kızını büyütecek olan, ‘Firuze Nine’ dediğimiz yardımcısının nezaretinde iki gencin görüşmesine izin verirmiş. Firuze Nine’nin kendi çocuğu gibi sevdiği anneme aşırı bir zaafı vardı. Herhalde biraz da bu yüzden çok müsamahakâr davranır, örneğin annemin sigara içmesine sesini çıkarmazmış.</p>

  <p class="normal2">Bir gün yine nişanlısıyla oturmuş, sohbet ediyorlar. Önce, aslında ona çok yakıştığını söylediği pırıl pırıl çizmelerini sehpanın üzerine koymasına (onun deyişiyle burnuna dikmesine) sinirlenmiş… Başıyla ayaklarını göstererek ‘ayıp oluyor’ gibilerinden bir mimikle imada bulunmuş. Leman Hanım henüz 15 yaşında falan…</p>

  <p class="normal2">Bizi de bakışlarıyla yönetirdi zaten. Misafirin yanında, mesela kafasını hafifçe sağa kaydırıp göz ucuyla yukarıyı işaret etti mi, yatma zamanının geldiğini anlardık.</p>

  <p class="normal2">Delikanlı ayaklarını indirmiş sehpadan. Ancak kendisine ders verilmesinden hiç de memnun olmamış.</p>

  <p class="normal2">Aradan bir zaman geçtikten sonra annem bir sigara yakmaya niyetlenmiş. Nişanlısından kibriti istemiş. Nişanlısı oturduğu yerden usturuplu bir atışla kibriti masanın üzerine fırlatmış.</p>

  <p class="normal2">Annem de parmağındaki nişan yüzüğünü çıkarıp nişanlısının kucağına atmış ve bir hışım odayı terk etmiş. Çıkış o çıkış… “Bir daha yüzünü bile görmedim,” diye altını çizerdi annem ve noktayı koyardı: “Tılsım bozulmuştu bir kere!”</p>

  <p class="normal2">Ne muhteşem öyküydü… O nezahet anlayışının kaçta kaçı bizlere geçmiştir ve toplumun hangi kesimlerinde hâlâ yaşamaktadır bilemem; ancak Diyojen’in ‘adam’ aradığı türden, sevgiyi saygının, dostluğun ve şefkatin kanatlarına yüklemiş insanları bulmak artık o kadar kolay değil…</p>

  <p class="normal2">İşte, eş ve müşteri ilişkilerindeki ‘tılsım’ın üzerine oturduğu sandalyenin dört ayağını bu dört ‘duyarlılık’ alanı oluşturur: Sevgi, saygı, dostluk ve şefkat. Amaç, sandalyenin dengesini iyi korumak, ayakların -mümkün olduğu ölçüde- kırılmasını engellemektir…</p>

  <p class="normal2">Aslında ‘tılsım’ için ilişkide ‘saygı’ kaldığı sürece sandalyenin ‘idare etme’ şansı her zaman vardır. Öte yandan o ayaklar gereklidir; ancak yeterli değildir…</p>

  <p class="normal2">Tılsımın olmazsa olmazı, yukarıda da sözünü ettiğimiz gibi ‘Beğenidir’ (Bkz. Çakılmak nasıl kaçınılmaz hale gelir?) Hani itibarı oluşturan iki ana eksenden biri… Diğeri ise bildiğiniz gibi ‘tanınma’dır.</p>

  <p class="normal2">‘Beğeni’yi bir kere elde etmiş olmak da bir şey ifade etmez. Eşiniz veya müşteriniz sizi onlarca olayda yere göğe sığdıramayarak takdir etmiş olsun. Hiç fark etmez. Bir kerecik düş kırıklığına uğratın onları, bakın neler oluyor…</p>

  <p class="ortayazi">***</p>

  <p class="normal2">Özetleyelim: Sandalyenin dört ayağından kaç tanesini ayakta tutabilirseniz, o oranda başarılı olursunuz. Ancak kritik başarı faktörü beğenidir ve onun ‘sürdürülebilir’ olması...</p>

  <p class="normal2">Peki beğenilirliği nasıl daim kılacağız?</p>

  <p class="normal2">Yanıt bu kitabın bütününden çıkacak olsa da, bu bizim bir anahtar sözcük vermemizi engellememeli: Sürdürülebilir bir ‘beğeni’ ortamı sağlamak için karşımızdakinin duygularına hitap edebilme refleksini bir an olsun elden bırakmamak şarttır…</p>

  <p class="normal2">&nbsp;</p>

  <h3 class="solbaslik1">3. Ebru…</h3>

  <p class="normal2">Her şeyiyle bize ait olan tezyin sanatımız, üçüncü sırrı oluşturur… Ebru aslında ilişkilerimizi süslemek için de geçerlidir.</p>

  <p class="normal2">‘Tılsım’ gibi Bersay İletişim Grubu mensupları tarafından hayli uzun süren bir ön çalışma sonunda bulunan ve ‘ebru’ adı verilen ilişki yönetimi yaklaşımı tanımı, tipik bir çokseslilik ‘metaforudur’… Ülkenin kültürel çeşitliliğini, renklerini bir zaaf olarak değil, zenginlik olarak görme refleksi demektir. Dünyanın ancak çok kültürlü toplumlarında -o da belki- işe yarayacak olan bu yaklaşım biçimi, bizim ülkemiz için bazen belirleyici bir kimliğe bürünebilir.</p>

  <p class="normal2">‘Ebru’ diye kodladığımız bu yaklaşım, kendi siyasi görüşüne, dünya görüşüne ek olarak tüm dünyevî kültürel yaklaşımları bilmeye çalışmak, onları anlamak ve hepsine belli bir mesafeye kadar yakın olmak, ancak hiçbirinin tasallutu altına girmemektir.</p>

  <p class="normal2">‘Ebru’ demek, insanın kendi dünya görüşünü karşısındakine dikte etmemesi demektir. Çoksesliliği, çok renkliliği içine sindirebilmek demektir.</p>

  <p class="normal2">Ve en önemlisi ‘ebru’ demek, dünya görüşü farklılığı nedeniyle ‘müşteri ayrımı’ yapmamak demektir.</p>

  <p class="normal2">28 Şubat 1997’nin hemen ardından gelen günlerdi. ‘28 Şubat Post-Modern Darbesi’ diye de adlandırılan, Silahlı Kuvvetler’in ‘sert çıkışı’ ve ardından Başbakan Necmettin Erbakan’ın görevinden istifa etmesi aynı günlere denk düşmüştü. Erbakan, Başbakanlığı Tansu Çiller’e bırakacağını açıklamıştı; ancak Cumhurbaşkanı Demirel hükümeti kurma görevini Çiller’e değil Mesut Yılmaz’a verecekti (Anasol-D)…</p>

  <p class="normal2">Siyasi cephelerde saf tutanların, şimdi AK Parti çevresinde iktidarda olan düşünce yapısının kırıntısına dahi neredeyse tahammül edemeyecek kadar gerginleştikleri bir dönemdi.</p>

  <p class="normal2">Kanal 7’nin o zaman reklamlarının belli bir bölümünün pazarlamasından sorumlu olan Yusuf Civelek beni aradı ve randevu istedi. Kendisini ‘Dinler Arası Diyalog’ toplantısından tanıyordum. “Buyurun, beklerim,” dedim.</p>

  <p class="normal2">Bizim ofiste buluştuk. Uzun uzun sohbet ettik. 28 Şubat analizi, gelecek tasarımı, o zamanlar esamesi okunmayan, Türkiye’nin çok kısa bir süre sonra içinden geçmek durumunda olacağı transformasyon (dönüşüm) mevzuu vs…</p>

  <p class="normal2">Yusuf Bey lafı sonunda Kanal 7’ye getirdi, “Sizin ‘Stratejik İletişim Planlaması’ anlayışının mutlaka bizim kanalın da gündemine gelmesi gerekir. Bizim yöneticileri sizinle tanışmaya ikna etmeye çalışacağım. Görüşmek ister misiniz?”</p>

  <p class="normal2">“Tamam!” dedim, “Ne zaman isterseniz, buyurun...”</p>

  <p class="normal2">Yusuf Bey ertesi gün hemen aradı. Tarih tespit ettik. Ben de bizim arkadaşlara söz ettim. “Sadece tanışacağız!” dedim. Bizimkilerin henüz ‘Ebru’yu bulmadıkları bir dönemdi. Karşılaşmaya bile tahammülleri yoktu. Ne işi vardı Kanal 7’nin bizim şirkette… ‘Mimlenecektik’… Bu grupla girilecek herhangi bir yakın temas, bizim tüm diğer ilişkilerimizi zorlar, tehdit edebilirdi…</p>

  <p class="normal2">Karar almada pek çok kez başvurmak durumunda kaldığım o can simidi gibi düsturu bir kere daha anımsadım:</p>

  <p class="normal2">“Çoğunluğun arzularına uyarak farklı ve yeni şeyler ortaya koymak kesinlikle mümkün değildir…”</p>

  <p class="normal2">Çevreme çizdiğim en yakın halka içinde yer alan bir-iki kişi dışında tanıdıklarımın tamamı ‘ateşle oynadığımı’ düşünüyordu… Ben ise, yasaların herhangi bir engel koymadığı her kuruma hizmet verilebileceği, hatta verilmesi gerektiği düşüncesindeydim.</p>

  <p class="normal2">Sonunda Kanal 7’nin yöneticilerini bizim toplantı odasında ağırladık. Kendi çapımda çok iyi hazırlanmıştım. Videolar falan... Kanal 7’nin çeşitli programlarından örnekler…</p>

  <p class="normal2">Açtım ağzımı yumdum gözümü… Eleştirdim… Genel Yayın Yönetmeni Mustafa Çelik aradan bir hayli zaman geçtikten sonra itiraf etmişti:</p>

  <p class="normal2">“Yüzünüzde o içtenlik ifadesini ve ses tonunuzda mesleğinize karşı duyduğunuz adanmışlık duygusunu ve özgüveninizi görmeseydik, toplantıyı yarıda kesip gitmemiz işten bile değildi.”</p>

  <p class="normal2">Uzunca bir süre kaldılar… Benim tutturduğum nokta tutarlılık meselesiydi ve işin özü itibariyle her şey, onlara sorduğum tek sorunun arkasında gizliydi:</p>

  <p class="normal2">“Yayın organı mı olacaksınız, yoksa ülke televizyonu mu?”</p>

  <p class="normal2">Çok tahrik edici bir soruydu aslında. Yeni başlamakta olan bir ilişkiyi daha başlamadan bitirebilecek kadar tahrik edici… Ancak öyle olmadı.</p>

  <p class="normal2">Bize geldiklerinin hemen ertesinde Mustafa Çelik Bey beni bir akşam kahvesine, Emirgan Parkı içindeki köşklerden birine davet etti. Birlikte çalışmaya başlamadan önce önemli bir meseleyi aramızda çözüme kavuşturmak istediği, telefondaki ses tonundan da belli oluyordu.</p>

  <p class="normal2">Randevuya her zamanki gibi geç gittim. O kahvesini söylemişti. Bana da söyledi. Hoş beşten sonra konuya girdi. Son derece kibar bir dille Kanal 7’de çalışanların hassasiyetlerinden söz etti. Hayli uzun sayılacak bir girişten sonra da nihayet ağzından baklayı çıkardı:</p>

  <p class="normal2">“Bize hepimizin önünde yaptığınız tespit, yenilir yutulur cinsten değildi. Konuşmanızın bir yerinde kanalı ‘çıfıt çarşısına’ benzettiniz… Bilmiyorsunuz herhalde, ‘çıfıt çarşısı’, bir Yahudi kültürü ürünüdür. Ve bu tanım, bizim için çok ağır hakaret olarak algılanabilir. Ancak biz sizin bu kavramı bilmeden kullandığınızı hissettik ve samimiyetinizden şüphe etmedik. Ancak arkadaşlarımız bundan sonra bize yaklaşımınızda biraz daha özenli olmanız gerektiğini düşünüyorlar.”</p>

  <p class="normal2">Çelik haklıydı. ‘Çıfıt çarşısı’nın etimolojisi hakkında en ufak bir bilgim yoktu. Yetiştiğim çevrelerde ‘karmakarışık ortamlar’ için kullanılırdı. Cahillik ile özensizlik kol kola girmiş ve bana bir kez daha oyun oynamıştı… Elimden geldiğince durumumu anlatmaya çalıştım. Kanalın pek çok şeyini değiştirecek ve özellikle de reklam gelirlerinin homojen dağılmasını sağlayacak çalışma için sözleşmeyi imzalamadan önce çevremdekilerle son bir kez daha istişare ettim.</p>

  <p class="normal2">Hiç unutmuyorum. Sektörden yakın arkadaşımız Meral Saçkan’ın Esentepe Gazeteciler Sitesi’ndeki ofisinin bahçesinde ‘yaza merhaba’ partisi vardı. Orada o akşam pek çok meslektaşımızla karşılaştık. Hepsinin görüşü aynı noktada buluşuyordu: “Sakın ha!”</p>

  <p class="normal2">O sırada Kanal 7’yle arası bir hayli bozuk olan, bizim de hizmet vermekte olduğumuz büyükçe bir ‘özel müşterimizin’ üst düzey yöneticisinin ettiği laflar ise yenilir yutulur cinsten değildi:</p>

  <p class="normal2">“Sadece bizi ve bizim ilişkide olduğumuz, referans verdiğimiz bütün şirketleri değil, tüm müşterilerinizi kaybedersiniz!”</p>

  <p class="normal2">Hayatımda kaç kez o cesareti gösterebilmişimdir, hatırlamıyorum. En yakınımda olanların “vicdanının sesini dinle” şeklindeki uyarısı her şeyi belirledi. Kanal 7’yle çalışmaya başladık.</p>

  <p class="normal2">Profesyonel ilişkimiz, 2002 seçimlerinden hemen sonra bitti. AK Parti’nin iktidara gelmesiyle birlikte bana ihtiyaçları kalmadığı için ilişkinin onlar tarafından sonlandırılmış olabileceğini iddia edenlerin sayısı hiç de az değildi… Ancak ben hep bu ilişkinin, iletişim süreçlerinin yönetimi için hazırladığımız proje ve uygulama çalışmalarının belli bir olgunluk noktasına ulaşmış olması nedeniyle noktalandığını düşünmek istedim.</p>

  <p class="normal2">Zaman zaman başlarının üstünde kara bulutlar dolaştığı ve kriz iletişimine ihtiyaçları olduğunda beni aramadılarsa, gerekli refleksleri edindiklerine inandıklarından olmalıydı. “Bunlara hizmet verirsen yanarsın!” diyenler ise o yıllarda Kanal 7’yle diyalog kurabilmek için bizden yardım istediler. Sonra AK Parti iktidara geldi, o beni uyarmış hızlı ‘muhalifler’ bir numaralı Kanal 7 ve AK Parti taraftarı oluverdiler…</p>

  <p class="normal2">Eş ve özel müşteri ilişkilerinin kilit çözücü unsurlarından biri olan ‘ebru’nun keşfi yolunda ilk adım o tarihte atılmıştı. Bizim için o hizmet süreci âdeta bir kırılma noktasıydı…</p>

  <p class="normal2">Dünya görüşü açısından ve kültürel çıkış noktaları itibariyle yüzde yüz mutabık olmadığınız bir dünya ile, ‘evrensel değerler’ temelinde sonuna kadar anlaşmanız mümkündü…</p>

  <p class="normal2">Büyük başarı elde ettiğimiz ilişki ve iletişim yönetimi uygulamaları, bize çok şey öğretmişti; özellikle de ‘No problem’ yaşamak için ille de her konuda anlaşmış olmak gerekmediğini…</p>

  <p class="normal2">‘Ebru’ yaklaşımı, sadece dışarıdaki özel müşteriye karşı geçerli olan bir ‘kaybetmeme’ stratejisi değildi. İçeriye karşı da uygulanmalıydı. Bir kurumun çalışanları da aslında o kurumun ‘özel müşterileriydi’… Öte yandan benzer bir itina, çalışanın bağlı olduğu yöneticisi ya da üst yönetimiyle ilişkisinde de gerekliydi. (Bkz. Kim kimi nasıl yönetir?)</p>

  <p class="normal2">Bir kuruluşun çalışanlarının her birinin farklı dünya görüşüne sahip olmasında hiçbir beis yoktur. Hatta tersine, farklı renklerden farklı yoğunlukta düşünce yapılarına sahip olunması, ‘yenileşimci’ <span class="normal4">(inovatif)</span> yaklaşımların ortaya çıkabilmesi adına tercih edilmelidir.</p>

  <p class="normal2">Burada dikkat edilecek üç husus vardır:</p>

  <p class="normal2"><span class="normal3">Bir:</span> Çalışanların kendi görüşlerini korurken ‘kurumun dünya görüşünü’ tamamen kabullenmeleri ve onun etrafında sağlam bir duruş sergilemeleri. Çünkü “Bütün, parçaların toplamından fazladır.” (Aristoteles)</p>

  <p class="normal2"><span class="normal3">İki:</span> Çalışanların tamamının aynı kuruluş içinde yer alan tüm diğer renklere karşı, en azından kendileri için bekledikleri kadar ‘hoşgörü’ sergilemeleri.</p>

  <p class="normal2"><span class="normal3">Üç:</span> Hem kurumsal renklerin, hem de bireysel açıdan farklı tonların ‘değişmez’ oldukları ‘zehabına’ kapılınmaması, tam tersine bunların değiştirilip sürekli geliştirilerek zenginleştirilmesi gerekliliğinin bir dünya görüşü refleksi haline getirilmesi ve nihayet, bu yaklaşımla ilgili süreçlerin sürekli ‘tazelenerek’ hayatiyetlerini kaybetmelerinin önüne geçilmesi…</p>

  <p class="normal2">Bütün bu üç unsurun üzerinde duran bir ilkenin burada mutlaka altının çizilmesi gerekir: Bu üç unsur bireysel ve kurumsal alandaki ‘kültür’ meseleleri için geçerlidir. Çok yalın bir ifadeyle iş yapış ve yaşama ‘biçimleri’ ve ‘içerikleri’ için… Her türden ilişkinin ‘özünü’ ve ‘fenomenini’ belirleyen ‘değerler’ için değil… Değerler kolay kolay değişmez. Değerlerin ‘ebrusu’ olmaz… Toplumdaki değerlerin değişmesi bazen yüzyıllar alabilmektedir…</p>

  <p class="normal2">Bu nedenle reklam dünyasının önemli isimlerinden Ali Taran’ın Bersay İletişim Enstitüsü’nde verdiği bir konferansta belirttiği gibi, ‘Değerlerle didişmemek’, iş, ilişki ve iletişim yönetimi açısından hayati önem taşıyabilir…</p>

  <p class="ortayazi">***</p>

  <p class="normal2">Peki, eşle ilişkiler açısından sözünü ettiğimiz ‘ebru’ yaklaşımı nasıl ele alınabilir?..</p>

  <p class="normal2">İşte ‘zurnanın zırt dediği’ yere gelmiş bulunuyoruz.</p>

  <p class="normal2">Eş ile özel müşteri ilişkilerinin birbirlerinden tamamen koptukları bir noktadır ‘Ebru’…</p>

  <p class="normal2">Çünkü eşler arasında ‘uyum’, uzlaşmayla, ‘konsensüsle’, ‘karşılıklı ‘tahammül’ ve ‘tavizler’le değil, birlikte aynı duygu ve düşüncede buluşmak üzere, insana kendi iradesi dışında ‘zikredilmiş’ (kaydedilmiş) hayatın tüm renklerini ve farklılıklarını ‘yeniden üreterek’, çelişkisiz bir harmoniyle sağlanır…</p>

  <p class="normal2">Eşle ilişkide zevkler ve renkler tartışılır.</p>

  <p class="normal2">Buradaki değişimin tek özelliği vardır. Taraflar birbirlerini değiştirmeye kalkarlarsa, ilişki çıkmaza doğru ilerler; becerilmesi, öğrenilmesi gereken refleks, daha önce de değindiğimiz gibi (Bkz. Birliktelik, nereye kadar sürer?) birlikte değişmektir. Birlikte değişmek, kısmen özel müşteriyle ilişkide de geçerlidir. Ancak kısmen… İş bağlamında… İş yapış biçimlerinde. Oysa eşle ilişkide hayatın her alanını kapsaması söz konusudur. Peki tahammülle, idare-i maslahatla ilişkiler yürümez mi? Yürür tabii… Saygı yıkılmadıkça, karşılıklı ‘menfaatler’ bir şekilde tatmin oldukça yürür. Ancak ‘öyle’ yürür işte…</p>

  <p class="normal2">Aslında, eşler arasında çok sık gözlemlediğimiz “Beni olduğum gibi kabul et”, “Seni olduğun gibi seviyorum”, “Evlilik fedakârlık gerektirir” yaklaşımı, sonun başlangıcının işaretidir. Özel müşteri ilişkisinde ise tam tersi geçerlidir. Müşteriyi, satın alma davranışlarını değiştirmek, ihtiyaçlarının ne olduğu konusundaki düşüncelerini etkilemek, karar alma süreçlerini yönlendirmek(!) dışında pek çok yanıyla olduğu gibi kabul etmezseniz, kendinizi sonun başlangıcında değil, tam da göbeğinde bulmanız işten bile değildir…</p>

  <p class="normal2">&nbsp;</p>

  <h3 class="solbaslik1">4. İletişim mühendisliği</h3>

  <p class="normal2">Gelelim sondan bir önceki sırra… İlişki ve iletişim yönetiminde, her ne kadar bugün için hâlâ gerektiğince hayata geçirilmemiş olsa da temeli ‘ölçümleme, değerlendirme’ refleksine ve oradan elde edilecek bilgilerin okunmasına dayalı ‘mühendislik’ yaklaşımı, hızla yerini bulmaktadır.</p>

  <p class="normal2">Çünkü iletişime harcanan paraların etkililiğinin, yani ‘iş’ anlamında geri dönüşünün ölçülebileceği, her geçen gün daha sofistike yöntemlerin ortaya çıkmasıyla kanıtlanmaktadır.</p>

  <p class="normal2">Burada kritik nokta, bu ölçümleme işinden kimsenin pek hazzetmediği gerçeğidir. İletişim süreçlerinin bir yerlerinde bulunan yöneticiler, ölçümleme ve değerlendirmenin olmadığı ortamlarda sübjektif kelamlarla kendilerini sütre gerisine atabilmenin ‘konforunu’ yaşamak istemekte, nümerik hedeflerin konup bunlara erişilip erişilmediğinin ölçülmesini ertelemektedirler.</p>

  <p class="normal2">Arada sırada başvurulsa dahi, bu mühendislik işinin sistematik bir yapı haline gelmesi kolay olmamaktadır. Toplam kalite yönetiminde sık sık sorulması beklenen üç süreç yönetimi sorusu, iletişim mühendisliği alanları için de geçerlidir: ‘Var mı? Ölçülüp, değerlendirilip raporlanıyor mu? İyileştiriliyor mu?’</p>

  <p class="normal2">Ölçümleme tekniği meselelerini, temel iletişim eğitimi alanına bırakıp biz bu ‘enstrümanın’ eş ve özel müşteri ilişkilerinde nasıl kullanılabileceğine ve bu sayede ‘kayıpların’ nasıl engellenebileceğine bakmaya çalışalım.</p>

  <p class="normal2"><span class="normal3">Bir:</span> Ölçümleme bir rekabetçi avantaj olarak kullanılabilir. Burada, zaman içinde eskimiş, yeni yöntemler tarafından tarihe gömülmüş, günümüzde olağanüstü yanıltıcı karakteri nedeniyle ‘en tutucuların’ bile kullanırken iki kere düşündükleri, medyada çıkan haberlerin ‘reklam eşdeğeri’ karşılaştırmalarını konumuz dışında tutuyoruz.</p>

  <p class="normal2">Bu, ‘demode’ bir yaklaşımdır. Çünkü:</p>

  <p class="normal2"><span class="normal3">a.</span> İnsanı yanıltır. Ünlü bir yazarın iki satırda sizden olumlu olarak, hatta ‘tavsiye’ bağlamında söz etmesinin reklam eşdeğeri sıfıra yakın gibi gözükse de milyonlarca dolar değerinde etki yaratabilir.</p>

  <p class="normal2"><span class="normal3">b.</span> Medya ilişkilerinde bir numaralı sosyal paydaş olan, sizin haberlerinizi yapan gazetecinin, kendisini aptal yerine konmuş gibi hissetmesine neden olabilir. “Ben bunların haberlerini yapacağım, bunlar da bunun parasal karşılığını müşterilerine gösterip beni kullanarak müşterilerinden para alacaklar.” Ya da, “Bu haberleri reklam eşdeğeri olarak görüp bize reklam vermeyebilirler, o halde biz de haberini koymayalım” türünden ‘hasmane’ duyguların oluşmasını engellemek zorlaşabilir.</p>

  <p class="normal2">Bu durum çok büyük miktarlarda reklam vermekte olan kuruluşlar için geçerli olmayabilir. Ancak bunlar zaten çoktan bu ‘arkaik’ ölçümleme yöntemlerini terk etmiş, hayli karmaşık araçlarla ‘etki’ ve ‘algı’ ölçer hale gelmişlerdir.</p>

  <p class="normal2">Bilindiği üzere medyada bir dolu haberiniz ‘çıkabilir’, ancak bunlar doğru stratejilere bağlı, doğru mesajlar olmazsa hiçbir işe yaramayabilirler.</p>

  <p class="normal2"><span class="normal3">c.</span> Bazı sosyal paydaşlar üzerinde son derece etkili özel yayınlar vardır. Bu yayınların reklam fiyatları çok düşük olabilir. Oysa o sosyal paydaşa ulaşma yolunda o mecra sizin için iletişim adına ‘hayati’ önem taşıyabilir. O zaman reklam eşdeğeri hesaplaması sizi bir kez daha yanıltır…</p>

  <p class="normal2">Neresinden tutulsa elde kalan bu yöntemi tarihe tamamen gömen belge nihayet imzalandı.</p>

  <p class="normal2">Halkla ilişkiler dünyasının en büyük kuruluşları, çatı örgütleri 16-18 Haziran 2010’da İspanya’nın Barselona kentinde İkinci Avrupa Ölçümleme Zirvesi’ni düzenlediler. Düzenleyici kurumları sayalım: Türkiye Halkla İlişkiler Derneği TÜHİD’in de üyesi olduğu The Global Alliance for Public Relations and Communication Management (Halkla İlişkiler ve İletişim Yönetimi Küresel Birliği), IPR Measurement Commission (Halkla İlişkiler Enstitüsü Ölçümleme Komisyonu), AMEC The International Association for Measurement and Evaluation of Communication (Uluslararası İletişim Ölçümleme ve Değerlendirme Birliği), PRSA Public Relations Society of America (Amerika Halkla İlişkiler Derneği), Türkiye'nin İletişim Danışmanlığı Şirketleri Derneği İDA'nın çatı örgütü, 28 farklı ülkeden kendisini uluslararası hizmet standartlarına göre denetletmeyi kabullenmiş 1400 şirketi bünyesinde toplayan ICCO International Communications Consultancy Organizations (Uluslararası İletişim Danışmanlığı Birliği)...</p>

  <p class="normal2">Dünyanın en büyük halkla ilişkiler ağı Ketchum’ın desteklediği zirvede toplam 33 ülkeden 200 iletişimci ve dünyanın önde gelen beş büyük PR ölçümleme ve değerlendirme kuruluşunun liderleri bir araya gelerek ölçümlemeyle ilgili yedi ilke belirlediler. Katılan tüm delegelere, taslak üzerinden görüşlerini 15 Temmuz 2010’a kadar yazılı olarak bildirmeleri için birer powerpoint sunum gönderildi. Bu görüşler de dikkate alınarak oluşturulan nihai metin, 22 Temmuz 2010’da yayımlandı.</p>

  <p class="normal2">Tüm sektör kuruluşları bu belgeyle kendilerini bağlamış oldular… Ancak iletişimi sadece ‘medyada haberim çıksın da nasıl çıkarsa çıksın’ olarak gören zihniyet ve bu zihniyetin esasen sahibine hayli zarar verdiğini bilmeyen iletişimciler hâlâ var…</p>

  <p class="normal2">Ölçümleme, girdi ile çıktı arasında bilimsel bağlantı farkı kurabilen yaklaşım ve yöntemlerle sağlanabilirse, onu kullananın elinde ciddi bir avantaja dönüşebilir.</p>

  <p class="normal2"><span class="normal3">İki:</span> Ölçümleme itibar sağlayacak bir unsur olarak da kullanılabilir.</p>

  <p class="normal2">Bugüne kadar çok az müşteride bunu başarabildiğimiz doğrudur. Ancak başarı kriterlerini baştan belirlemek tüm tarafların işine yarar. Satış rakamları, birincil sosyal paydaşlarda memnuniyet, tüm sosyal paydaşlarda itibar (tanınma/beğeni), medyada algı vb ölçülebilir kriterlerin konması, “Ne kadar başarılıydık, değildik?” sorusunun yanıtını, kaba tahminlere bıraktırmaz.</p>

  <p class="normal2">Alınacak hizmet bedelinin bir kısmının sabit, diğer kısmının değişken olması; değişken kısmın performansa bağlanması, kapitalist ve liberal tüm uygulamalarda ‘vak’ay-ı adiyeden’ bir iş olarak görülür… Buna rağmen bu yaklaşım biçiminin iletişim sektörüne hâlâ tam olarak giremeyişini, belki sektörün çok daha sofistike olmasıyla (‘itibar’ gibi pek de elle tutulamayan, gözle görülemeyen unsurlarla uğraşması gibi) ya da ‘harcama yapanların’ bu alana tam anlamıyla müdahale etmeyi düşünmelerini gerektirecek düzeyde büyük rakamların henüz iş dünyasında telaffuz edilememesi ile açıklamak mümkün olabilir.</p>

  <p class="normal2">O nedenle müşterisi bu noktalara gelmeden -ki büyük şirketler süreç kitapçıklarında bu hususa ciddi olarak yer vermektedirler- kendiliğinden, ölçümleme ve mühendislik odaklı bir yaklaşım sergileyen ve bu kültürü ilke edinen hizmet şirketi, özel müşterileri başta olmak üzere tüm sosyal paydaşları nezdinde itibarını güçlendirecektir.</p>

  <p class="normal2">Örneğin bir müşteri ilişkisinde şöyle bir ‘hizmet bedeli’ görüşmesi yapıldığını varsayalım. Bir şekilde görüşmeler sonunda 100 liraya anlaşıldığını düşünelim. Teklifi şu şekilde ‘zenginleştirebilir’ miyiz acaba?</p>

  <p class="normal2">“Siz 100 lira vermeyi kabul ettiniz ya, şimdi bunun sadece 60 lirasını bize garanti edin. Tespit edeceğimiz hedefe ulaşabildiğimiz oranda bize artakalan 40’ı ödeyin. Ancak hedefi aşarsak da o zaman 40 yerine, aşılma oranına göre 50, 60, hatta 80 alma hakkımız olsun...”</p>

  <p class="normal2">Böyle bir teklif bugün için kafaları karıştırma riskini taşıyor olabilir. Şu önerimiz bile bazen karmaşık bulunabilmektedir:</p>

  <p class="normal2">“Siz 100 lira vermeyi kabul ettiniz ya; şimdi bunun sadece 60 lirasını bize garanti edin. Gelecek yıl bizimle çalışmaya devam etmek isterseniz, bu bizim performansımızdan tatmin olduğunuzu gösterir; bizim de ödüle hak kazandığımızı. O zaman da yıl sonunda bize artan 40 yerine 80 verin…”</p>

  <p class="normal2">Bütün bu yaklaşımlar aslında iletişimde mühendisliğe hâkim olunduğunu gösterir. “Ne yaparsam ne sonuç elde ederim?” denklemini çözme kabiliyetine işaret eder. İletişim kuruluşunun itibarına katma değer getirmesi biraz da bu yüzdendir.</p>

  <p class="normal2"><span class="normal3">Üç:</span> ‘Kayıpları engellemek’ adına karşı taraf talep etmese bile ölçümleme, kıyaslama, değerlendirme yapmakta yarar vardır. Aslında hem eşle hem de özel müşteriyle ilişkide bu süreç ‘zımnen’ de olsa yürür. “Biz eskiden çok daha sık sinemaya giderdik”, “Sen artık şunu yapmıyorsun, bunu yapmıyorsun”, “Artık toplantılarımıza daha az katılır oldunuz”, “Sizi gören hacı mı olsun, hoca mı?” gibi… Diğer yandan bu dokundurmaları ‘ölçümleme, değerlendirme sonuçları’ olarak da okumak mümkündür…</p>

  <p class="normal2">Serzeniş ve ‘tavsama’ işaretleri, bir ilişkinin tehlikeye girmekte olduğuna işaret eden tipik ‘zımni’ ölçümleme yöntemleridir. Bazen hayat kurtarırlar; yeter ki, bu ‘erken uyarı’ sistemlerini zamanında devreye sokabilelim…</p>

  <p class="normal2">&nbsp;</p>

  <h3 class="solbaslik1">5. ‘Algılama Yönetimi’</h3>

  <p class="normal2">Aslında tek tek ele alındıklarında son derece sıradan gibi gözüken, ancak bir araya geldiklerinde başarılı ilişki yönetiminin ‘sırları’ gibi gözüken dört ‘hasletten’ sonra, sırada beşincisi var: Algılamanın ölçülebilir bir duygusal-düşünsel süreç olduğunun farkına varmak…</p>

  <p class="normal2">Her ne kadar bir önceki kitabımızın adı <span class="normal4">Algılama Yönetim</span>i idiyse de, biz haddimizi biliyor ve kitabın sadece uygulama alanındaki deneyimlerimizi paylaştığımız bir tartışma platformu olarak değerlendirilmesi gerektiğini tüm ortamlarda dile getiriyoruz.</p>

  <p class="normal2">Algılamayı yönetmekle ‘mış’ gibi yapmanın ve aslında bizde olmayan özellikleri karşımızdakilere bizde varmış gibi göstermeye çalışmanın (imaj yönetimi) arasındaki farkı bir önceki kitabımızda uzun uzun tartıştığımız ve örneklerle anlattığımız için burada bir kez daha ele almak istemiyoruz.</p>

  <p class="normal2">Kendimizi, yani bizde olan şeyleri adam gibi ifade etmek konusunda bazen o kadar âciz kalabilmekteyiz ki, daha bu durumu halletmeden, bizde olmayan özellikleri varmış gibi göstermeye çalışmak; zaman, insan ve para kaynaklarını boşa harcamak, karşıdakini düş kırıklıklarına sürüklemekten başka işe yaramamaktadır.</p>

  <p class="normal2">Algılamayı işin sırrına vâkıf olarak yönetmek mümkün müdür? Evet mümkündür… Tüm başarılı markalar bu süreci ustalıkla geçmişlerdir ve marka vaatlerini sürekli taze tutabildikleri oranda başarılarını sürdürebilmektedirler.</p>

  <p class="normal2">Coca-Cola içerken ne içiyoruz sizce?... Yanıt çok yalındır aslında: Coca-Cola’nın bize ‘algılattığı’ yaşam tarzını içiyoruz; içindeki usareye ya da suya, şekere ya da aspartama duyduğumuz ‘ihtiyacı’ karşılamak için içmiyoruz…</p>

  <p class="normal2">Ya da nitelikli olduğu kadar havalı ve hayli pahalı bir restorana giden kişi, kendisinin dilediği yerde oturup, dilediği yemekleri yediğini, istediği şeyleri içtiğini sanır. Öyle olması da gerekir zaten. Oysa restoran yönetiminin istediği yere oturur, onun hazırladığı mönüden, onun sunduğu içeceklerden seçim yapar. Ancak kendisini son derece özgür hisseder; tercihlerinde bağımsız ve ‘yaratıcı’ olabileceği hissine kapılır. Zaten bir restoranı da, bu duyguyu bize verdiği oranda takdir eder, beğeniriz.</p>

  <p class="normal2">İşte başarılı bir ‘Algılama Yönetimi’ özetle böyle çalışır.</p>

  <p class="normal2">Burada Tansaş’ın serüvenini belki bir kez daha anmakta ve ‘Algılama Yönetimi’nden alıntılamakta yarar olabilir…</p>

  <p class="normal2">“Tansaş, İzmir Belediyesi tarafından 1973 yılında kurulmuş, daha çok Ege bölgesinde faaliyet gösteren bir perakende zinciridir. 1999 yılında hisselerinin büyük bölümü Doğuş Grubu tarafından satın alınır. Çoklanabilecek, yoğunlaşılmış, net bir konsepte sahip olmadan, ‘belediyecilik’ mantığıyla, yani perakendeciliğin temel kuralı olan operasyonel kârlılık prensibi yerine, bankacılık zihniyetine uygun finansal kârlılık tarzı bir büyüme planıyla, ülke çapında yayılma çabası, gereğinden hızlı ve sistematik bir finansman yönetiminden uzak bir yaklaşımla ele alınır.</p>

  <p class="normal2">Kötü yönetim ve krizlerin de etkisiyle Tansaş, 2001’de cirosuyla yarışan borç yüküyle karşı karşıya kalır. 2001 yılında bakiye leasing dahil, 152 milyon dolar finansal borç, 447 trilyon TL ciro kayıtlara geçer.</p>

  <p class="normal2">Yönetim Kurulu Başkanlığına Aclan Acar, Genel Müdürlüğe Servet Topaloğlu getirilir.</p>

  <p class="normal2">Tansaş’ın sermayesi artırılır. Bu ikili ‘iyi işlerin iyi insanlarla yapılabileceği’ ilkesinden hareketle genç ve dinamik bir yönetim kadrosu oluşturur. Gima, Migros, Carrefour ve Real’den transfer edilen genel müdür yardımcıları ve ciddi sayıda orta kademe yöneticinin oluşturduğu ‘yıldızlar takımı’yla sürdürülen yoğun strateji çalışmaları ilk meyvesini 16 Mart 2002’de verir. Tansaşlıların kendi aralarında 16 Mart 2002 Stratejisi adını verdikleri ilkesel kararlar, tedarikçiler ve çalışanlar başta olmak üzere, tüm sosyal paydaşlara ve medyaya, âdeta bir taahhüt ve anayasa mantığıyla açıklanır.</p>

  <p class="normal2">Bu stratejiler dört ana grupta toplanır:</p>

  <p class="normal2"><span class="normal3">Bir:</span> Ferah, sıcak, aydınlık ve tedarikçiler için bir showroom ortamı yaratan mağaza formatları ve standartlaşmış hizmetler</p>

  <p class="normal2"><span class="normal3">İki:</span> En nitelikli özel dükkânlarla yarışabilecek taze ürün reyonu konsepti</p>

  <p class="normal2"><span class="normal3">Üç:</span> Hiçbir zaman tedarikçilerin önüne geçmeyen, son derece ekonomik ve kaliteli, üzerinde nereden tedarik edildiği net olarak yazan Tansaş markalı ürünler</p>

  <p class="normal2"><span class="normal3">Dört:</span> Çalışanları, müşterileri, tedarikçileri, yatırımcıları ve medyayla açık, şeffaf, farklı iletişim.</p>

  <p class="normal2">Tansaş’ın öyküsünde iletişimciler için en ilgi çekici taraf şudur: Tansaş, iletişimini ucuz fiyat, taksit, ürün çeşidi gibi ‘somut’ kıymetlere odaklamaz. Elbette, rekabet için tüm bu pazarlama ve satış yöntemlerinden yararlanır, ancak iletişim alanında taklit edilmesi mümkün olmayan ‘soyut’ değerlere yönelir.</p>

  <p class="normal2">Tüketici haklarına sahip çıkar. Rakiplerinin, “Ne var yani? Bunlar bizde de var, biz de yaparız,” diye yorumladıkları bu yalın iletişim yaklaşımı, diğer üç konseptle beslenince ve reklamlara da doğru bir dille yansıtılınca, Tansaş’ı kelimenin tam anlamıyla ‘uçurur.’</p>

  <p class="normal2">Sekiz maddeden oluşan ‘Akılalmaz Tüketici Hakları’ kampanyasını devreye alarak, tüketicisine karşı inisiyatif üstlenen Tansaş, birkaç ‘tabu’yu birden yıkmıştır.</p>

  <p class="normal2">Öncelikle organize gıda perakendeciliği sektöründe ‘Satılan ya da kullanılan mal geri alınmaz!’ şeklindeki KOBİ mantığını tarihe gömer. TÜBİTAK-MAM ile işbirliği yaparak mağazalarını denetletir; daha da ileri gidip tüm alışveriş yapan kitleyi denetimci haline getirir. Böylece, Tansaş tüketicisini müşteri kimliğine taşıyarak ‘Kol kırılır, yen içinde kalır’ biçiminde özetlenebilecek bir başka KOBİ mantığını da yok etmiş olur.</p>

  <p class="normal2">Ekim 2004'te iletişimini yaptığı, ‘Kasalarda kuyruk oluşmuşsa ve kapalı kasa varsa, kasanın açılmasını talep edebilirsiniz. Eğer üç dakikada kasa açılmazsa, Tansaş, alışverişinizin 20 milyon TL’sini öder’ şeklindeki kampanya bu ‘özür bedeli’ ile tüketiciden müşteriye geçişin yeni bir aşamasına ışık tutar.</p>

  <p class="normal2">Mart 2005’te başlatılan, küçük bir kırmızı balığın başrolü oynadığı kampanyada ise ne fiyat vardır, ne indirim, ne de taksit. Sadece Tansaş değerlerinden söz edilir.</p>

  <p class="normal2">Peki, bütün bunların sonunda ne olmuştur? Tansaş'ın tüm bilanço göstergeleri olumluya doğru değişmeye başlamış; üç ayda bir basın ve kamuoyuna yaptığı açıklamalarında sürekli iyileşen verimlilik ve operasyonel kâr artışı bildirilmiş; finansman giderlerinden kaynaklanan borçlar temizlenmeye başlanmış; nakit akışını etkilemeyen amortisman türü kaydi borçlar ise gerilemiştir. 2004 yılı Eylül ayı itibariyle leasing dahil, finansal borç 152 milyon dolardan 14 milyon dolara düşmüş; bu dönemde pek çok mağaza kapatılıp yerine yenileri açılmış olmasına, yani satışı engelleyen faktörlere rağmen, şimdiki değer olarak net ciro, 300 milyon dolardan 800 milyon dolara tırmanmıştır.</p>

  <p class="normal2">Tansaş bu arada kendisini denetletip Kurumsal Yönetim İndeksi’ni uluslararası kriterler çerçevesinde alan ilk Türk kuruluşu olarak tarihe geçer. Borsadaki kâğıtları sürekli yükseliş grafiği izler. Yabancı yatırımcılar Tansaş’la ilgilenmeye başlar. Âdeta bir mucize gerçekleşmiştir.</p>

  <p class="normal2">Bu başarıda tabii ki disiplinli çalışmanın, sağlam mağazacılık konseptinin, yani 16 Mart stratejilerinin elle tutulur gözle görülür unsurları büyük rol oynamıştı. Ama bunlar, deyim yerindeyse, ‘zorunlu hareketler’dendi ve rekabetin zorunlu hareketler alanına hapsedilmesi, tarafları orta vadede bile kazananı olmayan bir oyuna doğru götürebilirdi. Oysa rekabeti, duygulara hitap eden ‘artistik hareketler’ alanına taşıyabilen, algılama yönetimi açısından başarıya doğru yürür; tıpkı Tansaş'ın yürüdüğü gibi.”</p>

  <p class="normal2">Şirket 24 Ağustos 2005’te Koç Holding’in perakende şirketi Migros tarafından satın alındı. Migros Tansaş’ın hisselerinin yüzde 70.77’sini 387.1 milyon dolara satın aldı. Şirketle ilgili ödemenin 318.5 milyon doları peşin, kalanının ise 5 yılda 10 eşit taksitle yapılacağı bildirildi. Yani şirketin toplam hisse değeri 547 milyon dolar olarak belirlenmişti. Bu rakamlara altı yıl gibi kısa bir sürede gelinebilmesinde iletişimden kaynaklanan katma değerin ne boyutta olduğunu kesin olarak ölçmek mümkün değildi. Ancak bu boyutun hiç de küçümsenemeyecek ölçülerde oluştuğu konusunda herkes hemfikirdi.</p>

  <p class="ortayazi">***</p>

  <p class="normal2">‘Algılama Yönetimi’nin en belirgin katma değerinin görüldüğü bir alan da ‘halka açılma’lardır. Bir şirketin halka açılacağını varsayalım ve iki senaryo oluşturalım. A senaryosunda şirketin, Türkiye’deki çok sayıda kuruluşta görüldüğü gibi hiçbir iletişim çalışması yapmadan bugüne kadar geldiğini düşünelim. Esas olarak şirket, pazarlama karmasının iletişim dışındaki bütün diğer dört parametresine odaklanmış olsun (ürün, kanal, insan, fiyat)… Yani satış ve finans odaklı bir strateji izlediğini varsayalım. Sonra da birden bugün halka açılmaya karar versin. Hemen avukatlardan ve finansçılardan oluşan bir ekip kursun. Onlar da ona zorunlu yapılacak ‘iletişim hareketlerini’ tebliğ etsinler. “Bu kurallara uymazsan yanarsın,” desinler…</p>

  <p class="normal2">Şirket A senaryosunda halka açılma sürecini iletişim boyutuyla bugünden yönetmeye başlasın ve sonunda hisse değeri olarak 10.- TL’ye ulaşabilsin…</p>

  <p class="normal2">Bir de B senaryosunu düşünelim. Buna göre, şirket üç yıl önce iletişim çalışmalarına başlasa... Hem kurumsal anlamda, hem lider iletişimi noktasında, hem de ürün vs iletişiminde ev ödevlerini adam gibi yapsa... Tam da halka açık bir şirketmiş gibi davranıp, kamuoyuna ve medyaya karşı şeffaf bir iletişim yaklaşımı sergilese… Bizim inancımız o ki hisse değeri olarak 10.- + X şeklinde bir rakama ulaşır.</p>

  <p class="normal2">X’in büyüklüğü, iletişimi o üç yıl içinde hangi başarıyla yönettiğine bağlıdır.</p>

  <p class="normal2">Bütün mesele şudur: X için harcanan para X’ten küçükse bu iş son derece başarılı olarak görülebilir. Kaldı ki tecrübemiz X için harcanan paranın elde edilen sonuçla karşılaştırıldığında devede kulak kadar küçük olduğunu göstermektedir.</p>

  <p class="normal2">Ancak ‘akıl ve gönül penceresinden’, aynı anda ikisinden birden bakılarak yönetilebilen ‘Algılama’ her şeydir aslında; çünkü insanlar ona inanırlar, gördüklerine değil…</p>

  <p class="ortayazi">***</p>

  <p class="normal2">Eş ve özel müşteriyi kaybetmeyi engelleyecek beş sırrı bir kez daha hatırlayalım: ‘No problem’, ‘tılsım’, ‘ebru’, ‘iletişim mühendisliği’ ve ‘algılama yönetimi’…</p>

  <p class="normal2">Bunların beşini bir yerde tutabilmek esastır…</p>

  <p class="normal2">Ne demiştik?</p>

  <p class="normal2">Bütün, parçaların toplamından fazladır. Yani işin beş sırrını bir araya getirebilir, ilişki yönetimi refleksi oluşturabilirsek, bu ‘beşli’nin tamamı sır olmaktan çıkabilir; bir ilişki ‘ustalığına’, iletişim ‘bilgeliğine’ dönüşebilir. O zaman da çıkış yolu bulunmuş demektir.</p>
</body>
</html>
