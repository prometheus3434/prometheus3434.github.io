<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_20">Garson mu müşteriyi yönetmeli, yoksa müşteri mi garsonu?</h2>

  <p class="normal2">Seminerlerimizde salona bu soruyu yönelttiğimizde, aldığımız yanıt hayli şaşırtıcı olabilmektedir. Genelde salonun yüzde 50’si, “Garson müşteriyi yönetmeli,” derken diğer yarısı, hep bir ağızdan, “Müşteri garsonu!” diye bağırır. Bu oran, eğer salonda bulunanlar daha çok yönetici ve/veya patron katından ise, ikinci seçenekten yana bozulabilmekte, müşterinin garsonu yönetmesi gerektiğine inananların oranı yüzde 60-70’leri aşabilmektedir.</p>

  <p class="normal2">Yani durum vahimdir. Hizmet sektörünün alfabesi sayılacak bir alanda, en eğitimli çevreler bile, kimin kimi yönetmesi ve kendini bu tespite göre hazırlaması gerektiği konusunda mutabık değildir. Bu soruyu dilediğinizce zenginleştirebilirsiniz: Hostes mi yolcuyu, yolcu mu hostesi? Resepsiyonist mi otel müşterisini yönetmeli, yoksa tersi mi?</p>

  <p class="normal2">“Duruma göre”, “Adamına göre değişir” türünden eyyamcı yanıtlar burada kesinlikle geçerli değildir. Tek çözümlü bir denklemdir bu. Tabii ki garson (hostes, resepsiyonist) müşterisini yönetmelidir. Neden?</p>

  <p class="normal2">Bir kere hemen şu ‘bağlantılı soruyu’ sormakta yarar vardır: “Kimin kariyeri kimin elindedir?” Tabii ki garsonun kariyeri müşterinin elindedir. İki-üç müşteriden şikâyet almış bir garsonun o işyerinde suyu kaynamaya başlar. Tam tersi ise müşterinin olumlu referans verdiği durumlarda geçerlidir.</p>

  <p class="normal2">Sinema akşamlarımızdan birinde, alışveriş merkezi Kanyon’da faaliyet gösteren Sosa adlı restorana gitmiştik. Osman adlı garson muhteşem bir hizmet sergilemişti. Bunun üzerine ben de ertesi gün <span class="normal4">Akşam</span> gazetesindeki köşemde Sosa ve Osman’a iyi bir yer ayırmıştım. Yazıda şöyle diyordum:</p>

  <p class="normal5">Müşteri ilişkileri yönetimi konusunda çok ucuza uygulamalı eğitim almak isteyenlere müthiş bir tavsiyem var: Kanyon’daki Sosa Restoran’a gidin. Orada garsonlardan Osman’ı sorun. Onun servis yaptığı masaya oturun ve müşteri nasıl yönetilir, izleyin. İşte Osman’dan çıkarılacak dersler:</p>

  <p class="normal5"><span class="normal6">Bir:</span> Yaptığın işi seveceksin. Sevmiyorsan yapmayacaksın. İşini sevdiğin yüzüne ve tüm davranışlarına yansıyacak.</p>

  <p class="normal5"><span class="normal6">İki:</span> Çalıştığın işyerini seveceksin, sayacaksın. İşyerinle ilgili kimse sana olumsuz en küçük laf ettiremeyecek. Müşterinin sadece senden değil, işyerinden de memnun şekilde ayrılmasını sağlayacaksın. İşyerini kötüleyerek ya da eleştirerek puan alabileceğin, çok büyük bir yalandır.</p>

  <p class="normal5"><span class="normal6">Üç:</span> Müşteriyle, mutlaka bir kez daha geleceğini varsayarak ilişki kuracaksın; o günkü son alışverişinizmiş gibi değil. Müşteri kendisini özel hissedecek.</p>

  <p class="normal5">Gidin, Osman’ın servisini izleyin. Sonra kariyerinizde bir gecikme varsa belki nedenini bulursunuz...</p>

  <p class="normal2">Aradan bir hafta geçtikten sonra Sosa’ya gittiğimizde Osman bizi tanıdı. Keyfine diyecek yoktu. Hem iki işyerinden teklif almış, hem de patronlarının nezdinde itibarı artmıştı. Bununla orantılı olarak gelirinin de artmasını beklemek için her türlü nedeni vardı. Zaten daha sonra da bir başka restorana daha iyi koşullarla transfer olduğunu duyduk.</p>

  <p class="normal2">Garsonun müşteriyi yönetmesinin arkasındaki hikmet, sadece uzun vadeli kariyer planlarıyla ilgili değildir tabii ki...</p>

  <p class="normal2">İkinci kritik etki, doğrudan ve anında maddi kazançta görülür. Garsonun davranış biçimi bahşişin yüksekliğini, o da doğrudan gelirini etkiler. Her ne kadar çok yanlış bir uygulamayla bazı işletmelerde toplanan bahşişler aynı havuzda biriktirilip sonradan çalışanlar arasında eşit oranda paylaştırılıyorsa da, yine herkes kimin hizmetinin daha fazla ödüllendirildiğini bilir.</p>
</body>
</html>
