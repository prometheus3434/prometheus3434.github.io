<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_71">Her şey dozunda iyidir</h2>

  <p class="normal2">Cinsellik, iki yanı keskin kılıca benzer. İletişimde kullanıldığında dikkatli olmak gerekir. Başkasını keseyim derken kendinizi de kesebilirsiniz. Hele herkesin izlediği reklamlarda iki kere düşünmeniz gerekir... Düşünmezseniz batarsınız çünkü...</p>

  <p class="normal2">Televizyon reklamlarında cinsellik, olaya ikili anlam yükleyerek kullanılıyor genellikle.</p>

  <p class="normal2">Herbal Essences şampuanları da öyle yapmıştı...</p>

  <p class="normal2">Kız uçağın tuvaletindedir. Şehvet dolu çığlıklar atmaktadır. Uçaktaki herkes birbirine bakar, şaşar kalır. Tam uçak tuvaletinde ‘işin bitirilmekte’ olduğu kesinlik kazanırken, sürpriiiiz! Kız tuvaletten çıkar ve ne görürüz? Sadece saçlarını yıkamıştır zavallıcık. O şehvet dolu sesleri ise saçlarını yıkarken çıkardığı anlaşılır...</p>

  <p class="normal2">Arpaş’ın reklamındaki ‘ikili anlam’ da, benzer bir yaklaşımla veriliyordu. Hatırladığımız kadarıyla, mekân, Çırağan Sarayı... Düğün bitmiş. Davetliler gelin ve damadı geçiriyorlar. O sırada gelin eteğini, jartiyeri görünene kadar sıyırıp tek ayağını düğün arabasının kapısına dayıyor ve damada şöyle sesleniyordu: “Şimdi istiyorum... Hemen istiyorum... Nasılsa akşam vermeyecek misin?” Ve başlıyordu tepinmeye...</p>

  <p class="normal2">Etraftaki konuklardan yaşlıca bir bey yanındakine dönüp soruyordu: “Gelin hanım ne istiyormuş?” Adamın sorusunu duyan gelin, topluluğa dönüp cevap veriyordu: “Kocam değil mi? Ne istediğimi bilmesi lazım.” Adam kıza soruyor bu kez, biraz da utanç ve öfke içinde: “Söyle ne istiyorsun!” Kız büyülü bir ortama dönüşen sahnede damadın kulağına eğilip seksi bir fısıltıyla, “Arpaşşşş!” diyor... Sonunda anlıyoruz ki, kol saati istiyormuş, başka bir şey değil.</p>

  <p class="normal2">Gelelim bir banka kartı reklamına. Buradaki mesaj daha netti. ‘İhsas’, ‘kinaye’, ‘dolaylı anlatım’, ‘kızım sana söylüyorum gelinim sen anla’ falan yoktu... “Ver parayı götür kızı,” diyordu sanki... Ya da “Acaba kız ne zaman tam olarak çıplak kalacak” diye meraktan ölüyordunuz... Ya da “Erkek kızı soyarken etikete sütyende rastlamasa nereye kadar giderdi” diye merak ediyordunuz. O kredi kartı reklamı için “Mesaj ne?” diye sormuştum çevremdekilere. Herkes ‘olayı’ hatırlıyordu da mesaj konusunda tık yoktu...</p>

  <p class="normal2">“Akılda kalıyor, kardeşim” diyor bu işlerin yapımcıları. Doğru. Ama ne kalıyor akılda? Söyleyelim: Mesaj, yani malı sattıracak temel öğe dışında her şey.</p>

  <p class="normal2">Bilindiği gibi toplumda değerler, inançlar sistematiğinde oluşur. Cinselliğe bakış bir değer meselesidir. Batı toplumlarında geçerli olan cinsellik algılamasıyla bizimki bu nedenle ciddi bir biçimde birbirinden ayrışır. İslamiyet cinsellik konusunda, cinsellikten duyulan hazzı günah sayan Hıristiyanlık ve Museviliğe oranla çok daha hoşgörülüdür.</p>

  <p class="normal2">İşte buna rağmen, belki de laiklik kültürü bize onlardan çok daha sonra geldiğinden, bizde cinsellik iletişimde en seçkinci kesimlerde bile zaman zaman ‘haneye tecavüz’ duygusu yaratabilir. O zaman da iletişim için harcanan tüm emek ve para boşa gidebilir. Çünkü aklımız değerlerimizden etkilenir ve verilmeye çalışılan mesajı reddeder.</p>

  <p class="normal2">Her şey dozunda iyidir.</p>

  <p class="normal2">Peki, dozu nereden bileceğiz? Hedef kitlenin değer sistematiğinden. Bu sistematiğe uymayan aşırı dozdaki reklamları çok beğenebiliriz. Ama o ürünü de gidip almayız ille de...</p>

  <p class="ortayazi">***</p>

  <p class="normal2">Dokuzuncu soru neydi hatırlayalım: “Ne kadarı karardır, ne kadarı zarar?”</p>

  <p class="normal2">Hem özel müşteriyle hem de eşle ilişkide her an sorulması gereken, en kritik üç soru ne, diye sorsalar, biri budur, derim.</p>

  <p class="normal2">Hele de eşle ilişkide…</p>

  <p class="normal2">Sürekli şaka yaparsınız, sizi beğenmemeye, gayri ciddi bulmaya başlar. Susup oturursunuz, “Sohbetine de hiç doyulmuyor!” diye serzenişte bulunur. Her gün bir çiçek alın gidin, “Amma da abarttın,” olur. Sık sık dışarıda yemeğe götürün, “Evimizi özledim, bıktım göçebe hayatından,” diye ensenizde boza pişirir. Dengeyi bulmak, gerçekten profesyonel, seçilmiş davranış sergilemeyi bilen deneyimli usta ‘eş’ tavrı gerektirir… Yoksa fazla olanın yanlış, ısrarın felaket olduğunu hayat size öğretir, hem de hayli ağır faturalar keserek…</p>

  <p class="normal2">O nedenle “ne kadarı karar, ne kadarı zarar” meselesi için çıkış yolu, ‘bazen susarak konuşmanın’ ne kadar kazandırabileceğini, ‘müptezellikten (değersizleşmekten) kaçınmanın bir erdem olabileceğini öğrenmekten geçer.</p>
</body>
</html>
