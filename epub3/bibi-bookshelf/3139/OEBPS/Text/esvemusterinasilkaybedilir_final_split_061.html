<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_55">Bir...</h2>

  <p class="normal2">Yıl 1965… İstanbul Erkek Lisesi’ni 32 kişilik sınıfımızda Haziran döneminde bitiren sekiz kişiden biriydim. Kız arkadaşımla muhteşem bir yıl geçirmiştik. Okul çayları… Buluşma heyecanları... Boğaz’ın Anadolu yakasında kıyı boyu yürüyüşler… Kanlıca’nın şekerli yoğurdu, Çamlıca tepesinden en keyifli manzaralar…</p>

  <p class="normal2">Türkiye’de kalmayı, deli gibi istiyordum. Babam tabii ki oralı değildi. İsviçre’ye Bölge Kültür Ataşesi ve Öğrenci Müfettişi olarak tayin olmuştu. Benim üniversite seçme sınavlarına girmem bile söz konusu değildi. Doğru İsviçre’ye gidecektim… Mantıklı olan oydu. İsviçre’de bu koşullarda okumak için kim hayatından birkaç sene vermezdi ki? Ayağa gelen fırsatı tepmek ne kadar büyük hata olurdu...</p>

  <p class="normal2">Annemle birlikte Sirkeci’den yataklıya (o zamanki adıyla Wagon-Lits’ye) bindik.</p>

  <p class="normal2">Garda dramatik mi dramatik bir ayrılık sahnesi…</p>

  <p class="normal2">‘Nostalji yapmak’ adına seçilmemişti tren. Babamın bütçesi ona el veriyordu.</p>

  <p class="normal2">Direct Orient Express, İsviçre hudutlarından içeriye girdiği andan itibaren benim için yeni bir hayat başlayacaktı… Dört yıl yatılı okulda, ne de olsa başına buyruk ve özgürdük. Özellikle hafta sonları… İsviçre’de ise her şey Nihat Bey’in kontrolü altına girecekti.</p>

  <p class="normal2">Babam, “ETH’da inşaat okursun,” dediği zaman, neyle karşılaşacağımı bilmeden, sus pus olup sesimi çıkaramadan Zürih’in yolunu tuttum. Parlak öğrenciyim ya… ETH da neymiş! Bizim elimizden kurtulması mümkün müydü ETH’ın!</p>

  <p class="normal2"><span class="normal4">Eidgenossische Technische Hochschule</span>’de (Federal Yüksek Teknik Okul) beni kapılarda karşılayacaklarını ümit etmiş olmalıyım ki, giriş sınavıyla alacaklarını söylediklerinde çok şaşırmıştım. Fransızların <span class="normal4">Ecole Normale Supérieure</span>’ü, Amerikalıların MIT’si düzeyinde dünyanın en ‘zor’ okullarından biri olduğunu öğrendiğimde ise geri dönmek için artık çok geçti.</p>

  <p class="normal2">Giriş sınavına hazırlanmam için babam çeşitli mercilere danışarak beni Zürih’te Dr. Junod’nun özel okuluna kaydettirdi. Bir anda çok özgür ancak tek başımaydım. Zürih’te bir Allah’ın kulunu tanımıyordum…</p>

  <p class="normal2">Fizik, kimya, matematik, tasarı geometri dersleri alıyorduk. Bildiğim şeylerdi. Hele de kimya... Çocuk oyuncağı… Ben ki İstanbul Erkek Lisesi’ni 8’e yakın not ortalaması ile bitirmişim. Hiç çalışmasam da alırdım o sınavı…</p>

  <p class="normal2">Bir yıl sürdü Dr. Junod’nun kursu. Tasarı geometri dersini okulun sahibi Dr. Junod bizzat kendisi veriyordu. Benden daha ’havalı’ biriyle ilk kez karşılaşıyordum. Fransız İsviçresi’ndendi. Rafine bir burjuva… Doğu Avrupa’nın, Afrika’nın, Asya’nın azgelişmiş ülkelerinden gelen diğer çocuklar gibi beni de pek adam yerine koymazdı… Onun burnu büyüklüğünden Yunanlılar, hatta İtalyanlar da nasiplerini alırdı. Rahmetli Dr. Junod, sınıftaki Fransızlar, İngilizler ve İskandinav ülkelerinden gelen öğrencilerle yapardı dersi…</p>

  <p class="normal2">Ben o kadar emindim ki sonuçtan, Dr. Junod’nun dersi dışındakilerin çoğuna uğramaz olmuştum. Niederdorf ve Oberdorf’daki bütün eğlence yerleri ile Bahnhofstrasse’deki öğrenci diskosunun müdavimleri arasındaydım. Tabii ki dünyanın en ünlü entelektüellerinin bir araya geldiği Bellevue Meydanı’ndaki Cafe Odeon ve Limat Nehri kıyısındaki, sonradan Molino-Select adıyla tekrar açılacak olan o zamanki Cafe Select’i de unutmak mümkün değil…</p>

  <p class="normal2">Sınav günü, sonunda gelip çatmıştı.</p>

  <p class="normal2">Ben hiç çalışmadan elimi kolumu sallayıp girdim sınava… En zeki bendim nasılsa… Her şeyi de biliyordum zaten… ETH beni bekliyordu…</p>

  <p class="normal2">Üç gün sürdü sınav. Bazıları yazılı, bazıları sözlüydü. Sözlülerde üçer kişilik heyetler vardı. Pek parlak gitmiyordu ama geçer notu alacağıma inancım tamdı. 36 üzerinden 25 almak lazımdı. O kadarcık notu ben almayacaktım da kim alacaktı?</p>

  <p class="normal2">Ayrıca bir kaza olursa, babama ne derdim? O da o kadar emindi ki sonuçtan... Bütün arkadaşlarına, tanıdıklarına, Bern’deki hariciyeci kolonisine, “Ali, ETH’da inşaat okuyacak,” diyordu. Yani “Giriş sınavına hazırlanıyor” falan değil…</p>

  <p class="normal2">O tarihi binanın acayip yüksek tavanlı odalarının birinden çıkıp birine giriyordum. Son sınav kimya sözlüsüydü. En iyi bildiğim ders… O ana kadar da ortalama bir çizgi tutturdum, diye düşünüyordum. Kimyadan da en yüksek puanı koyduk mu üstüne, tamamdı. Dr. Junod’nun ‘parlak’ çocuklarına hadlerini bildirmek için son virajı almak üzereydim…</p>

  <p class="normal2">Odaya girdim. Üç kişiydiler. “Herr Saydam,” dedi beyaz sakallı olanı, “Size en kolay soruyu hazırladık. Çünkü bugüne kadar ETH’ya giren tüm Türk öğrenciler çok başarılı oldular ve okulumuzu tüm dünyada onur duyulacak şekilde temsil ettiler. Ayrıca üçümüz de çeşitli zamanlarda Türkiye’de bulunmuşuz ve ülkenizden çok güzel anılarla ayrılmışız…”</p>

  <p class="normal2">Benim ayaklarım yerden kesilmişti. Neredeyse, “Teşekkür ederim,” deyip çıkmak durumundaydım… Böyle sınav olur muydu? Yine dört ayağımızın üstüne düşüp, tabiri amiyaneyle ‘yırtmıştık’…</p>

  <p class="normal2">Adam yerinden kalktı, iliştiğim sıranın önüne geldi. Elinde bir tüp vardı. Tüpün içinde de turkuaza yakın renkte bir toz… Yerine giderken soruyu sordu, “O tüpün içinde bir tuz var Herr Saydam. Sizce ne olabilir?”</p>

  <p class="normal2">Zınk diye kalmışım…</p>

  <p class="normal2">Ben tüpe bakıyordum; tüp de bana…</p>

  <p class="normal2">Adam durmadı. Bana acı verecek bir yakınlıkla yardımcı olmaya başladı. “Biliyorsunuz, bu tuz bir metal hidroksit ile kuvvetli bir asidin birleşmesinden oluşmuştur...”</p>

  <p class="normal2">Bende tık yok… Öyle bir durdum ki sallamam da mümkün değil. Hayatımda laboratuvar ortamında çalışmamışım ki!... Lisede laboratuvara inerdik tabii. Ancak Best (kimya hocası) tahtanın önündeki tezgâhın üzerinde kendi kendine deneyler yapar, bize anlatırdı… Hepsi o…</p>

  <p class="normal2">Beyaz sakallı zat devam ediyordu işkenceye:</p>

  <p class="normal2">“Hadi size asidin de ne olduğunu söyleyeyim: Sülfürik asit… H2SO4…”</p>

  <p class="normal2">Fıkradaki gibi… Hani adam sormuş: “Sıcak yerleri sever, şöminelerin önüne uzanır, mır mır diye uyur, miyav miyav diye bağırır. Hangi hayvandan söz ediyoruz?” Karşısındaki “Timsah!” demiş… Bizimki o misal olmak üzere…</p>

  <p class="normal2">Benden yine ses yok…</p>

  <p class="normal2">Adam dayanamadı. “Herhalde heyecanlısınız Herr Saydam. En bilinen tuzdur çünkü bu. Ben söyleyeyim: Bakır sülfat. Peki, şimdi şunun iyonlarını ve elektron değerlerini tahtaya yazıverin.”</p>

  <p class="normal2">Zar zor yazabildim. İkinci soru birinciden daha basitti: ”Yarım litre kadar saf suya 10-15 gr. sodyum parçacığı atarsak, nasıl bir reaksiyon oluşur ve suyun pH değeri tahmini ne olur?”</p>

  <p class="normal2">Adamcağız bir tek, “Sodyum hidroksit ve 10,” dememişti. Onu benim demem gerekiyordu. Birinci soruya öylesine takılmıştım ki, ağzımdan sodyum hidroksit yerine potasyum hidroksit çıkıvermesin mi! Ortada oturan genç hoca hiç bozmadan “O zaman tahmini pH değerini de söyleyiverin” dedi. Neyse onu bildim bakın…</p>

  <p class="normal2">“Çıkabilirsiniz,” dediler. Çıktım.</p>

  <p class="normal2">Sonuçlar bir hafta sonra açıklandı. Tek bir kâğıt… Üzerinde yüz küsur isim yazılı… 25 puan almış olan son kişi 30’uncu sırada. Altında kalınca bir çizgi var. Kalın çizginin hemen altında 31’inci sırada benim adım yazılı. Yanında da aldığım puan: 24…</p>
</body>
</html>
