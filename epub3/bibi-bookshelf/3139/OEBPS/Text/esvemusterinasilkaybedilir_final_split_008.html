<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_16">Bu kadar mı benzerlik olur?</h2>

  <p class="normal2">Yıllardır üzerinde tartışıp durduğumuz konuydu aslında.</p>

  <p class="normal2">İngilizcede baş harfleri C ile başlayan üç kelime, iletişimde hedef kitlelerin temelini oluşturuyordu. <span class="normal4">Consumer, Customer</span> ve <span class="normal4">Client.</span> Yani, tüketici, müşteri ve özel müşteri. Üçüncüsü için sadece Türkçede değil diğer dillerde de farklı bir kavram yoktu. Örneğin Almancada <span class="normal4">Customer</span> için de, <span class="normal4">Client</span> için de <span class="normal4">Kunde</span> denip geçiliyordu. Durum Fransızca ve İtalyancada da farklı değildi.</p>

  <p class="normal2">Peki bu kavramların arasındaki farklılıkların ayırdına varmak önemli miydi?</p>

  <p class="normal2">Önemliydi. Hem de çok. Çünkü iletişimde hedef kitleyi doğru tanımlamak her şeyden önce geliyordu. Ürün, hizmet ya da fikrinizi pazarlarken kime pazarlayacağınız, kimleri ikna etmek durumunda olduğunuz; mesajınızdan kullanacağınız iletişim araçlarına, kendinize yakıştıracağınız iletişim tonundan, seçeceğiniz frekansa kadar her şeyi belirlerdi.</p>

  <p class="normal2">Müşteri kaybının, yeni müşteri edinmenin ne kadar zahmetli bir iş olduğu biliniyordu. Yeni müşteri edinmek için harcanması gereken zaman, insan ve para kaynakları, Harris araştırmalarına göre eski müşteriyi elde tutmak için harcanandan yaklaşık yirmi kat daha fazlaydı. Haydi diyelim ki araştıranlar abartmışlar. Aradaki fark 10 kat bile olsa, müşteri kaybının her işletmeye ciddi zararlar vereceği açıktı. Hele söz konusu olan özel müşteri <span class="normal4">(Client)</span> ise...</p>

  <p class="normal2">Kadın-erkek ilişkisi ile marka-müşteri ilişkisi arasındaki benzerliği yakalamama neden olan da zaten bu maliyet meselesiydi. Boşanmalar mali açıdan birer felakete neden olabiliyordu çünkü. Taraflar o maliyeti ödemeyi kabullenmediklerinde ise daha büyük felaketlerle karşılaşabiliyorlardı. “Ben sana gösteririm” noktasına, bir şekilde geliniyor; iş kimi zaman basına intikal ediyor; testiler birbirine çarpıyor; bir tanesi kırılsa bile diğeri de mutlaka en azından çatlıyordu.</p>

  <p class="normal2">Bu benzerlikleri araştırmaya devam ettiğim süreçte, o üç C’ye tekabül eden üç farklı kadın-erkek ilişkisi biçiminin olabileceğini daha önce idrak etmemiş olmama şaştım:</p>

  <p class="normal2">Tüketici <span class="normal4">(Consumer)</span> ile ilişkiler, daha çok tek gecelik aşkları çağrıştırıyordu. Müşteri <span class="normal4">(Customer)</span> ilişkileri ise uzun süreli sevgilileri... Özel müşteriye <span class="normal4">(Client)</span> gelince, durum çok netti. Özel müşteri ilişkilerinin yönetimi ile insanın eşiyle ilişkisini yönetmesi arasındaki paralellik, akıllara durgunluk verecek boyuttaydı.</p>

  <p class="normal2">Kapitalizmi anlatmaya çalışanlar, onun insan doğasına en yakın sistem olduğu için bu kadar uzun yıllardır ayakta kalabildiğini iddia ederler. Müşteri meselesi de kapitalizmin en doğal unsurlarından biri olarak kabul edilir. Tıpkı kadın-erkek ilişkisinin insan doğasının en temel unsurlarından birisi olması gibi... Bu benzerliğin insanı şaşırtmaması mümkün mü?</p>
</body>
</html>
