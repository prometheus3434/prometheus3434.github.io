<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_34">“Ah, o bakışınız yok mu?...”</h2>

  <p class="normal2">Örneğin, şu “bakışlardaki farklılık” tezimi ne zaman ortaya atsam ilgi çekiyordu. Standart dediğin böyle olurdu. Aç konuyu, masadaki herkes, özellikle de bayanlar kulak kesilsin… Bu müthiş buluşumu o kafa üstü çakıldığım gün gelene kadar, yeri geldikçe hayata geçirdim ve çok da etkili olduğunu söylemeliyim.</p>

  <p class="normal2">‘Olayımız’ çok basitti. Biraz da metafizik bir bilgelik edası takınıyorduk. “Sizin bir gözünüz diğerinden çok farklı bakıyor!” diyorduk. Ben mi uydurmuştum, bir filmde mi görmüştüm, şimdi hatırlamıyorum. “Bir gözünüz içinizdeki aklı, mantığı yansıtıyor, diğerinde ise ruhsal dünyanızın pırıltıları var… Sizi ‘okumak’ için kâh bir gözünüze; kâh diğer gözünüze bakmak gerek…”</p>

  <p class="normal2">Bu tespiti duyanlar, yakın çevrelerinde hemen uygulamaya geçiyorlar; sonra da büyük takdir nidalarıyla geribildirimde bulunuyorlardı: “Ne kadar haklısın! Bu kadar olur!” falan…</p>

  <p class="normal2">Belki boş bir tespit değildi. Bir ihtimal, bilimsel dayanağı da olabilirdi. Öyle ya, insanın vücudunda milyonlarca delik vardı. Ancak iki tanesi vasıtasıyla insanın ruhuna nüfuz etmek mümkündü: Gözler…</p>

  <p class="normal2">İnsanın iç dünyasındaki çelişkilerin kendilerini dışa vurmaları, fırtınalara dönüşebilecek esintilerin insanın iç âleminden süzülüp gözlere yansımaları herhalde kaçınılmazdı. Bu da büyük olasılıkla insanın bir gözünün diğerinden daha farklı anlamlarla yüklü bir şekilde bakmasına neden olabilirdi. Tamam da, bu konuda iki kitap okuyup, tıp fakültesi birinci sınıf öğrencisinin neşteri eline alıp ameliyata kalkışması gibi, cahil cesaretinden kaynaklanan davranışlarda bulunmak da neyin nesiydi?…</p>

  <p class="normal2">Bu tür standart kalıpları bir daha yüzlerine dahi bakmamak üzere fırlatıp bir köşeye atmaya karar vermem için ille de öyle bir deneyim geçirmem gerekiyormuş demek ki… Çünkü o günden sonra sadece herkese karşı aynı davranışı sergilemekten kaçınmak ve profesyonelliğin gereği ‘seçilmiş davranışı’ bile karşısındakine göre ‘kişiselleştirerek’ hayata geçirmek için kendimi eğitmeye çalışmakla kalmadım; aynı zamanda ‘siniri alınmış bonfile’ gibi davranmayı, hislerini belli etmemek adına <span class="normal4">poker face</span> takınmayı, insan ilişkilerinin yönetimi konusunda getirilen her türlü standart yaklaşımı da sorgulamayı kendime ilke edindim. Bir sonraki çakılmaya kadar şimdilik bu rota iyi görünüyor…</p>

  <p class="normal2">Gelelim <span class="normal4">Milliyet</span> yıllarımdaki o garip akşama… Rahmetli Yener Süsoy’la işten çıkmıştık. Akşam bir davete ‘icabet’ edecektik. Onu Divan Oteli’nin berberine bıraktım. Ben o işi bir-iki gün önce halletmiştim. O zamanlar Kemal Ağabey’in liderliğinde Mustafa, Fevzi, Vehbi, İbrahim, Fuat ufacık dükkânı bir haber ve muhabbet merkezi halinde işletiyorlardı. Tıraş ve masajdan çok sohbetle günün stresini üzerinizden atıyordunuz…</p>

  <p class="normal2">Dükkân hayli kalabalıktı. Orada dikilmemin âlemi yoktu. Onu beklerken iş çıkışı mutlaka oralara ‘takılan’ eş dostla iki çift lâf etmek üzere otelin barına yöneldim. Divan Bar o zamanlar bir tür statü simgesiydi. İtiraf etmeliyim ki, benim de ‘statüye’ ihtiyaç duyduğum yıllardı… Daha ‘insan perhizine’ başlamak için çok gençtim ve gidecek epey yolum vardı. Türkiye’ye yeni dönmüş sayılırdım ve <span class="normal4">network</span>’üm (kişisel ağım) oluşmamıştı.</p>

  <p class="normal2">Bardakiler iki ayrı grupta kümelenmişlerdi. Birinde bir gazete patronu ve onun şürekâsı, diğerinde ise bizden çocuklar. Her iki gruba da katılabilirdim. İkisinde de tanıdıklar vardı. Ben ‘bizden çocukları’ tercih ettim. O akşam kendimi ‘kasmak’ niyetinde değilmişim demek ki…</p>

  <p class="normal2">Laf lafı açtı, sohbet koyuldu. Ben o sırada gözümün ucuyla diğer gruptaki hoş bir bayana takılmışım. Bazen takılırım öyle. İşin fenası, takıldığımın farkına varmadan da takılabilirim. Karşımdaki arkadaşın omzunun üzerinden bakıyorum ve o mesafeden onun benim ‘takılmamı’ fark etmeyeceğini düşünüyorum.</p>

  <p class="normal2">Ne saflık… Kadınları tanımamak bu kadar olur… Kadınların her şeyi görüp her şeyi fark edeceğini öğrenmek için ödediğim bedellerin haddi hesabı yoktur...</p>

  <p class="normal2">Benim ‘kesme’ denecek boyutlara yaklaşan ‘nazarım’ bir-iki dakika sürdü sürmedi, bir baktım kız kopmuş o gruptan, bize geliyor… Hayır bize değil; tam da benim üstüme geliyor…</p>

  <p class="normal2">Bir kere daha yanılmıştım… Hanımefendi benim hemen yanımdaki arkadaşla tanışıyormuş. Selamlaştılar. Hal hatır sordular. Ben bütün heyecanımla atıldım. “Hanımefendiyi kendine saklayacağına tanıştırsana!”</p>

  <p class="normal2">Tanıştırıldık… Büyük gazetelerimizden birinin magazin servisinde çalışıyormuş. O zamanlar gazetecileri hemen simalarından çıkarmak zordu. Bugünkü gibi büyük bir kısmı TV’lerde program yapmıyordu. Çok hoşsohbetti. Bizi tanıştırmış olan arkadaşı hafif yollu saf dışı bırakarak sürdürdüğümüz muhabbet yarım saati bulmuştu ki, ben konuyu tabii bakışlara getirdim. Etkinin kaçınılmaz olacağından emindim.</p>

  <p class="normal2">“Farkında mısınız, iki gözünüz birbirinden çok farklı bakıyor. Müthiş bir anlam farklılığı var ikisinin arasında...”</p>

  <p class="normal2">Kızcağız bir an durdu. “Evet,” dedi, “dört yıl kadar önce ciddi bir kaza geçirdim; bir gözüm takmadır…”</p>

  <p class="normal2">…</p>

  <p class="normal2">Öyle kalmışım…</p>

  <p class="normal2">Ne hale geldiğimi fark etmiş olmalı. Elimi tuttu. “Ali Bey,” dedi, “hiç üzülmeyin; uygulama o kadar başarılı ki, pek çok kişi benzer durumlara düştü. Dert etmeyin lütfen. Ben alışığım…”</p>

  <p class="normal2">Bu minval üzre bir saat daha konuşsa fark etmezdi. Çok üzülmüştüm. Oracıkta bir yatak olsa, kendimi içine atsam ve hem yorganı hem battaniyeyi başımdan yukarı çeksem yine de kendime gelemeyebilirdim. Yer yarılsa içine girsem belki çözüm olurdu…</p>

  <p class="normal2">Benim için şok tedaviydi. Kendisine neler borçlu olduğumu hanımefendi büyük olasılıkla hâlâ bilmiyordur. Ama ben biliyorum.</p>

  <p class="normal2">O gün bugün, standartları hiçbir zaman olduğu gibi kabullenmemeye, duruma, yerine, kişisine göre sorgulamaya çalıştım. Divan Bar’da o akşam olanlardan sonra, ürün ya da hizmet üretiminde standartların işin olmazsa olmaz boyutunu oluşturduğunu, bununla birlikte ilişki yönetiminde ise bir o kadar yanlış sonuçlara vesile olabileceğini öğrenmeye başlamıştım.</p>
</body>
</html>
