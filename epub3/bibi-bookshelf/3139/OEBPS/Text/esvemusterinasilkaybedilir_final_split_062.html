<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_56">İki...</h2>

  <p class="normal2">Aradan bir yıl geçmişti. Bern Üniversitesi’ne girmeyi başarmıştım. Ne okuyordum? Kimya… Hep düşünmüşümdür; o dramatik sınavdan sonra Bern’de ne okumak isteyeceğim konusunda babam tarafından tamamen serbest bırakılmış olmama rağmen neden gidip ille de kimyayı seçmiştim acaba?</p>

  <p class="normal2">Bugün dahi gerçek gerekçesini bilmem. Ağabeyim aynı üniversitede İktisat-Sosyoloji okuyordu. Bana da çok ısrar etmişti, “Sen de gel bu fakülteye,” diye… Hayatım ne kadar kolaylaşırdı aslında. Hem onun açtığı yoldan gidecektim hem de tanıdığı hocalarla benim de zaten sohbetlerim başlamıştı…</p>

  <p class="normal2">Hayır… Ben inat etmiştim: “Kimya okuyacağım. Yanında da fizik ve matematik.” Fizik tamamdı da, ilaveten bir de matematik dersleri alanlara fakülte tarihinde rastlanmamıştı. Çok basit bir nedeni vardı. Kimya-biyokimya okuyacakların mineraloji-kristallografi alacakları varsayılmış, ders programları ona göre hazırlanmıştı. Bunun dışına çıkmak teorik olarak mümkündü; ancak dersler öyle bir çorba olup çakışıyordu ki, devamsızlıktan çakmamanız mümkün değildi.</p>

  <p class="normal2">İlk defa o zaman kafama dank etmişti: Kâğıt üzerindeki özgürlükler, kâğıt üzerinde kalmaya mahkûmdur… Onlara inanıp da yol alanlar, bir yerlerde mutlaka yollarını kaybederler…</p>

  <p class="normal2">Notlarım ilk sömestrlerde bir hayli yüksekti. Başvurdum, burs kazandım. Aylık 600 İsviçre Frangı. Belli bir yaşam standardı tutturmam için çalışmam gerekiyordu. Bugün gibi hatırlarım, yıllarca Alhambra Sineması’nda yer göstericiliği, Esso benzincisinde ‘garajistlik’ (tamirci çıraklığının kibarcası), jeolojik araştırmalar yapan firmada şoförlük ve teknik elemanlık, bir plastik torba işletmesinde lojistik hizmet (nakliyeciliğin kibarcası), Wander fabrikasında işçilik ve nihayet poliste tercümanlık…</p>

  <p class="normal2">Çeşitli ekonomik ve sosyal düzeydeki bu işler, benim dünya duruşumda herhangi bir ciddi değişikliğe neden olamamıştı. Kendime duyduğum aşırı güvenden ve kendimi kaptırdığım megalomaniden en ufak bir eksilme söz konusu değildi…</p>

  <p class="normal2">Hâlâ her konuda, -rahmetli Uğur Mumcu’nun dediği gibi- “bilgi sahibi olmadan fikir sahibi”ydim ve herkesin çok büyük çabalar harcayarak büyük emeklerle ya da maddi manevi bedel ödeyerek elde edebileceği ‘kıymetlere’ ulaşmak benim için işten bile değildi…</p>

  <p class="normal2">Bütün hataların, hayatı ciddiye almamanın, hormonlu özgüven yüklü megalomanik duruşun, tüm zaafların bedellerini, faturalarını zaman içinde birer birer ödemem gerekeceğini ileride anlayacaktım. O dönemde yaşadıklarımın ‘öncü sarsıntılar’ olduğunu bilmem olası değildi.</p>

  <p class="normal2">O zamanlar ‘sosyal şımarıklık’ hakkında en küçük bir bilgim yoktu ve tabii ki içinden geçmekte olduğum ‘hali’, durup şöyle bir ‘okuyacak’ herhangi bir birikime de sahip değildim. İşin acı tarafı, gerekli bilgi ve birikime dibine kadar sahip olduğumu sanıyordum…</p>

  <p class="ortayazi">***</p>

  <p class="normal2">O sırada Bern’de iyi Almanca bilen pek fazla kişi yoktu. Bizimki de fena sayılmazdı doğrusu… O nedenle Bern trafik polisinin, ehliyet sınav kâğıtlarını Türkçeye tercüme ettirmek istediklerinde gelip beni bulmaları, kelimenin tam anlamıyla ‘hasbelkader’ bir durumdu…</p>

  <p class="normal2">Öte yandan işin parası çok iyiydi. Hemen kabul ettim. Günlerce ve haftalarca uğraştım. Tercüme kokmayan, günlük hayattan kopuk olmayan bir Türkçe ile bu işi kotarabildiğimi sanıyorum…</p>

  <p class="normal2">Bu arada benim de Türk ehliyetimin geçerliliği bitmişti. Sınava girip bir İsviçre ehliyeti almam gerekiyordu… Onca yıldır araba kullanıyordum. Direksiyon sınavı çantada keklikti. Yazılı sınava ise girmeme gerek kalmadan ehliyeti vermeliydiler. Her şey benim elimden geçmişti zaten. Tüm soruları ve yanıtlarını biliyordum…</p>

  <p class="normal2">Milletin harıl harıl çalıştığı kitabın yüzüne dahi bakmadan sınavın yolunu tuttum. 30 dakika olan sınav süresinin tamamını kullanmadan kâğıdı 6-7 dakika içinde doldurup çıktım…</p>

  <p class="normal2">Havam yerindeydi…</p>

  <p class="normal2">Ertesi gün tercüme çalışmaları için büroya gittiğimde beni tanıyanların ağzını bıçak açmıyordu. Hepsi bir şekilde bakışlarını benden kaçırıyordu. Bir şeylerin ters gittiği belliydi. Şefim kalktı, yanıma geldi. Elinde benim kâğıt… Hiç yapılmayacak şeyi yaptı, sınav kâğıdını masamın üstüne bıraktı; herhangi bir şey söylemeden döndü gitti…</p>

  <p class="normal2">Toplam 4 sayfa A4… Yanlış hatırlamıyorsam hepsi 4’er puan değerinde, fotoğraf veya grafik anlatım eşliğinde 25 soru sayfalara yayılmıştı. Sınavı geçmek için en az 70 almanız gerekiyordu. Benim kâğıdı hemen çevirip ilk sayfasının sağ üst köşesine baktım: 40(!)…</p>

  <p class="normal2">Olacak iş değildi. Çakmıştım…</p>

  <p class="normal2">Yüzüm ne hal almışsa, önüne gelen beni teselli etmeye çalıştı. Hırs basmıştı beni… Hemen ikinci sınav için başvurdum. Kim duyduysa dalgasını geçiyordu. “Hem aslında soruları bil, hem aynı sorulardan sınava girip çak!...” Olacak iş değildi…</p>

  <p class="normal2">İkinci sınav birinciden daha da vahim bir şekilde sonuçlandı: 35(!)…</p>

  <p class="normal2">Büroda kimselerin yüzüne bakamıyordum. Dışarıda da kimse konuyu açmasın diye ciddi çaba harcıyordum… Yazılı sınava, 40’ın, 35’in üstüne iki defa daha girip yine çakmıştım…</p>

  <p class="normal2">Sonunda şef masama geldi ve o Hollywood cümlesini kurdu: “Herr Saydam, sizinle konuşmamız gereken bir konu var!”</p>

  <p class="normal2">Hollywood’da bu cümle edildi mi, arkasından hayırlı bir şey gelmezdi.</p>

  <p class="normal2">“Buyurun,” dedim.</p>

  <p class="normal2">“Herr Saydam, bizim büronun tüm trafik şubesinde itibar kaybetmesi bir yana, eğer bir kez daha çakarsanız, sizin bir psikiyatra sevk edilmenizi istemek zorunda kalacağız. Bu kadar basit bir sınavda 5 kere çakan birinin ruhsal sorunu olacağı düşünülmüş olmalı, böyle bir kural konmuş. Lütfen ciddiye alın şu sınavı…”</p>

  <p class="normal2">Ancak o zaman o küçücük kitabı alıp okumaya başladım. Tam dört saat sürdü. Ertesi gün tekrar girdim sınava ve 95 alıp geçtim.</p>
</body>
</html>
