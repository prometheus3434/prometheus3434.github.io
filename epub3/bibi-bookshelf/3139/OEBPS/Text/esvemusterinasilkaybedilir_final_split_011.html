<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_19">Uzun veya kısa vadeli evlilikler</h2>

  <p class="normal2">Özel müşteri, tüm özellikleriyle hem tüketiciden hem de müşteriden tamamen ayrılır; bu nedenle tüm ilişki ve iletişim biçimleri ile yöntemleri de farklıdır. Bu biçim ve yöntemlerin zaman zaman karıştırılması büyük felaketlere neden olabilir.</p>

  <p class="normal2">Eşinize durduk yerde bir gecelik ilişkiymiş ya da uzunca süreli bir sevgiliyle berabermiş gibi davranın bakın ne oluyor! Ya da diğer ilişkiler içindeyken karşınızdakine eşinizmiş gibi davranın...</p>

  <p class="normal2">Hatlar birbirine karıştı mı mutlaka bir kayıp çıkar ortaya... Ya karşınızdakini toptan kaybedersiniz ya da ilişkide bir daha yerine konamayacak kayma ve boşluklar oluşuverir. ‘Eksen kayması’ dedikleri burada tamamen geçerlidir.</p>

  <p class="normal2">Biraz daha açmaya çalışalım.</p>

  <p class="normal2"><span class="normal3">Bir:</span> ‘Tüketicinin’ adını bilmezdik. ‘Müşterinin’ kendisini şahsen tanımasak da adını bilmeli, hatta bilgilerimizi biraz daha artırmanın yollarını aramalıydık. ‘Özel müşteri’de ise karşımızdakinin neredeyse her şeyini bilmek durumundayız. Eşinizle ilişkinizde unuttuğunuz her veri size nasıl agresyon olarak geri dönebiliyorsa, özel müşterisini hatırlamayan bir reklamcı, doktor, mimar, otel yöneticisi, kendisinden yıllık büyük alışverişler yapmakta olan bir markanın yöneticisini görmezden gelen bir satış sorumlusu ciddi hasara neden olabilir. Yani özel müşterinin adını bilmek, onunla ilgili özel bilgilere sahip olmak da yetmez. İleride göreceğimiz gibi başka meziyetler de geliştirmemiz gerekir.</p>

  <p class="normal2"><span class="normal3">İki:</span> Özel müşteride yeniden satın alma diye bir sorun olamaz. Çünkü özel müşteri başka yerden alışveriş yapmaz. Yapmamalıdır. İş planı ya da bütçe yaparken, özel müşterilerden gelecek gelirlerle ilgili yanılan üst düzey yöneticiyi bir gün bile görevde tutmamak gerekir. Çünkü yönetici pozisyonundaki kişinin bütün özel müşterileri avucunun içi gibi bilmesi şarttır. “Şu kadar özel müşteriyi kaybedeceğim” gibi bir maddeyi iş planına ve bütçesine koyan bir yönetici olabilir mi? Ya da bizi terk etmeye namzet olduğunu davranışlarıyla sergileyen -ki özel müşteri niyetini şu ya da bu şekilde mutlaka belli eder- bir özel müşterinin bu davranışlarını ‘okuyamayan’ bir yönetici?... Eşin bizden başkasına göz ucuyla dahi bakması, nasıl minik bir alarm olarak ele alınmalıysa, örneğin bizim özel müşterimizin bir başka marka araçla test sürüşüne çıkmasına dahi tahammül göstermememiz gerekir. Böyle bir durumun oluşmasını engelleyecek yöntemleri zamanında devreye alabilmek için, bu tür eğilimleri saptayacak bir erken uyarı sistemini geliştirmeliyiz.</p>

  <p class="normal2"><span class="normal3">Üç:</span> Sadakat konusu da tüketici ve müşteride söz konusu olduğundan çok farklıdır. Hatırlayacak olursak, tüketicide marka sadakatinden söz edemeyeceğimizi, müşteride ise marka sadakatinin çok önemli olduğunu ifade etmiştik. İletişim yatırımlarının da bu doğrultuda yapılmasının ne kadar önemli olduğunun altını çizmiştik.</p>

  <p class="normal2">Peki, özel müşteride bu konuda ne fark var? Yanıt çok basit: Özel müşterinin ürün ya da hizmet markasına sadık olması ‘fabrika çıkışı’ <span class="normal4">(default)</span> bir durumdur. Özel müşteri, ürün veya hizmet markasının ötesinde kuruma da sadıktır. Şimdi Migros örneğine dönelim: Her tüketicinin Money Kart sahibi olmayacağını, hatta bunun hedeflenmemesi gerektiğini belirtmiştik. Müşteride ise Money Kart sahipleriyle yürütülecek derinlikli bir CRM çalışmasının işin aslını oluşturması gerektiğini vurgulamıştık. Migros’un özel müşterisi olarak örneğin, Migros’tan yıllık büyük alışverişler yapan kurumsal bir müşteriyi ele alalım. Bu anlaşma ürün sadakati üzerine kurulamaz. Belirleyici olan, ürünlerin kalite, fiyat, çeşit vs. özelliklerinden çok daha fazla, o kurumun yönetimi ile Migros’un yönetimi arasındaki ilişki biçimi ve derinliğidir.</p>

  <p class="normal2">Özel müşteriyi diğer ilk ikisinden ayıran bir başka özellik de işin ‘elçilik’ boyutudur. ‘Elçilik’, dilimize pek çok pazarlama iletişimi kavramında olduğu gibi İngilizceden tercüme yoluyla girmiştir. Orijinali, <span class="normal4">Advocacy</span>’dir. Yani aslında ‘elçilik’ değil, ‘avukatlık’… Büyük olasılıkla ‘avukatlık’ bir nebze olsun itici bir anlamı da beraberinde getirdiği için (Sen şunun ya da bunun avukatı mısın?) olsa gerek, ‘elçilik’ tercih edilmiştir. En yalın tanımıyla ‘elçilik’, bir kişinin bizim ürün, hizmet, fikir ve/veya markamız hakkında ‘fikri sorulmadan’ (durduk yerde, kendiliğinden) olumlu görüş ve tavsiyede bulunmasıdır.</p>

  <p class="normal2">Bu tür tavsiye en kıymetlisidir; fikri sorulduğu zaman tavsiyede bulunan kesim daha çok ‘müşterilerdir’. Sadık bile olabilirler. Ancak fikir sorulduktan sonra bildirilen olumlu görüş, hiçbir zaman kendiliğinden getirilen tavsiyenin etkisini yaratamaz.</p>

  <p class="normal2">Rekabetçi avantaj sağlamak isteyen kuruluşların tartışmasız en önemli iş hedeflerinden biri ‘özel müşteriler’in tamamını elçiler haline getirmek olmalıdır. Elçiler hem en ekonomik hem de en etkili pazarlama iletişimi kanallarıdır. Kulaktan kulağa <span class="normal4">(Word of Mouth - WOM)</span> pazarlamanın birincil aktörleri işte bu elçilerdir.</p>

  <p class="normal2">Mükemmel bir örnekle konuya biraz daha açıklık getirmeye çalışalım: Bizim arkadaşlar bir konkura hazırlanıyorlar. Hizmet vermeye talip olduğumuz şirket kelimenin tam anlamıyla kılı kırk yarıyor. Çok profesyonel ve ayrıntılı bir şekilde hazırlanmış, işi hem kolaylaştıran hem de zorlaştıran bir ‘brief’leri var.</p>

  <p class="normal2">Birinci sunuma gidiliyor; elemeyi geçince ikinci sunum (en tehlikelisi, ilk sunuma katılmamış üst düzey yöneticilerin ikinci sunumda yerlerini almasıdır) ve sonrasında üçüncü görüşme…</p>

  <p class="normal2">Bu arada bu tür konkurlarda referans kontrolünün mutlaka yapılması gerektiğini belirtelim. Süreç, nitelikli bütün ‘iş kitaplarında’ vazedildiği gibi olmalı. Referans kontrolü tabii ki bizimkilerin hizmet verdiği kurum ve kuruluşlardan yapılmış. Bir telefon da British American Tobacco’dan (BAT) Mehmet Koryürek’e geliyor…</p>

  <p class="normal2">Aralarında hayli ilginç bir konuşma geçiyor. Giriş muhabbetinden sonra bizim için en kritik bölüm aşağı yukarı şöyle:</p>

  <p class="normal2">- Nasıl bilirsiniz Bersay’ı?</p>

  <p class="normal2">- İzin verirseniz ben size bir-iki soru sorayım.</p>

  <p class="normal2">- Buyurun.</p>

  <p class="normal2">- Tekel’in sigara bölümünü, özelleştirmede kimin devraldığını biliyor musunuz?</p>

  <p class="normal2">- Evet. Siz aldınız.</p>

  <p class="normal2">- BAT’nin Türkiye tütün sektöründeki konumu hakkında bir fikriniz var mı?</p>

  <p class="normal2">- Evet, ikinci konuma yükseldiniz.</p>

  <p class="normal2">- Tekel işçileri konusunda bir bilginiz var mı?</p>

  <p class="normal2">- Evet, işçiler özelleştirme kapsamında olmadığı için aslen devletin sorumluluğu altında.</p>

  <p class="normal2">- Peki, sigara konusunda yasadışı ticaret ve kaçakçılık gibi konularla ilgili BAT'nin görüşlerinden haberdar mısınız?</p>

  <p class="normal2">- Evet, özetle haberdarım.</p>

  <p class="normal2">- BAT’nin tıpkı rakipleri gibi iletişim alanında son derece kısıtlı olduğunu ve hiç reklam yapamadığını herhalde biliyorsunuzdur.</p>

  <p class="normal2">- Evet, tabii ki biliyorum.</p>

  <p class="normal2">- İşte neredeyse bütün iletişim kanalları büyük ölçüde tıkalı olmasına rağmen sizin yukarıdaki bilgileri edinmenizi sağlamışsak, bunda Bersay’ın rolü büyüktür. 2,5 yıldır çalışıyoruz onlarla. Son derece memnunuz. Kimse Mehmet Bey’den bu kadar ayrıntılı bilgi istememişti. Bundan daha etkili ‘elçilik’ olabilir miydi?</p>

  <p class="normal2"><span class="normal3">Dört:</span> Tüketici meselesinde Kotler’in 3 P’sinin devrede olacağını belirtmiş, müşteride ise 4’üncü P’nin, yani Promosyon’un farklılık alanı olarak devreye girdiğini ifade etmiştik. Özel müşteride ise en önemli temel farklılık, pazarlama karmasının 5’inci P’sinde ortaya çıkar: People; yani insan unsurunda. İnsan unsuru, özel müşteride <span class="normal4">(Client)</span>, tanımlanmış, ölçümlenmiş, kayda geçmiş, üzerine saatlerce eğitim alınmış süreçlerden çok daha belirleyici bir faktördür. Tekrar altını çizelim: Süreçlerin düzgün yönetilmesi, şirketin gelecek tasarımı doğrultusunda rekabetçi, gelişmiş, kendisini sürekli yenileyebilen bir konumlama ile kârlı bir çizgi izlemesi, günümüzde büyük bir meziyet değildir. Ev ödevlerini düzgün yapan her şirketin bu ve benzer hedeflere koşması, işin doğası gereğidir. Gerçek rekabet ve farklılaşma ise işte o 5’inci P’de, yani özel müşteriye kendisini özel hissettirecek bir ‘özel müşteri ilişkileri’ yaklaşımını hayata geçirecek insan unsurunda yaşanır.</p>

  <p class="normal2"><span class="normal3">Beş:</span> Özel müşteri iletişiminde odak nokta, kanallar (medya, kitle iletişim araçları vs.) üzerinden yapılan klasik iletişimden çok, yüz yüze görüşmeye, analog temasa dayalı, tam da James Grunig’in tanımladığı türden ‘çift yönlü ve simetrik’ ve klasik ilişki yönetimine daha çok ağırlık veren bir iletişim biçimidir.</p>

  <p class="ortayazi">***</p>

  <p class="normal2">Yukarıda da sözünü ettiğimiz gibi bu kitabın çerçevesi içinde biz tüketici ve müşteriden çok, ‘özel müşteri ilişkileri yönetimi’ meselesini ele alacağız.</p>

  <p class="normal2">Peki, neden “Eş ve Müşteri Nasıl Kazanılır?” diye sormuyoruz da, “Eş ve Müşteri Nasıl Kaybedilir?” diye soruyoruz?</p>

  <p class="normal2">Hemen açıklayayım:</p>

  <p class="normal2">Herhalde en iyi bildiğim ve en tecrübeli olduğum iki konu bunlar da onun için... Bu bir.</p>

  <p class="normal2">İkincisi, iletişimin <span class="normal4">in vitro</span> (laboratuvar ortamında, masa başında) öğrenilebilen bir bilim alanı olmayışıyla ilgili.</p>

  <p class="normal2">İletişim bilgisi <span class="normal4">in vivo</span> uygulama süreçlerinde pekiştirilir, tecrübe imbiğinden geçtikten sonra geçerlilik kazanır.</p>

  <p class="normal2">İnsan daha çok pratikteki hatalardan öğreniyor, başarılardan değil. Hatalar zenginlik katıyor insana. Sezen Aksu’nun o dizeleri geliyor hemen aklımıza:</p>

  <p class="normal5">&nbsp;</p>

  <p class="normal5">Ben bu yüzden hiç kimseden gidemem gitmem.</p>

  <p class="normal5">Unutamam acı tatlı ne varsa hazinemdir.</p>

  <p class="normal5">Acının insana kattığı değeri bilirim küsemem.</p>

  <p class="normal5">Acıdan geçmeyen şarkılar biraz eksiktir…</p>

  <p class="normal5">&nbsp;</p>

  <p class="normal2">İlimin ayrılmaz parçası, ezeli ve ebedi tamamlayıcısı ‘irfan’ı geliştiren tek unsur o ‘acıdır’ işte; yenilgilerin, hataların, başarısızlıkların getirdiği acı. Tecrübe ise ancak bu ‘acılı’ süreç ‘okunduğu’ ve gereken ‘bedel ödendiği’ zaman oluşur. İnsan ancak o zaman spiral formunda yukarıya doğru diyalektiğin yasaları doğrultusunda evrilir. Yoksa aynı hataları tekrarlar; sürekli hatayı kendi dışında arar, ‘fasit daire’ içinde debelenir durur, ‘irfan’ı gelişmeyeceği için ilim alanında da yaya kalır.</p>

  <p class="normal2">Yani insanın hatalarına ve dolayısıyla kendisine getirdiği negasyondan (reddiye, inkâr) irfan doğar, onun sayesinde tecrübe ve gelişim oluşur; bu ise ilimin emrinde onun gelişimine hizmet eder.</p>

  <p class="normal2">Soruyu, “Eş ve müşteri nasıl kazanılır?” diye değil de, “Eş ve müşteri nasıl kaybedilir?” diye sormuş olmamızın ikinci nedeninin de bu olduğunu söyleyebiliriz.</p>

  <p class="normal2">Gelelim üçüncü nedene…</p>

  <p class="normal2">Üçüncü neden, biraz ‘ikna’ süreciyle ilgili. İnsanlar hiçbir şey okumuyor sanki. Edebiyat dışı kitapları kastediyorum. Bakın <span class="normal4">Der Spiegel</span> dergisine ya da en çok satan kitaplar listeleri veren herhangi bir dergiye… Göreceksiniz, oralarda listeler ikiye ayrılmıştır: ‘Edebiyat dışı/Edebiyat’ gibi… Oradaki adlarıyla <span class="normal4">Fiction- Nonfiction, Belletristik-Sachbücher</span> vb…</p>

  <p class="normal2">Siz Türkiye’de kaç tane ‘Edebiyat dışı’ kategorisinde <span class="normal4">bestseller</span> (en çok satan) kitap duydunuz?...</p>

  <p class="normal2">Stres yaratan durumlar listesinde etki bakımından en üst sırada çocuk kaybı, onun hemen ardından da iş ve eş kaybı gelir… Kayıpları söz konusu olduğunda insanların üzerinde bu kadar olumsuz etki yaratan iki ‘sahipliğin’ iç dinamiklerinin ve yönetilme ‘yasalarının’ birbirlerine benzerlikleri şaşırtıcıydı ve bir arada ele alınmaları halinde her ikisini de anlamak daha da kolaylaşacaktı.</p>

  <p class="normal2">Bizim ‘şarkı eksik olmayacaktı’ yani…</p>

  <p class="normal2">Geriye dönüp baktığım zaman bazen inanasım gelmiyor... Devlet huzurunda üç resmî evlilik; Tanrı huzurunda, özellikle İsviçre’deki bitmek tükenmek bilmeyen dokuz yıllık öğrencilik dönemimde, birçok beraberlik ve ayrılık... Sonra iş hayatı... Yıllarca tüketici dergilerinin yayın sorumluluğu... 1990’dan sonra özel müşteri ilişkileri yönetimine dayalı iletişim danışmanlığı işinde pek çok kazanımların yanı sıra engellenemeyen müşteri kayıpları... Aslında büyüdüğümüzü düşünüyorduk o zamanlar. Ama nasıl bir büyüme? 1999 yılına kadar yılda ortalama 20-25 müşteri kaybı ama 26-27 yeni müşteriyle anlaşma... Sözümona artıdaydık ama ne verimsiz bir artıydı o...</p>

  <p class="normal2">Ve nihayet 1997’den başlayarak alınan bazı kararlar doğrultusunda özel müşteri kaybının sıfırlara doğru gerilemesi ve deli gönlün artık sakinleşmesi... Edinilen bir dolu tecrübe... Uluslararası hizmet standartlarına uymayı kabulümüz... Uluslararası İletişim Danışmanları Birliği <span class="normal4">(ICCO - International Communications Consultancy Organizations)</span> standartlarına göre üç yılda bir uluslararası hakemlerce denetlenmemiz... Birleşmiş Milletler Örgütü’nün <span class="ortaitalik">Global Compact</span>’ını (Küresel İlkeler Sözleşmesi) imzalayan ilk şirketler arasında yer almamız... İnsan Kaynakları anlayışından, İnsan Kıymetleri anlayışına geçme kararımız... Bersay İletişim Enstitüsü’nün kuruluşu… Finans hariç tüm süreçlerden sorumlu olacak COO pozisyonunda bir arkadaşımızı işe başlatıp, Bersay’ı bir bilgi ve deneyim şirketi haline getirme çabalarına yön vermemiz ve nihayet ileride sıklıkla sözünü edeceğimiz ‘özel müşteri ilişkileri’ için geliştirdiğimiz yeni yaklaşımları benimseme kararımız…</p>

  <p class="normal2">Ketchum Pleon’un <span class="normal4">exclusive partner</span>’ıydık. Dünyanın bu en büyük hakla ilişkiler ağıyla bilgi ve deneyim alışverişi içindeydik. Ancak kendi ülkemizde kendimizi kıyaslayacağımız, örnek alacağımız, sektör içi ve dışı <span class="normal4">benchmark</span> olarak kabul edeceğimiz, ona benzemeye, onunla aramızdaki mesafeyi kapatmaya çalışacağımız kuruluşların sayısının hayli az olmasını hep bir eksiklik olarak yaşadık. Kadrolarımızın zaman zaman rehavete düşmesinin nedenlerinden biri de bu durum olmalıydı.</p>

  <p class="normal2">Çare yoktu. Kendi göbeğimizi kendimiz kesecektik. Nitekim hata yaparak, ilim ve irfan adına ‘zenginleşerek’ yol almaya çalıştık.</p>

  <p class="normal2">Çevremizdeki pek çok eş dostun görüşü, yirmi yıllık pratik içinde edindiğimiz tecrübeleri bizden sonraki kuşaklara aktarmamızın boynumuzun borcu olduğu yönünde birleşiyordu.</p>

  <p class="normal2">Öte yandan bu kitabın kaleme alınmasında, 2002 yılından başlayarak ‘özel müşteri yönetimi’ konusunda verdiğim yılda ortalama 10-15 konferanstaki dinleyicilerin sürekli ısrarı belirleyici oldu: “Bu anlattıklarınızı, özellikle de tecrübelerinizi, anılarınızı kitap yapsanıza!..”</p>

  <p class="normal2">Bu arada Ogilvy’nin Türkiye Ülke Başkanı sevgili Aytül Özkan’la konuya ilişkin yaptığımız uzun soluklu sohbetlerin de bizi yüreklendirdiğini belirtmeden geçemem. İyi niyetli ‘potlar’ konusunda benim elime su dökemese de, bu alandaki deneyimi küçümsenecek gibi değildi. Ayrıca Aytül, kitabın adını paylaştığım ilk kişilerdendi.</p>

  <p class="normal2">Adı ‘Eş ve Müşteri Nasıl Kaybedilir?’ olsun mu, diye bir an bile tereddüt etmedim. Çünkü konferanslarda dinleyicilerin hepsini etkiliyordu bu başlık. Meğer herkes bu iki konuda ne kadar da tecrübeliymiş!...</p>

  <p class="normal2">Bana, onların ve benim bildiğimizi, deneyimlerimizi, bu alandaki duygu ve düşüncelerimizi derleyip toparlamak ve yeniden sunmak kalıyordu. Bu kitapta da yaptığım, zaten bundan başka bir şey değildi.</p>

  <p class="normal2">Kitabın adında ifadesini bulan konuyu, 10 soruda irdeleyecektim. İflah olmazmış gibi görünen hata ve gaf yapma kapasitem ve iyilik taşlarıyla döşeli cehennem yollarındaki uzun soluklu gezintilerimle ortaya çıkan 10 mozaik parçasını birleştirmeyi başarabilirsem, hiç de ekonomik ve beşeri olmayan, tersine çok masraflı kayıplardan kurtulmanın sihirli formülünü sunmuş olacaktım…</p>

  <p class="normal2">Niyet buydu…</p>

  <p class="normal2">Hayat bana her zaman hakikat ile gerçekliğin, planlanan ile gerçekleşenin, niyet edilen ile fiilen elde edilenin arasında daima bir ‘mesafe’ olduğunu gösterdi. Hedef, ‘mesafeyi’ kapatmaktı. O mesafeyi kapatmayı ne kadar başarabildiğimizi 10 soruyu yanıtlayıp kitabın son sayfasına geldiğimizde anlayacağız…</p>
</body>
</html>
