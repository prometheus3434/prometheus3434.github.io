<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_28">İlk buluşmaya hazırlık”</h2>

  <p class="normal2">Neredeyse hiç konuşmayarak, sadece bakışarak geçen iki yaz tatilinden sonra, nihayet yalnız kalabileceğimiz bir ortam yaratılmıştı. Tabii ki kız arkadaşım tarafından. Nerede bende o ‘ilişki yönetimi’ becerisi!...</p>

  <p class="normal2">Aylardan nisan. Son günleri… Pikniğe gideceklerini söyledi. İstersem ben de gelebilirmişim.</p>

  <p class="normal2">İstemek mi!... Heyecandan nefes alamıyorum. Ne zaman, nerede buluşulacağını sormadan, “Tamam geliyorum!” deyip kapatmışım telefonu. Neyse kızcağız tekrar aradı da not alabildim. Aklımda tutmam mümkün mü?... Alt tarafı Haydarpaşa’da şu gün şu saatte kalkan trene bineceklerdi. Ben de ailesinin kendisini Haydarpaşa’ya kadar götürmesi ihtimaline karşı, ‘güvenlik’ nedeniyle aynı trene Söğütlüçeşme’den binecektim. Hepsi o. Ama gel de odaklan!...</p>

  <p class="normal2">Pendik’ten sonra bir yerlerde inilecekti trenden (bakın, hâlâ nerede indiğimizi hatırlamıyorum) ve Eşek Adası’na gidilecekti. Sadece iki çift olacaktık. Yani yalnız kalabilme olasılığı büyüktü…</p>

  <p class="normal2">Adının ‘eşekliğine’ bakmayın; o zamanlar üstünde sadece yeşillik ve ağaçlardan başka bir şey bulunmayan, Van Gogh tablolarından fırlamış gibi Marmara’yı kucaklayan pitoresk bir kara parçası… Denizin durumuna göre kâh ada oluyor kayıkla ulaşılıyor; kâh karadan yürüyerek geçilebiliyor… Bugün oraların ne hale geldiğini ne siz sorun ne de ben söyleyeyim… Bırakın aklımızda o ‘cennetimsi’, naif güzellik kalsın…</p>

  <p class="normal2">Telefon gelir gelmez Cengiz’i, Erol’u ve Ahmet’i aradım. İki mesajım vardı onlara. Bir: O tatil günü planlanmış olan çalışmalara katılamayacaktım. İki: Benim bu ilk ‘ciddi’ buluşmamın ‘senaryosu’ üzerine çalışmalıydık.</p>

  <p class="normal2">Daha birkaç gün vardı. Olayı derinlemesine gözden geçirmek, stratejik ve taktik kurguyu gerçekleştirmek üzere arka bahçenin sağ tarafındaki, ‘Bosphorus’ adını koyduğumuz, sonradan üzerine mezunlar cemiyeti ve vakfın sosyal tesislerinin uzantısı olan bir binanın yerleştirildiği, küçük, ağaçlıklı bahçede sık sık bir araya geldik.</p>

  <p class="normal2">Orası bizim ‘tefekküre’ daldığımız, iç sesimizi dinleme fırsatı bulduğumuz yerdi. Zaten geniş gövdeli ağaçlar, koşup oynamaya, tepinmeye müsait bir alan bırakmıyordu. Demir parmaklıkların hemen önünde iki tane bank vardı ve manzara müthişti. Bütün haşmetiyle Boğaz’ın Marmara girişi ve görülebildiği kadar derinliği…</p>

  <p class="normal2">Bizden küçük sınıflar bu bahçeye pek giremezlerdi. Almanca eğitimin başladığı dönemin ilk sınıfıydık. Bu da bize okuldan mezun olana kadar yıllarca ağabeylik (zaman zaman da feodal anlamda efelik) yapma fırsatı vermişti. Bizden sonraki sınıflar ise her ne kadar küçüklere ağabeylik yapsalar da, üstlerinde kimselerin olmayacağı günlerin ‘saltanatı’nı ancak bir yıl sürdürebileceklerdi. En şanslı yılımızdı! Ardımızdan gelenler vardı ama bizden öncesi yoktu!</p>

  <p class="normal2">Kısa ders araları hariç, her fırsatta kendimizi Bosphorus’a attık. Sorun bir hayli karmaşıktı. Kızla iki yıldır tanışıyorduk, ancak hiç baş başa kalmamıştık ve ben ona ne ilan-ı aşk edebilmiştim, ne selam dışında elini tutabilmiş, ne de elimi omzuna falan koyabilmiş ya da herhangi bir fizikî yakınlık adına o dönem için cesur sayılabilecek bir adım atmayı başarabilmiştim.</p>

  <p class="normal2">Reddedilme olasılığı yüzde bir olsa biz geri dururduk o zamanlar böyle şeylerden. Müşteri, eş, sevgiliyle ilişkilerin yönetilmesinde ‘kibirin tamamının, gururun ise fazlasının ahmaklık olduğunu’ yıllar sonra öğrenecektim.</p>

  <p class="normal2">İş hedefimiz çok netti aslında: Ona kendisini sevdiğimi söyleyecektim. Ama nasıl? Her zaman olduğu gibi “Ne” sorusunun yanıtını bulmak, “Nasıl”ın yanıtını bulmaktan çok daha kolaydı. Önce elini mi tutmalıydım? Bir elini mi tutmalıydım, yoksa ikisini birden mi? Gözlerinin içine bakmalı mıydım? Yoksa piknik yaptığımız yerde uzanıyor olmalıydık da, ben bu cümleyi gökyüzüne bakarak mı ‘terennüm’ etmeliydim?</p>

  <p class="normal2">Bir de içerik meselesi vardı tabii. O kadar çoktu ki, söylenebilecek cümle… “Seni seviyorum”, “Sana âşığım”dan tutun da “Senden başka bir şey düşünemiyorum”, “Hayatımın anlamı haline geldin”e kadar istemediğiniz kadar seçenek…</p>

  <p class="normal2">“Çok seçenek özgürlük değildir” cümlesini henüz keşfetmemiş olsam da, ilk kez arka bahçedeki o çalışmada hissetmeye başlamıştım sanki... Tabii ki, seçenekleri azaltma taktiklerini de henüz geliştirmemiştim. Daha iyi, iyinin her zamanki gibi en büyük düşmanıydı.</p>

  <p class="normal2">Bu ‘olayı’ abarttığımı düşünen genç arkadaşlarımı çok iyi anlıyorum. Yine de onlara bu bölümü, yaşamın başka alanlarında karşılaşabilecekleri ‘durumlar’ için kendilerine ders çıkarmak adına, sonuna kadar okumalarını, çok isterlerse de aile büyüklerine abartıp abartmadığımı sormalarını salık veririm.</p>

  <p class="normal2">Biz o günü kurgulamayı sürdürüyorduk. Şunun şurasında bir şey kalmamıştı. İmdada Türk filmlerinden sahneler yetişiyordu. Boğaz’ın sırtlarındaki tepelerde çiftlerin ‘slow motion’ çekimlerde beyazperdenin sağından solundan koşup birbirlerine sarıldıkları, öpüşmeye falan kalkmadan sadece ‘konuştukları’ sahnelerdeki diyaloglar müthişti.</p>

  <p class="normal2">Peki, ses tonum nasıl olmalıydı?… Bu konuda Erol çok iyiydi tabii. <span class="normal4">İntonasyon</span> konusunda doğal bir yeteneği vardı. Benden de daha yakışıklıydı ayrıca. Fakat ne hikmetse benzer bir beceriksizliği o da kendi ilişkisinde yaşıyordu. Bilmek ve yapmak farklı şeylerdi. Resim hocası ile ressam, müzik hocası ile müzisyen, sanat eğitmeni ile sanatçı arasındaki fark gibi. Ama Allah’ı vardı, Erol biliyordu bu işi… Saatlerce tonlama ‘temrinleri’ yaptık.</p>

  <p class="normal2">Oraya vurgu, hayır buraya vurgu, yok yok şuraya vurgu… Burada es vermelisin! Sonunda es vermelisin. Ahmet daha çok dobralıktan yanaydı: “Tabanca sıkar gibi pat diye söyle kardeşim, ne korkuyorsun!” Ahmet, aynı yaşta olmamıza rağmen hepimizden daha tecrübeliydi. Bir kere Leventliydi. Hiç unutmam, Sümbül Sokak 21’de oturuyorlardı. Annesinin, babasının ve Alman Lisesi’nde okuyan ablasının çok yakınlığını görmüşümdür. Beni ilk kez Çiçek Pasajı’na o götürmüş, rakıyı ilk kez onun sayesinde tatmıştım. Belki de adam gibi bir “rakı içici” olamayışımda, midemin hayli kötü olduğu o ilk gecenin önemli bir payı vardır.</p>

  <p class="normal2">En bıçkınımız Yamuk (başını hafif yana yatırarak yürür, hatta basketbol oynarken bile başı o açıyı korurdu; bu yüzden de kendisine Alfa ya da Yamuk lakabı uygun görülmüştü), kızlarla ilişki konusunda en tecrübelimiz Elef (içimizdeki açık ara en iri arkadaşımızdı) bile getirdiğimiz argümanlar karşısında tartışmaya katılmak zorunda kalıyorlardı…</p>

  <p class="normal2">Sonunda sahneyi tamamladık:</p>

  <p class="normal2">Ellerini iki elimin arasına alacak, gözlerinin içine bakacak, kısa bir es verdikten sonra “Seni seviyorum Nalan!” diyecektim… (Tabii ki adı Nalan değildi; burada öyle kullanıyoruz.)</p>

  <p class="normal2">Yalın bir cümlenin daha etkili olacağı konusunda hemfikir olmuştuk. Hepimizin içi rahattı. Tek günlük tatilden bir gün önce ne giyileceği konusunda son kısa ‘fikir teatisinin’ ardından beni yolcu ettiler. İki yıldan fazla süredir benden sadece laf dinledikleri, hiçbir ‘icraat’ hikâyesi duyamadıkları ilişkimde bir eşik atlamak üzere olduğumu onlar da hissediyordu…</p>
</body>
</html>
