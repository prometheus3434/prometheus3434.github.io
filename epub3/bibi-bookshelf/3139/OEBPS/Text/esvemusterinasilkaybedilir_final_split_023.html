<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_27">“Kalbe dolan o ilk bakış...”</h2>

  <p class="normal2">Herkes gibi ben de ilk aşkımı unutamam… Yedi yıl sürmüştü. Yedi olağanüstü, unutulmaz yıl… Nesiyle unutulmaz? Heyecanıyla tabii ki… İnsanı yaprak gibi titreten heyecan dolu anlarıyla… Yalnız başkalarından farklı olarak benimkisi bir salaklıklar senfonisidir… Her buluşma bir sakarlık öyküsü… Her birlikte bir şeyler yapış, çam değil, koru –hatta bazen orman– deviriş… Sonu tabii ki hüsran, hicran ve yıllar içinde doğruluğuna neredeyse kendimi inandırmak üzere olduğum müthiş tespit: “Senden ne koca olur ne baba!”</p>

  <p class="normal2">Size ilk ‘zirveyi’ anlatayım. Gerisini tahmin edebilirsiniz...</p>

  <p class="normal2">İstanbul Erkek Lisesi’nde lise ikinci sınıf öğrencisiyim. Erol Evgin’le aynı sınıftayım. Erol hemen sağımda oturuyor; başka sırada. Solumda sıra arkadaşım, şimdilerde İktisat Fakültesi’nde öğretim üyesi ‘Elephant/Elef’ Prof. Dr. Cengiz Erdamar. Arkamızda ‘Yamuk’ Ahmet Çulha, ‘Kavanoz’ Ömer Umar, ‘Kopil’ Süleyman Dino. Önümüzde Beyin Cerrahı ‘Damat’ Prof. Dr. Ali Çetin Sarıoğlu. Hemen onun önünde ‘İşlek’ Ümit Zaim (Derimod’un patronu)…</p>

  <p class="normal2">Aslında kadro geniş. Mezun olalı 45 sene geçmiş. Tüm sınıf vefat edenler dışında tam kadro toplanır mı? Toplanır. Sınıf vakıf kurar mı? Kurar. Sarı Siyah 65 Vakfı.</p>

  <p class="normal2">Bizim taraftaki sıraların önüne doğru, ‘Kastam’ Sinan Alp, Eren Holding CFO’su ve İstanbulspor’a çağ atlatan yöneticisi, kendisine bir türlü takma isim yakıştırılmamış olan Saffet Molvalı, ‘Çatlak’ Latif Görece; diğer sıralarda ‘Kadırgalı Kambur Kansız’ Emin, ‘Komünist’ Kemal, ‘Kuş’ Mehmet, ‘At’ Raşit, ‘Beygir’ Bekir, ‘Çene’ Halit, ‘Çingene’ Şeref, kendi adı (nedense) takma adı olan Ayhan Özçora; SPK Başkanlığı, İşletme Fakültesi Dekanlığı yapmış olan (Takma adı tarafımdan sansürlenmiştir) Mehmet Şükrü Tekbaş; başarılı iş adamımız (Derby) Ömer Cansu (Onun da takma adı sansürlü) ve diğerleri…</p>

  <p class="normal2">Bu arkadaşları sıralamamın nedeni, kısaca birazdan anlatacağım olayın (ilk aşkla ilk zirve) perde arkasını ve yaşandığı dönemin atmosferini aktarabilmek…</p>

  <p class="normal2">5 Fen A’dan son sınıfa firesiz geçen (yönetimle anlaşıp kimsenin sınıfta kalmaması için 10 arkadaşın gönüllü olarak kabullenmesiyle bir sonraki yıl Edebiyat şubesinin açılmasını organize ederek) ve 6 Fen A, 6 Edebiyat A olarak lisedeki tüm arkadaşların (toplam 38 kişi) mezun olmasını sağlayan birbirine tutkun bu arkadaş grubu hafta sonlarını da birlikte tasarlardı.</p>

  <p class="normal2">Tabii ki herkes, hep birlikte değil… Küçük küçük gruplar halinde. Biz Erol’la aynı gruptaydık. Babamın lütfedip yolladığı davetiyelerle Kız Enstitüleri’nin çaylarına birlikte giderdik; hem onun da, benim de kız arkadaşlarımız aynı semtte oturuyorlardı. Sınavlara da Yamuk, Elef, Kavanoz’la birlikte onların Moda’daki evlerinde çalışırdık.</p>

  <p class="normal2">Bizim kız arkadaşlarımızla bir araya geldiğimiz ‘platonik’ buluşmalar, sınıfta ekip halinde tasarlanır, senaryolar hazırlanır, yerine göre arkadaşlar imece usulüyle, onun kravatı bunun gömleğiyle donatılırlardı. Yatılı okumanın (bizim dönemde yatılı okumak mecburiydi) bütün avantajını kullanırdık.</p>

  <p class="normal2">O dönemdeki naiflik, çocuksu saflık derecesiyle ilgili belki bir fikir verebilir: Bazı arkadaşlar hafta sonu çaya falan gidecekleri zaman, dans ederken vücutlarındaki olası istem dışı reaksiyonların(!) kız arkadaşlarını rahatsız edebileceği endişesiyle her ihtimale karşı önlem almak için ilginç yöntemler geliştirir, bu önlemlerin kendilerine verebileceği rahatsızlığa ‘nezahet’ adına katlanmaya hazır olurlardı. Bu duygu ve duyarlılığı bugünkü kuşaklara anlatmakta zorlanacağımızı biliyorum. Onun için kitabın bu bölümünden sıkılanlar diğer sayfalara geçebilirler.</p>

  <p class="normal2">Bu satırları daha çok ‘siz’li ‘biz’li Türk Sanat Müziği şarkılarından tat alan arkadaşlarımız anlayacaklar ve bir tür ‘duygudaşlık’ duruşu (empati) sergileyebileceklerdir.</p>
</body>
</html>
