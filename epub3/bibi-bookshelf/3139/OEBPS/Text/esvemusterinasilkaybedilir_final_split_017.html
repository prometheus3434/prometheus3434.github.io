<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_23">Çalışan mı yöneticisini yönetir, yönetici mi çalışanını?</h2>

  <p class="normal2">Böyle de yersiz ve gereksiz bir soru olabilir mi? Olur... İlk akla gelen tabii ki, yöneticinin çalışanı yönetmesi gerektiğidir. İşin doğası odur. Yönetmek kelimesi de yöneticiye, yöneten kişiye ait bir eylem gibi durmaktadır. Yönetilen kişiye değil... Tersi düşünülemez bile. Adı üstünde, yönetici...</p>

  <p class="normal2">Oysa meseleye şöyle de bakabiliriz: Eğer yukarıdaki önermelerde hemfikirsek, yani garson-müşteri, kadın-erkek, satıcı-alıcı örneklerinde birinciler ikincileri yönetmeliyse, burada da çalışanın yöneticisini yönetmesi gerektiği konusunda mutabık kalmalıyız...</p>

  <p class="normal2">Nasıl garsonun kariyeri ve geliri müşterinin iki dudağı arasında ise ve bu yüzden garsonun müşterisini yönetmesi gerektiği tespitini yapıyorsak, aynı şekilde kariyer ve geliri yöneticisinin elinde olan çalışanın da bu ilişkiyi yönetiyor olması gerekmez mi?...</p>

  <p class="normal2">Bu gerekliliğin altını çizen pek çok araştırmacı, konuyu kitap ve makalelerde ele almıştır. Amazon.com’da küçük bir yolculuk yapmak, Google’da <span class="normal4">manage your manager</span> diye aramak, yöneticinin nasıl yönetileceği konusunda akıl veren pek çok kitap ve makaleye rastlamak için yeterli olacaktır. Tatmin olunmazsa, <span class="normal4">Questia</span> türü eşzamanlı elektronik kütüphaneler de ziyaret edilebilir...</p>

  <p class="normal2">Her yönetim pratiğinde olduğu gibi buradaki çalışmanın da planlı programlı olması, hedefe kilitlenilmesi, ilgili iletişim araçlarının önceden belirlenmesi, algılanma hedeflerinin konulması, bunlara nasıl ulaşılacağının saptanması, ulaşılıp ulaşılmadığının kontrol edilmesi; yani ölçümlemenin yapılması ve nihayet zaman planının izlenmesi bir gerekliliktir.</p>

  <p class="normal2">Öte yandan iş hayatındaki ilişki biçimlerinin bütünü bir orkestrayı andırır. Herkesin ne çalacağı, nasıl çalacağı bellidir; kimse içinden geldiği gibi çalamaz, içinden geleni çalamaz. Bireysel çıkışlar ve renkler <span class="normal4">(inovasyon)</span>, ancak eserin ve/veya yönetmenin izin verdiği, yönlendirdiği ölçüde, yani ‘iş hedefi’ doğrultusunda bir anlam taşır.</p>

  <p class="normal2">Orkestra içinde de planlamayı tam olarak yapamayanlar olduğu gibi, farkında olmadan refleks olarak yapanlar ve bu çalışmayı tam bir bilinç içinde yürütenler de vardır. İş hayatında bu sonuncular başarıdan başarıya koşarlar... Çünkü bunlar, bu bölümün başında ifade ettiğimiz gibi, ‘içlerinden geldiği’ gibi davranmazlar, ‘seçilmiş davranış’ sergilerler. ‘İçten pazarlıklı’ olarak da nitelenebilecek bu durum, çalışma hayatının içinde var olan, doğal bir ilişki biçimidir.</p>

  <p class="normal2">Yöneticiyi yönetme konusunda zaman zaman sergilenmesi gündeme gelen ve insanı en aşağılayan davranış biçimi olarak kabul edilen, halk dilinde ‘yağcılık’ da denilen yaklaşımla sıkça karıştırılan, aslında ‘duyarlılık’ veya ‘empati’ sözcüğüyle karşılanabilecek olan seçilmiş davranış tarzı, yöneticisine, zamanına ve mekânına göre son derece yararlı olabilir. Çalışan nezdinde, altı çok çizili olmasa da inceden çekilen ‘yağ’ algısı yaratabilecek bu yaklaşımdan hoşlanmayan yöneticiye ben şahsen rastlamadım...</p>

  <p class="normal2">“Bu sabah poğaça almak için bizim oradaki fırına uğradım. Size de almasam boğazımdan geçmeyecekti...” ya da “Annemin kurabiyeleri meşhurdur. Sizin de tatmanızı istedim”, “Hasta olacaksınız, pencereyi kapatabilir miyim?...”</p>

  <p class="normal2">Bunun gibi yüzlerce örnek sayabiliriz. Bunlardan hoşlanmayacak, bırakın yöneticiyi, ‘insan’ olabilir mi?...</p>
</body>
</html>
