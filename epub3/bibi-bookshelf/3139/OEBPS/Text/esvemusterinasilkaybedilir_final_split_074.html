<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_66">Dinletemezseniz çok şey kaybedersiniz</h2>

  <p class="normal2">Özel müşteri ve eşle ilişkide sadece dinlemek kritik başarı faktörü değildir; dinletebilmek de aynı derecede önemlidir ve ilişkiyi belirler. Karşınızdakini söylediklerinize odaklayabilmek, sanıldığı kadar kolay değildir.</p>

  <p class="normal2">Günde yaklaşık 5 bin mesajla karşılaşan, gözlerinin önünden en az 3 bin marka geçen, yüzlerce değişik çelişkiyle boğuşmak zorunda kalan, günde en az 50 etkili karar veren ‘kent insanı’nın dikkatini toplaması giderek zorlaşmaktadır.</p>

  <p class="normal2">Dikkatin ve odağın kaymasını engellemek ne kadar önemliyse, dikkat ve odağın kaydığını, karşınızdakinin sizden koptuğunu fark etmek ve fark ettiğiniz anda gereken önlemi almak da aynı derecede önemlidir. Çünkü karşınızdaki özel müşteri veya eşiniz, birkaç kere sizi ‘kös’ dinleyebileceğini görür, bunu bir ‘ayrıcalık’ olarak yaşar ve alışkanlık haline getirirse, ilişkiyi toparlamak giderek zorlaşabilir…</p>

  <p class="normal2">O nedenle ilke şudur: Sizi kimse ‘kös’ dinleyememeli!</p>

  <p class="normal2">2006 yılı sonbaharı. Soysal Danışmanlık, Perakende Günleri’nin 6’ncısını düzenliyor. Lütfi Kırdar tıklım tıklım... Ben bu kitabın temellerinin atıldığı konferans için sahnedeyim. Daha önceki Deniz Harp Okulu, Donanma Komutanlığı, Deniz Kuvvetleri Komutanlığı, Askerî Müze ve Kültür Sitesi tecrübelerini, yine Lütfi Kırdar’daki Bilişim Zirvesi gösterisini bir kenara bırakacak olursak, ilk kez bu kadar büyük bir kalabalık karşısında konuşacağım.</p>

  <p class="normal2">Konuşmanın başlığı ‘Eş ve Müşteri Nasıl Kaybedilir?’di. Kitaba da bu başlığı ta o zamandan yakıştırmıştım. Ancak bu iş kitap gibi olmaz. Her an konferans ciddiyetinin sınırlarının zorlandığı düşünülebilir; benim iki ‘kaybetme olayı’ arasında kurduğum bağlantı ve tespit ettiğim benzerlik, gayri ciddi bir yaklaşım ve espri konusu olarak ele alınabilir ve ben çakılabilirdim… Açıkçası bu endişeyi günlerce taşıdım. Ta ki sahneye çıkana kadar…</p>

  <p class="normal2">Konferansın sonu yaklaşmıştı. Hava gayet yumuşaktı; ancak işin ciddiyetini de hiç elden bırakmamayı başarmıştım. (Bkz. ‘İkinci Soru’ üzerine sohbet ettiğimiz bölüm). Hocalarımın öğrettiği gibi final ‘kreşendo’yla bitmeliydi. Konferansın tümünün insanların akıllarında kalması olanaksızdı. Ancak görsel zenginliği olan bir sahne kesinlikle unutulmazdı.</p>

  <p class="normal2">Finalde dedim ki…</p>

  <p class="normal2">“Konuşmanın nasıl akılda bırakılabileceğine dair yaşadığım bir örneği sizinle paylaşmak istiyorum.</p>

  <p class="normal2">“Size bir sahne anlatacağım.</p>

  <p class="normal2">“Londra’dayız… Yüksek tavanlı çift mermer merdivenlerle üst kattaki odalara ve toplantı salonlarına çıkılan tarihi bir binada Halkla İlişkiler Danışmanları Birliği (PRCA - <span class="normal4">Public Relations Consultants Association</span>) yıllık toplantılarından birini yapıyor. Biz de davet ettirmişiz kendimizi. Akşama doğru son konuşmacı olarak David çıktı sahneye. Önceden ahbaplık kurduğumuz, Media Link’in Londra ofisinin yöneticisi David. (Soyadını ne yazık ki hatırlamıyorum.) O yıl toplantının sponsoru onlar. Bu vesileyle David’e de söz verilmiş…</p>

  <p class="normal2">“David, dünya çapında medya izleme ve raporlama işinin nasıl yapıldığını uzun uzun ve biraz da sıkıcı bir ‘iş’ üslubuyla anlattıktan sonra; firmasının uzmanlık alanı olan görsel medyanın önemini vurgulamak için dedi ki: ‘Bakın şimdi size bir şey yapacağım, ömür boyu bu sahneyi ve benim konferansımı unutmayacaksınız...’</p>

  <p class="normal2">“Sonra şöyle yaptı...”</p>

  <p class="normal2">O anda elimdeki notları yere bıraktım, David’i taklit etmek üzere, yavaş yavaş kravatımı çıkardım ve bir Kızılderili (ya da hippy) gibi başıma bağladım. Bir elimi yukarıya kaldırıp daireler çizerek, diğer elimi de aşağı doğru sallandırıp “She loves you yeah yeah!” diye Beatles’ın ünlü şarkısını söylemeye başladım… Ve şu sözlerle bitirdim konferansı:</p>

  <p class="normal2">“Eminim siz de bu sahneyi uzunca bir süre unutmayacaksınız!...”</p>

  <p class="normal2">Aradan yıllar geçti. O gün orada bulunmuş kimle karşılaşırsam karşılaşayım, <span class="normal4">Analyze This veya Analyze That</span>’de Robert De Niro’nun Billy Crystal’a ikide bir, <span class="normal4">“You’re good! You’re good!”</span> dediği üslupla bana o günkü final ‘performansımı’ hatırlatmasına tanık olurum…</p>

  <p class="normal2">Anlattıklarımın içeriğini bilmem ama başıma bağlı kravatla Lütfi Kırdar sahnesinde bağıra bağıra “She Loves You Yeah Yeah” diye şarkı söylemem ufak çapta tarihe geçmişti…</p>

  <p class="ortayazi">***</p>

  <p class="normal2">Özetleyecek olursak sekizinci sorunun yanıtı çok yalındır:</p>

  <p class="normal2">Hafızalarda ‘anlık’ izler bırakmak yeterli değildir; dinleme ve dinletme bir süreç meselesidir. Eğer adam gibi, aktif bir şekilde dinlemez, karşınızdakini okuyamaz, kendinizi de dinletemezseniz, ilişki adına her şeyinizi kaybedebilirsiniz. Unutmayalım, dinlemeyen dinletemez.</p>
</body>
</html>
