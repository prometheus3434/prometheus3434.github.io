<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_29">Buluşma anı gelip çattı</h2>

  <p class="normal2">O gece Söğütlüçeşme garında sabahlayabilirdim. Öylesine heyecan ve gerginlik yüklüydüm. Acıbadem’e giden yol üstündeki Bayülken Apartmanı’nda oturan halamda kalıyordum, onun oğlu Oktay (Yörük) ağabeyimle aynı odada. O gece tabii ki gözüme uyku girmedi. Yatağın içinde zırt pırt oradan oraya dönmeme, arada kalkıp kendimi balkona atmama ne anlam vermiş olduğunu hiçbir zaman bilemedim.</p>

  <p class="normal2">Ertesi sabah elimi yüzümü yıkayıp tıraş olduktan ve duş aldıktan sonra Old Spice şişesinin dörtte birine yakınını yüzüme ve vücudumun dört bir yanına boca edip trenin gelmesinden en az 45 dakika önce istasyona dikilmiştim. O zaman zaten sosyal frenlerimin tamamı aslanlar gibi tuttuğundan randevularıma geç kalmam söz konusu bile değildi...</p>

  <p class="normal2">Tren nihayet geldi. İşte orada pencere kenarında duruyorlardı. Göz göze geldik, öyle kalmışım… O istasyonda genellikle çok kısa duran trenin tekerlekleri dönmeye başlamıştı ki, bir yerimi sakatlamadan sahanlığa kendimi atıverdim.</p>

  <p class="normal2">İneceğimiz yere kadar tek kelime konuşmadık. Kâh bakıştık, kâh o zamanlar yüksek binalar olmadığı için bütün yol boyunca izlenebilen denizi seyrettik.</p>

  <p class="normal2">Eşek Adası’na geldiğimizde hepimiz acıkmıştık. Torbalar açıldı; ortadan bölündüğünde kokusu, çapı 100 metrelik bir çember içindeki alan dahilinde bulunan herkesin iştahını kabartacak eğri büğrü ama lezzet küpü domateslerin eşliğinde onların getirdiği nevaleyi bir güzel yedik.</p>

  <p class="normal2">Yemekten hemen sonra uzun zamandır ‘çıkmakta’ olan diğer çift, “Eh, biz biraz Ada’yı keşfedelim,” deyip çevresi ağaçlar ve yüksek otlarla sarılı piknik yerini terk edip gitti.</p>

  <p class="normal2">İşte beklenen an gelmişti…</p>

  <p class="normal2">İlişkimizin (ne kadar ilişki denebilirse işte o kadar) üçüncü yılı içindeydik. Ve ilk kez yalnız kalıyorduk… Onca zamandır çalıştığımız, benim düşlerimde belki de binlerce kere tekrarladığım senaryoyu sahnelemek için bütün koşullar oluşmuştu artık…</p>

  <p class="normal2">Karşımda oturuyordu. Bacaklarını sol tarafına doğru uzatmıştı. Öyle bakışıyorduk… Bir cesaret doğrulup yanına gittim, sağ tarafına oturdum. Biraz dengesini bozmayı da göze alarak sağ elini iki elimin arasına aldım, gözlerinin içine baktım, kısa bir es verdikten sonra, “Seni seviyorum Nalan!” dedim…</p>

  <p class="normal2">O hiç es vermedi… Hemen konuştu:</p>

  <p class="normal2">“Ben de seni seviyorum Ali…”</p>

  <p class="normal2">…</p>

  <p class="normal2">Uzunca bir es…</p>

  <p class="normal2">Sessizlik…</p>

  <p class="normal2">Saksı o anda düştü kafama… Son derece basitti. Ayrıca benim ilk salaklığım da değildi. Bir sonraki adımı, bir sonraki cümleyi kurgulamamıştık ki!</p>

  <p class="normal2">Bana kelimenin tam anlamıyla ‘kal gelmişti’…</p>

  <p class="normal2">Allahtan, yönetimi o ele aldı… Olduğu yerde yarım sola döndü. Sırtını bana yasladı. Başını da omzuma… Ellerimi de tutup belinde birleştirdi… Kendi ellerini benimkilerin üzerinde kenetledi…</p>

  <p class="normal2">Benim gururlu ve kibar bir genç olmamın ötesinde geri zekâlı da olduğumu o an düşünmemesi (bunu ilişkimizin yedinci yılında gündeme getirecekti), iyi aile terbiyesi almış olmasından ve bana olan sevgisinden kaynaklanıyor olmalıydı.</p>

  <p class="normal2">Ben ise bu tür durumlarda çuvallamanın, ilişkiyi yönetmekte acze düşmenin, yapılan hatanın esas nedenini yıllar sonra keşfedecektim…</p>
</body>
</html>
