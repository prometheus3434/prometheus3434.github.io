<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_37">Panik atak dedikleri bu olsa gerek</h2>

  <p class="normal2">Önceki yıllarda durum daha berbattı. Bir keresinde Ankara’dan dönüyoruz. Uçak apronda, terminalden bir hayli uzakta. Yolcuları otobüslerle taşıdılar. Uçağa yerleştik. Pencereden izliyorum. Otobüsler ve yer personeli gitti… Hostesler yolcuları birkaç kere saydılar. Kabin başüstü dolaplarının kapaklarını her zamanki gibi gereksiz bir gürültüyle kapattılar. Yolcu sayısını ellerindeki listeden kontrol ettiler. Bir sorun yok… Birazdan kaptan, arkadaşlarına “Kalkış için yerlerinize!” diyecek…</p>

  <p class="normal2">Ancak uçağın ön kapısı hâlâ açık…</p>

  <p class="normal2">Meraklıyım ya, izliyorum ne oluyor diye… O zamanlar güvenlik şimdiki kadar sıkı değil. Kokpitin kapısı açık. Hem konuşmalarını duyuyorum hem de ne yaptıklarını görüyorum. Bir de baktım, kaptan panelde bulunan çok sayıdaki kadrandan birine işaret parmağıyla “tık tık” diye vuruyor… Sonra aşağıya iniyor, uçağın altına bakıyor. Yerine dönüyor. Tekrar “tık tık tık”... Bir de, “İdare ederiz, sorun olmaz,” gibi bir laf duymaz mıyım!...</p>

  <p class="normal2">Kendimi bir anda kokpitin kapısının önünde buldum. Oradakilere sordum: “Ne oluyor arkadaşlar?”</p>

  <p class="normal2">Kabin amiri olduğu her halinden belli bir hanımefendi hemen gerekli prosedürü uygulamaya ve beni yatıştırmak amacıyla ‘uluslararası standartlara’ uygun ‘seçilmiş davranış’lar sergilemeye başladı.</p>

  <p class="normal2">Ben de eğitimlerden, o davranışların ‘seçilmiş’ ve ‘standart’ olduklarını biliyorum ya, hanımefendinin girişimi bana değmedi bile…</p>

  <p class="normal2">Kaptanı bekledim ve ona neler olduğunu sordum. Açık seçik yanıtladı: “Önemli bir şey değil. Hidrolik göstergelerden biri çalışmıyor. Herhangi bir yerden yağ kaçağı var mı, diye baktım. Kesinlikle yok. Ayrıca bu göstergelerden, her uçakta olduğu gibi bizde de iki tane var. Biliyorsunuzdur herhalde, uçakta elektronik hiçbir şey çalışmasa bile, her uygulamanın manuel karşılığı da bulunur. Yani endişelenecek hiçbir şey yok. Lütfen yerinize geçin de kalkalım!...”</p>

  <p class="normal2">Kaptan süperdi… Tam gerektiği gibi, gereken dozda ve tonda konuştu. Kim bilir, bu tür senaryoları kaç kere ‘temrin’ halinde elden geçirmişlerdi…</p>

  <p class="normal2">Ben de bunu biliyordum ve bana kurşun işlemiyordu. Hostese döndüm, “Lütfen beni indirin. Ben uçamayacağım!” dedim.</p>

  <p class="normal2">Israr kıyamet… Fayda etmedi. Herhalde hiçbir zaman kendime yakıştıramamış olduğum ‘panik atak’ dedikleri bu olmalıydı… O anda bir başka resmî prosedür devreye alındı. Kuleye haber verildi. Bir otobüs ve bir polis geldi. Bavulumu güvenli bir şekilde bulup indirdiler. Beni alıp emniyet görevlilerinin bulunduğu odaya götürdüler. Uçak İstanbul’a sağ salim inene kadar beni orada tutacaklarını söylediler. Belli mi olur; ya uçağa bir şey yapmışsam!...</p>
</body>
</html>
