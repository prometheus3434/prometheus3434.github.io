<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Eş ve Müşteri Nasıl Kaybedilir?</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_61">Bir dinlesene, kim var sınıfta…</h2>

  <p class="normal2">Okulun ‘patronunun’ adını duyduğumuzda bir hayli şaşırmıştık. Kendisini gördüğümüzde şaşkınlığımız iki katına çıktı. Karşımızda çok aşina olduğumuz biri duruyordu…</p>

  <p class="normal2">Halkla ilişkilerin uygulamaya dayalı eğitiminin eksik olduğunu tespit edip duruyorduk o yıllarda. Orsa İletişim Danışmanlığı’nın sahibi, ileride kendisiyle ICCO’nun uzantısı olan İletişim Danışmanlığı Şirketleri Derneği’nin (İDA) ve medya ölçümlemesinde çığır açacak PRNet’in kuruluşuna önayak olacağımız Salim Kadıbeşegil’le sağlam bir özel okul bulmak için kalkıp Londra’ya gittik.</p>

  <p class="normal2">Randevu aldığımız okullardan biri de, sonradan anlaşıp İDA’nın bir önceki aşaması olan Halkla İlişkiler Danışmanlığı Şirketleri Kuruluşu <span class="normal4">(Public Relations Consultancies Inc. Of Turkey)</span> PRCI’ın denetiminde İstanbul Şubesi’ni açtığımız <span class="normal4">London School of Public Relations</span> (LSPR) idi…</p>

  <p class="normal2">Yöneticisinin adını duyduğumuzda Salim’le birbirimize bakıp gülüşmüştük. Adamcağızın adı John (Joe) Dalton idi. Red Kit’teki Dalton biraderlerin en küçüğü yani… Londra’daki merkezinde kendisiyle karşılaştığımızda Salim’le olduğumuz yerde kalakalmıştık. Bizim Joe Dalton’un da boyu Red Kit’teki adaşıyla aşağı yukarı aynıydı. Çizgi romandaki gibi bir gençti. Girişken ve cin gibi…</p>

  <p class="normal2">Anında işi bitirdi, anlaşma sağlandı; üç ay sonra eğitime başlamak üzere hazırdık. MPR, Capitol, Orsa, Bersay, Zarakol’un katılımıyla ilk adımı atılan PRCI yönetiminde eğitim başladı. Tabii ki, eğitimleri vermek de öncelikli olarak bu şirketlerdeki deneyimli arkadaşlara düştü. Biz de kaçmadık görevden.</p>

  <p class="normal2">Şişli’deki bir dil kursuyla işbirliği içinde eğitimler başladı.</p>

  <p class="normal2">İlk dersim… Sınıfta kimlerin olduğunun listesini verdiler. Otuz kadar öğrencimiz vardı. Program birebir LSPR’ın müfredatına göre oluşturulmuştu. Uygulama ağırlıklıydı. Sekretaryadaki arkadaşlar, kayıt yaptırmış olan katılımcı öğrencilerin kim olduğunu, hangi şirketlerden geldiğini eğitmenlere tek tek anlattılar.</p>

  <p class="normal2">Adam gibi dinlesene…</p>

  <p class="normal2">Hayır!...</p>

  <p class="normal2">Sınıfa bir heyecan daldım… Başladım örneklerden yola çıkarak kuramlar üzerine kelam etmeye, pratik çözümlemeleri sınıfla birlikte oluşturmaya…</p>

  <p class="normal2">İlk saat mükemmel geçti. Hem eğleniyor hem öğreniyorduk. İkinci saatte işlemeyi planladığım konu ‘Tutarlılık-Süreklilik-Yaratıcılık’ üçlemesiydi. Bu üçlemeye, kolay akılda kalsın diye, <span class="normal4">‘Consistency, Continuity, Creativity’</span>den yola çıkıp, ‘3C’ adını vermiştim. O günden sonra çok daha dikkatlice anlatacağım örnek Rolls-Royce’un Türkiye relansmanı etkinliğiydi…</p>

  <p class="normal2">Sınıfta önce olayı anlattım: “1997 yılında Rolls-Royce’un Türkiye temsilciliğini üstlenen kuruluş bunu bir etkinlikle kamuoyuna ve hedef kitlesine duyurmak istemişti. Hiçbir masraftan kaçınmayarak bir tanıtım kokteyli düzenlemişti. Etkinliğin bir yerinde, ışık ve ses efektleriyle birlikte Rolls-Royce belirecek ve içinden bir ünlü çıkacaktı.</p>

  <p class="normal2">“Kim çıktı sizce arabanın içinden?” diye sordum sınıfa… Kimse doğru cevabı bulamadı. Sonra ben kimin indiğini söyledim: “Charlie Chaplin kılığına girmiş Levent Kırca…”</p>

  <p class="normal2">Sınıfta olayın analizini yapmaya başladık. Sorularla konuyu açıp sınıfa çözümleri buldurmaya çalıştım. Etkinlik yaratıcılık açısından kusursuzdu. Ancak tutarlılık açısından sınıfta kalmıştı. Süreklilik de zayıftı. Çünkü bu konsept sürdürülmemişti. Herhalde Levent Kırca’nın bu ürün için pek ‘tutarlı’ bir seçim olmadığı fark edilmişti.</p>

  <p class="normal2">İkinci saat de böyle geçti. Üçüncü derse girdiğimizde aklıma geldi. Sınıfla henüz ‘tanışamamıştık’. Aslında yanlış bir şey yoktu. Yönettiğim pek çok çalıştayda önce biraz yol alır, ondan sonra katılımcılarla tanışma seremonisine geçerdim.</p>

  <p class="normal2">Arka sıralardan başlayarak arkadaşlara tek tek söz verdim. Adlarını, hangi şirkette ne kadar zamandır çalıştıklarını ve bu eğitimden ne beklediklerini sordum. Çok nitelikli bir gruptu. Hepsi iyi eğitimli ve iletişime önem veren şirketlerde çalışıyorlardı. “Bu sömestr kolay geçecek” diye geçirdim içimden. Bu arada en ön sıraya gelmiştik. Ön sıranın ortasında oturan dört kişinin (üç kız, bir erkek) uzunca bir süredir keyiflerinin kaçmış olduğunu fark etmemek mümkün değildi. Ya aralarında bir şey geçmişti ya da benim söylediğim bir şeyden rahatsız olmuşlardı. Onları sona bırakmam biraz da bu yüzdendi. İyice zaman ayırmak istemiştim.</p>

  <p class="normal2">Birincisi kendisini takdim etti. Rollse-Royce etkinliğini düzenleyen şirketten geliyordu. “Eyvah!” dedim içimden…</p>

  <p class="normal2">İkinciye yöneldim. O da kendisini takdim etti. Sonra çalıştığı şirketi söyledi. Tahmin edebileceğiniz gibi birinciyle aynı yerde çalışıyordu. Kaçınılmaz gerçek ortaya çıktı. Dördü de o şirkettendi… Sınıf içinde kendilerini nasıl hissettiklerini tahmin etmek zor değildi.</p>

  <p class="normal2">Bu dört gencin kalbini kazanmak için çok çaba harcadım. Söylediğim doğru olsa bile her doğruyu, her yerde herkese söylememek gerektiğini bilmeme rağmen basiretim bağlanmıştı sanki… Bana verilen bilgileri adam gibi dinleseydim, onlarca örnek varken gidip bu gençlerin kendilerini bu kadar kötü hissetmelerine neden olacak bir örneği seçer miydim hiç?</p>

  <p class="normal2">O gençlerle zaman içinde orada burada karşılaştım. Her defasında mutlaka bana o günü hatırlatacaklar ve kendilerini hep “Hani LSPR’da bizi herkesin ortasında eleştirmiştiniz” diye takdim edeceklerdi… Hem esprili hem de bir nebze de olsa ‘rövanşizm’ hazzı taşıyan bir üslupla…</p>

  <p class="normal2">Yerden göğe haklıydılar…</p>
</body>
</html>
