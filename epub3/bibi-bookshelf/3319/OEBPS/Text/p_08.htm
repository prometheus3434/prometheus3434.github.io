<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Kötü Kader</h2>

  <h3 id="sigil_toc_id_1">1</h3>

  <p>Hayatımın en mutsuz olduğum dönemlerinde, genellikle -pek gerekçesi olmayan nedenler yüzünden ve en ufak bir cinsel çekicilik aramadan - beni sadece saçma görünüşü ile etkileyen bir kadınla karşılaşırım. Böyle durumlarda, şansım, bir mutsuzluk kuşunun bana eşlik etmesini istemektedir sanki. Mayısta Londra'dan döndüğümde, yolunu şaşırmış, aşırı sinirli ve neredeyse hasta bir haldeydim, fakat bu garip kız hiçbir şeyin farkına varmadı. Dirty'yle Prüm'de buluşmak üzere, haziranda Paris'ten ayrıldım. Daha sonra, bıkkın bir halde beni terk etti. Dönüşümde, alışılagelmiş yapmacık tavırları çok uzun bir süre sürdüremedim. ‘Mutsuzluk kuşu’nu elimden geldiğince sık görüyordum. Onun önünde sinir krizleri geçirdiğim oluyordu.</p>

  <p>Durumum onu telaşlandırdı. Bir gün bana neyim olduğunu sordu; bir süre sonra, günün birinde delirecek olduğum fikrine kapıldığını söyledi.</p>

  <p>Öfkelenmiştim.</p>

  <p>- Kesinlikle hiçbir şeyim yok, diye cevap verdim ona.</p>

  <p>İsrar etmeye devam etti.</p>

  <p>- Konuşmak istemediğinizi anlıyorum; sanırım şu anda sizi yanlız bırakmam daha iyi olacak. Projeleri incelemek için yeterince sakin değilsiniz... Sizin için endişelendiğimi söylemeliyim... Ne yapmayı düşünüyorsunuz?</p>

  <p>Hiçbir karar belirtisi olmaksızın, gözlerinin içine bakıyordum. Şaşkın bir halde olmalıydım; sanki kaçmak istediğim bir saplantıdan kurtulamamış gibiydim. Başını çevirdi.</p>

  <p>- Kuşkusuz içmiş olduğumu düşünüyorsunuz, dedim.</p>

  <p>- Hayır, neden? Sık sık içer misiniz?</p>

  <p>- Oldukça.</p>

  <p>- Bilmiyordum. (Beni ağırbaşlı bir adam zannediyordu, hatta oldukça ağırbaşlı ve onun için sarhoşluk bu fikirle kesinlikle uyuşmuyordu.) Sadece... tükenmiş bir haliniz var.</p>

  <p>- Projeye geri dönsek iyi olacak.</p>

  <p>- Çok yorgun olduğunuz açıkça ortada. Oturuyorsuz, fakat neredeyse yere düşecek bir haliniz var...</p>

  <p>- Olabilir.</p>

  <p>- Sorun nedir?</p>

  <p>- Delirmek üzereyim.</p>

  <p>- Fakat neden?</p>

  <p>- Acı çekiyorum.</p>

  <p>- Ne yapabilirim?</p>

  <p>- Hiçbir şey.</p>

  <p>- Neyiniz olduğunu bana söyleyemez misiniz?</p>

  <p>- Sanmıyorum.</p>

  <p>- Karınıza geri dönmesi için telgraf çekin. Brighton'da kalmak zorunda olmasa gerek?</p>

  <p>- Hayır, bana yazdı aslında. Gelmemesi daha iyi olur.</p>

  <p>- Bulunduğunuz durumun farkında mı?</p>

  <p>- Hiçbir şeyi değiştiremeyeceğinin de farkında.</p>

  <p>Kadın şaşırıp kalmıştı; benim çekilmez ve korkak olduğumu, fakat şu anda, buradan çıkmama yardım etmesi gerektiğini düşünüyor olmalıydı. Sonunda kararlı bir ses tonuyla konuşmaya başladı:</p>

  <p>- Sizi bu şekilde bırakamam. Sizi evinize götüreceğim... ya da arkadaşlarınıza...nasıl isterseniz...</p>

  <p>Cevap vermedim. O anda, kafamda olup bitenler bulanıklaşmaya başladı. Bıkmıştım.</p>

  <p>Bana evime kadar eşlik etti. Bir tek kelime bile etmedim.</p>
</body>
</html>
