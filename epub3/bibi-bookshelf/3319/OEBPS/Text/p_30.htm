<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h3>5</h3>

  <p>Ertesi gün Koblenz'e gitmemiz gerekiyordu. Koblenz'den Frankfurt'a giden bir trene bindik. Frankfurt'ta Dorothea'dan ayrılacaktım. Ren vadisinden geçerken, ince bir yağmur yağmaya başladı. Ren kıyıları gri olmalarına rağmen vahşi ve çıplaktılar. Tren ara sıra, beyaz çiçeklerin altında kaybolmuş mezarlıklar boyunca ilerliyordu. Gecenin gelmesiyle, mezar taşlarının üzerinde yanan mumları gördük. Birkaç saat sonra ayrılmak zorundaydık. Saat sekizde, Dorothea Frankfurt’tan güneye giden bir trene, bense bundan birkaç dakika sonra Paris trenine binmiş olacaktım. Bingerbrük'ten geçtikten sonra hava tamamen karardı.</p>

  <p>Kompartımanda yanlızdık. Dorothea konuşmak için yanıma yaklaştı. Neredeyse çocuksu bir sesi vardı. Kolumu sıkıca tutup konuşmaya başladı:</p>

  <p>- Yakında savaş çıkacak, değil mi?</p>

  <p>Yavaşça cevap verdim:</p>

  <p>- Hiçbir fikrim yok.</p>

  <p>- Bilmek isterdim. Ne düşünüyorum bazen biliyor musun? Savaşın başlamış olduğunu. Böylece bir adama savaş başladı diye haber vermem gerekecek. Adam bunu hiç beklemiyor olacak, aniden benzi atacak ve ben bütün bunları göreceğim.</p>

  <p>- Ya sonra?</p>

  <p>- Hepsi bu kadar.</p>

  <p>- Neden savaşı düşünüyorsun? diye sordum.</p>

  <p>- Bilmiyorum. Şavaş çıksaydı sen korkar mıydın?</p>

  <p>- Hayır.</p>

  <p>İyice yaklaştı ve yanmakta olan alnını boynuma yasladı:</p>

  <p>- Dinle, Henri... korkunç olduğumu biliyorum, fakat bazen savaşın çıkmasını istiyorum...</p>

  <p>- Neden olmasın?</p>

  <p>- Sen de ister miydin? Vurulurdun değil mi?</p>

  <p>- Neden savaşı düşünüyorsun? Dün olanlar yüzünden mi?</p>

  <p>- Evet, mezarlar yüzünden.</p>

  <p>Dorothea uzun bir süre bana sarılı kaldı. Geçen gece beni yormuştu. Uyumaya başladım.</p>

  <p>Dorothea, uyanmam için, neredeyse hiç hareket etmeden, sinsice beni okşamaya başladı. Yavaşça konuşmaya devam ediyordu:</p>

  <p>- Savaş çıktığını haber verdiğim adamın kim olduğunu biliyorsun...</p>

  <p>- Evet.</p>

  <p>- Yağmurun altında elimden tutan küçük bıyıklı adama benziyor; oldukça kibar ve birçok çocuğu olan bir adam.</p>

  <p>- Ya çocuklar?</p>

  <p>- Hepsi ölüyor.</p>

  <p>- Vuruluyorlar mı?</p>

  <p>- Evet. Her defasında küçük adamı ziyaret ediyorum. Çok saçma değil mi?</p>

  <p>- Çocuklarının ölümünü ona sen mi haber veriyorsun?</p>

  <p>- Evet. Beni her gördüğünde solgunlaşıyor. Siyah bir elbiseyle geliyorum ve biliyorsun ki gittiğim zaman...</p>

  <p>- Devam et.</p>

  <p>- Bacaklarımın olduğu yerde bir kan birikintisi kalıyor.</p>

  <p>- Peki ya sen?</p>

  <p>Sanki birdenbire yalvarırmışçasına, bir inilti gibi çıktı soluğu:</p>

  <p>- Seni seviyorum...</p>

  <p>Soğuk dudaklarını dudaklarıma yapıştırdı. Dayanılmaz bir mutluluk içindeydim. Diliyle dilimi yalaması o kadar güzeldi ki, hayatımın o anda sona ermesini isterdim.</p>

  <p>Dirty, paltosunu çıkardıktan sonra kollarımdaydı; üzerinde gamalı haç olan bayrakların renginde, açık kırmızı ipek bir elbisesi vardı. Elbisenin altında vücudu çıplaktı. Islak toprak kokuyordu. Hem heyecandan (çünkü hareket etmek istiyordum), hem de vagonun diğer ucuna gitmek için ondan uzaklaştım. Koridorda, çok yakışıklı ve çok uzun bir SA subayını iki defa rahatsız ettim. Porselen mavisi gözleri, aydınlık bir vagonun içinde bile, bulutlarda kaybolmuştu; Valkiri'lerin çağrısını duymuş bir hali olmasına rağmen, belki de kulakları kışla trompetlerine karşı daha duyarlıydı. Kompartımanın girişinde durdum. Dirty gece lambasını yaktı. Solgun ışığın altında hareket etmeden ayakta duruyordu; beni korkuttu. Karanlığa rağmen, arkasından uçsuz bucaksız bir ovayı görebiliyordum. Dirty bana bakmaktaydı, fakat korkunç bir rüyada kaybolmuştu ve kesinlikle kendinde değildi. Ona yaklaştığımda ağladığını fark ettim. Onu sıkıca kollarımın arasına aldım. Bana dudaklarını vermek istemedi. Neden ağladığını sordum.</p>

  <p>Onu olabildiğince az tanıdığımı düşündüm.</p>

  <p>- Hiçbir nedeni yok, diye cevap verdi.</p>

  <p>Hıçkırarak ağlamaya başladı.</p>

  <p>Ona sarıldım Ben de ağlayabilirdim. Neden ağladığını öğrenmek istiyordum, fakat daha fazla konuşmadı. Kompartımana döndüğümdeki gibi görmekteydim onu; hayaleti andıran bir güzelliği vardı. Tekrar korku verdi bana. Sıkıntıdan boğulmuş bir halde, aniden, birkaç saat sonra beni terk edeceği geldi aklıma; o kadar sabırsız ve açgözlü ki daha fazla yaşayamaz. Yaşamayacak. Ayaklarımın altında, rayların üzerinde giden tekerlek seslerini duyuyordum; param parça, ezik bedenleri çiğneyip geçen tekerleklerin gürültüsünü.</p>
</body>
</html>
