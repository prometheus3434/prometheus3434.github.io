<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Gökyüzü Mavisi</h2>

  <h3 id="sigil_toc_id_4">1</h3>

  <p>Uyandığımda - birdenbire Lazare'ı karşımda bulma korkusuyla - paniğe kapıldım. Beni Barselona'da bulması için Xenie'ye telgraf çekmek üzere hızla giyindim. Neden onunla yatmadan Paris’i terk ettiğimi bilmiyorum. Hasta olduğum süre boyunca ona güçlükle katlanmıştım, oysa ki hiç sevmediğim bir kadına katlanmak onunla seviştikten sonra daha kolay olurdu. Orospularla sevişmekten bıkmıştım artık.</p>

  <p>Lazare’dan utanılacak bir şekilde korkuyordum. Ona hesap vermem gerekiyordu sanki. Criolla’da hissettiğim anlamsız duygular geldi aklıma. Onunla karşılaşma fikri beni o derece korkutuyordu ki, artık ondan nefret etmiyordum. Kalktım ve telgraf çekmek için hızla giyinmeye başladım. Bu umutsuzluğumda bile, neredeyse bir ay boyunca mutlu olabilmiştim. Bir kâbustan çıkıyordum ve şimdi bu kabus beni tekrar yakalıyordu.</p>

  <p>Telgrafta Xenie'ye şu ana kadar sabit bir adresim olmadığını anlattım. Barselona'ya bir an önce gelmesini istiyordum.</p>

  <p>Michel'le randevum vardı. Endişeli görünüyordu. Parallelo'ya yemeğe götürdüm onu, fakat çok az yedi ve neredeyse hiç içmedi. Ona gazeteleri okumadığımı söyledim. Son derece ciddi bir şekilde, genel grev için öngörülen tarihin ertesi gün olduğunu belirtti. Arkadaşlarımı bulmak üzere Calella'ya gitmem gerektiğini düşündüm. Herhangi bir kargaşa olduğu taktirde hazır bulunmak için Barselona'da kalmayı tercih ediyordum aslında. Olaylara karışmak istemiyordum, fakat Calella'da oturmakta olan bir arkadaşımın arabasını bir haftalık ödünç almıştım. Eğer arabaya ihtiyacı varsa, onu istediği yere götürebilirdim. Attığı kahkahada gerçek bir düşmanlık seziliyordu. Diğer tarafa ait olduğu kesindi; parasızdı ve ihtilale yardım etmek için her şeyi göze alabilirdi. Herhangi bir ayaklanmada, her zamanki gibi delice davranacak ve aptalca kendisini öldürtecekti. Bütün bu olan bitenlerden kesinlikle hoşlanmıyordum; bir anlamda, ihtilal, kurtulduğumu sandığım kabusun bir parçasını oluşturmaktaydı... Criolla'da geçirdiğimiz akşamı hatırlamak bana rahatsızlık veriyordu, Michel için de aynı şey geçerliydi. Bu olayın sürekli kafasını kurcaladığını ve onu bunalttığını düşünüyordum. Lazare'ın geçen akşam geldiğini söylemek için, tanımlanamaz -kışkırtıcı, kaygılı - bir ses tonu bulmuştu sonunda.</p>

  <p>Michel'in, özellikle de gülümsemelerinin karşısında - bu apansız haberin keyfimi kaçırmış olmasına rağmen - ilgisiz görünmeye çalışıyordum. Kendi zevki için, Katalonya'da zengin bir Fransız değil de, oranın yerlisi bir işçi olmanın benim için hiçbir önemi olmadığını söyledim. Fakat bir araba bazı durumlarda, hatta tehlikeli şartlarda bile işe yarayabilirdi (bu tekliften pişmanlık duyup duymayacağımı soruyordum kendi kendime; bu durumda, Lazare'ın ayaklarına kapanmış bir halde görmekten alıkoyamıyordum kendimi; Lazare, Michel'le arasında geçen anlaşmazlıkları unutmuştu. Böylesi yararlı bir teklif karşısında, Michel gibi düşüneceğini sanmıyordum. Ve hiçbir şey beni Lazare'dan daha fazla korkutamazdı).</p>

  <p>Bitkin bir halde Michel'in yanından ayrıldım. İşçiler konusunda vicdanımın rahat olmadığını itiraf etmem gerekirdi. Anlamsız ve dayanılmaz olmasına rağmen, Lazare için de aynı şeyleri hissediyor olmam beni çok daha fazla bunaltıyordu. Bunu ara sıra anlayabiliyordum, fakat yaşadığım hayatı hiçbir şekilde savunamazdım. Bundan utanıyordum. Günün sonunu ve geceyi Calella'da geçirmeye karar verdim. Bu akşam batakhanelerde sürtmek istemiyordum. Buna rağmen, otel odamda kalacak durumda değildim.</p>

  <p>Calella yönünde yirmi kilometreye yakın bir mesafe ilerledikten sonra (bu neredeyse yolun yarısıydı), fikrimi değiştirdim. Otele Xenie'den cevap gelebilirdi.</p>

  <p>Barselona'ya geri döndüm. İçimde kötü bir his vardı. Eğer ayaklanmalar başlarsa, Xenie bir daha beni bulamazdı. Henüz bir cevap gelmemişti; Xenie'ye, eğer mümkünse hemen bu akşam gelmesi için yeni bir telgraf çektim. Eğer Michel arabamı kullanırsa, Lazare'ı görmem kaçınılmaz olacaktı. Çok uzaktan beni bu iç savaşa karışmaya zorlayan merakımdan iğreniyordum. İnsanlık konusunda, haksız bulunacağım kuşkusuzdu; özellikle boşu boşuna çırpınıyordum. Saat neredeyse beşti ve güneş hâlâ yakıyordu. Yolun ortasında diğerleriyle konuşmak istedim; kör bir kalabalığın içinde kaybolmuştum. Kendimi küçük bir çocuk gibi aptal ve çaresiz hissediyordum. Otele geri döndüm; telgraflarıma hâlâ bir yanıt yoktu. Gelip geçen insanların arasına karışmak ve onlarla konuşmak istiyordum, fakat ayaklanmadan bir gün önce bu imkansızdı. İşçi mahallelerinde karışıklıkların başlayıp başlamadığını öğrenmek istiyordum. Şehrin havası normal değildi, fakat olayları ciddiye alamıyordum. Ne yapacağımı bilemiyordum ve iki üç defa fikir değiştirdim. Sonunda, otele dönüp yatağa uzanmaya karar verdim; son derece gergin, kızgın, fakat buna rağmen güçsüz bir hava hakimdi bütün şehre. Katalonya meydanından geçtim. Çok hızlı kullanıyordum; muhtemelen sarhoş bir adam birden arabanın önüne fırladı. Son derece şiddetli bir fren yaparak kazaya engel oldum, fakat sinirlerim yıpranmıştı. Çok terlemiştim. Biraz ötede, Lazare ve yanında gri ceket ve hasır şapkasıyla Bay Melou'yu görür gibi oldum. Bu saplantı beni hasta ediyordu (bir süre sonra, Bay Melou'nun Barselona'ya gelmemiş olduğunu öğrendim).</p>

  <p>Otelde, asansöre binmeyerek merdivenleri tırmandım. Kendimi yatağın üzerine attım. Kemiklerimin altından kalbimin sesini duydum. Dayanılmaz bir halde nabız atışlarımı hissettim. Beklemenin sartıntısıyla uzun bir süre kendimden geçmişim. Yüzümü yıkadım. Çok susamıştım. Michel'in bulunduğu oteli aradım. Orada değildi. Paris'i aradım. Kenie'nin dairesinde de kimse yoktu. Tren tarifesine göz attım ve hesabıma göre, çoktan gara gelmiş olabilirdi. Karımın yokluğunda geçici olarak kayınvalidemin oturduğu kendi dairemi aramaya çalıştım. Karımın dönmüş olabileceğini düşünüyordum. Kayınvalidem cevap verdi; Edith iki çocukla beraber İngiltere'de kalmıştı. Bana hava yoluyla gönderdiği ekspres mektubu alıp almadığımı sordu - birkaç gün önce başka bir zarfın içinde bana yollamıştı. Yazısını tanıyıpta açmadığım ve sonra da cebimde unuttuğum mektup geldi aklıma. Mektubun elime geçtiğini söyledim ve düşmanca bir ses duymaktan sinirlenerek telefonu kapadım.</p>

  <p>Birkaç gündür cebimde duran mektup buruş buruş olmuştu. Zarfı açtıktan sonra, ekspres mektubun üzerinde Dirty'nin yazısını tanıdım. Hala emin değildim ve alelacele dış şeridi de yırttım. Oda korkunç bir şekilde sıcaktı; zarfı yırtmam hiç bitmeyecek gibiydi ve ter damlalarının yanağımın üzerinden aktığını hissediyordum. Beni dehşete düşüren şu cümleyi gördüm: “Ayaklarında sürünüyorum,” (mektup, tuhaf bir biçimde böyle başlıyordu). Onu affetmemi ‘ istediği konu, kendini öldürme cesaretini bulamamış olmasıydı. Beni tekrar görmek için Paris'e gelmişti. Onu otelinden aramamı bekliyordu. Kendimi çok zavallı hissediyordum; küçük bir şaşkınlık anından sonra, sanki aynı kelimeleri duyacakmışçasına, tekrar telefonu kaldırdım. Oteli sormayı başardım. Beklemek beni öldürdü. Ekspres zarfın üzerine baktım; 30 Eylül tarihliydi ve bugün 4 Ekimdi. Umutsuz bir halde hıçkıra hıçkıra ağlamaya başladım. On beş dakika sonra, otelden, Matmazel Dorothea S.'nin çıktığını söylediler (Dirty, Dorothea'nın tahrik edici bir kısaltmasıydı aslında); gerekli bilgileri verdim. Geri döner dönmez beni arayabilirdi. Telefonu kapattım; dayanabileceğimin çok üstündeydi bütün bu olanlar.</p>

  <p>Boşluk yakamı bırakmıyordu. Saat dokuz olmuştu. Xenie'nin, Barselona'ya gelen trenle bana yaklaşıyor olması gerekiyordu; korkunç bir gürültüyle gitgide bana yaklaşan ışıklar içindeki trenin hızını hayal ediyordum. Odada, yerden, bacaklarımın altından, bir fare ya da bir hamam böceği geçer gibi oldu. Yorgunluktan dolayı hayal görmüş olmalıyım. Oldukça başım dönüyordu. Felce uğramış gibiydim, telefon edecek diye otelden dışarı çıkamıyordum; hiçbir şeye engel olabilecek durumda değildim; en küçük bir teşebbüste bulunamıyordum. Akşam yemeği için otelin yemek salonuna indim. Her telefon sesinde ayağa fırlıyordum. Santralın yanlışlıkla odamı bağlamasından korkuyordum. Yemek salonunda olduğumu belirttim ve birde gazeteleri istedim. Barselona'dan Paris'e giden tren saatlerini öğrenmek istiyordum. Genel bir grevin Paris'e dönmeme engel olabileceğinden korkuyordum. Barselona gazetelerini okumaya başladım, fakat okuduklarımdan bir tek kelime bile anlamıyordum. Gerekirse sınıra kadar arabayla gidebileceğimi düşündüm.</p>

  <p>Sonunda yemeği bitirirken telefona çağrıldım; sakindim, fakat sanıyorum ki yanımda ateş etselerdi, duymazdım. Arayan Michel'di. Onu görmeye gitmemi istiyordu. Şu anda gelemeyeceğimi, bir telefon beklediğimi, ama eğer otelime gelemeyecek durumdaysa, gece mutlaka uğrayacağımı söyledim. Onu bulabileceğim adresi verdi. Beni kesinlikle görmek istiyordu. Emirleri iletmekle görevlendirilmiş ve söylemesi gerekenleri unuturum korkusuyla titreyerek konuşan birini andırıyordu. Telefonu kapattı. Telefon memuruna bahşiş verdim ve uzanmak üzere odama çıktım. Bu oda dayanılmaz bir şekilde sıcaktı. Musluktan bir bardak su içtim; su ılıktı. Ceketimi ve gömleğimi çıkardım. Aynada çıplak gövdemi gördüm. Bir defa daha yatağa uzandım. Kapım çalındı, Xenie'nin telgrafı gelmişti; düşündüğüm gibi öğlen ekspresiyle ertesi gün gelecekti. Dişlerimi fırçaladım. Islak bir havluyla vücudumu sildim. Telefon sesini duyamayabilirim diye tuvalate gidemiyordum. Beşyüze kadar sayarak oyalanmayı düşündüm. Sonuna kadar dayanamadım. Hiçbir şeyin bu derece sıkılmaya değmediğini düşündüm. Çok açık bir anlamsızlık değil miydi bu? Viyana'daki uzun bekleyişimden daha acımasız bir şeye rastlamamıştım bu güne kadar. On buçukta telefon çaldı; Dirty'nin kaldığı otelle konuşuyordum. Bizzat kendisiyle konuşmak istediğimi söyledim. Beni başka biriyle konuşturmuş olmasını anlayamıyordum. Bağlantı oldukça kötüydü, fakat sakin ve açıkça konuşmayı başarabildim. Sanki bu kabusta sakin kalabilen tek kişi bendim. Otele girer girmez ayrılmaya karar verdiğinden, kendisi telefon edememişti. Marsilya'ya kalkan son treni yakalayacak vakti ancak vardı. Oradan da uçağa binecek ve öğleden sonra ikide Barselona'da olacaktı. Ertesi gün Dirty'yi görebileceğimi bir dakika bile düşünmemiştim. Mutlu değildim, fakat sersemleşmiştim. Dirty'nin yüzünü, yüzündeki bulanık ifadeyi hatırlamaya çalıştım. Hatırlayamıyordum. Lotte Lenia'ya benzediğini düşünüyordum, fakat bu kez de Lotte Lenia’nın yüzü yok oluyordu hatıralarımdan. Lotte Lenia’nın sadece <i>Mahagonny'de</i> ki hali geliyordu gözümün önüne; erkeksi siyah bir tayyörü, oldukça kısa bir eteği, geniş bir hasır şapkası ve dizinin üzerine kıvrılmış çorapları vardı. Uzun ve inceydi ve hatırladığım kadarıyla kızıldı. Her ne olursa olsun, büyüleyiciydi. Fakat yüzünün ifadesini hatırlamıyordum. Yatağın üzerinde oturuyordum, beyaz bir pantalonum vardı, gövdem ve ayaklarım çıplaktı. <i>Üç Kuruşluk</i> <i>Opera</i>'nın genelev şarkısını hatırlamaya çalışıyordum. Fransızcasını hatırlıyordum, fakat Almancası aklıma gelmiyordu. Hayal meyal Lotte Lenia'yı bu şarkıyı söylerken anımsıyordum. Bu belli belirsiz hatıra beni rahatsız ediyordu. Çıplak ayaklarımın üzerinde doğruldum ve çok alçak, fakat acılı bir sesle söylemeye başladım:</p>

  <p><i>Yüksek bordalı gemi</i></p>

  <p><i>iskelesindeki yüz topla</i></p>

  <p><i>BOM-BA-LA-YA-CAK limanı</i>...</p>

  <p>Yarın Barselona'da ihtilal olacaktı... Terlemem boşunaydı, iliklerime kadar donmuştum...</p>

  <p>Açık pencereye doğru ilerledim. Sokak kalabalıktı. Gündüz güneşinin kavurucu olduğu hissediliyordu. Dışarısı odadan daha serindi. Çıkmam gerekiyordu. Üzerime bir gömlek ve ceket geçirdim, ayakkabılarımı mümküm olduğunca çabuk giyerek, sokağa fırladım.</p>
</body>
</html>
