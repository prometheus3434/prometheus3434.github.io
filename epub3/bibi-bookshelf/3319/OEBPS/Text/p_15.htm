<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h3>3</h3>

  <p>Rahatsız bir şekilde uyudum. Bütün gece boyunca birbirini izleyen kâbuslar ve korkunç rüyalar sonunda yorgun düştüm. Uyandığımda her zamankinden daha hastaydım. Görmüş olduğum rüyayı hatırlıyordum: Bir salonun girişinde, sütunları ve tavanlığı olan bir yatağın, bir çeşit tekerleksiz cenaze arabasının önünde duruyordum; bu yatak ya da cenaze arabası, geçen akşam beraber olduğum arkadaşlarıma benzeyen kadın ve erkeklerle çevriliydi. Büyük salon bir tiyatro salonuydu şüphesiz, bu kadın ve erkekler de oyunculardı ya da beklemesi korku veren bu derece olağanüstü bir gösterinin yönetmeniydiler... Ben, uzakta, seyircilerin sahneye baktığı gibi, yatağın bulunduğu salona bakan bir tür boş ve harap kulvarın köşesinde duruyordum. Beklenen gösteri şaşırtıcı ve aşırı mizahi olmalıydı; gerçek bir cesedin ortaya çıkmasını bekliyorduk. O sırada, tavanlıklı yatağın ortasında bir tabut durduğunu fark ettim; tabutun üst kapağı bir tiyatro perdesi ya da satranç kutusu kapağı gibi sessizce kayarak yok oldu; fakat ortaya çıkan şey korkunç değildi. Ceset, tarif edilemeyen bir maddeden oluşmaktaydı; kusursuz dirilikte pembe balmumu; bu bana sarışın kızın ayakları kesik bebeğini hatırlattı, hayatım boyunca daha çekici bir şeye rastlamamıştım; hoşnut bir şekilde sessiz kalan asistanların şeytansı anlayış biçimlerine hitap etmekteydi bu görüntü; kurbanı bilinmeyen tuhaf ve acımasız bir oyun sergilenmişti. Bir süre sonra, kaygı verici olduğu kadar da baştan çıkarıcı bu pembe nesne kayda değer bir boyutta genişledi; toprak sarısı ya da pembe damarlı beyaz mermere yontulmuş dev bir ceset görünümünü aldı. Bu cesedin başı çok büyük bir kısrak kafatasıydı; gövdesi ise balık kılçığından ya da düz çizgi halinde gerilmiş dişsiz dev bir alt çeneden oluşmaktaydı; bu omurganın devamı, aynı bir insanınki gibi, bacaklardan oluşmaktaydı; ayakları yoktu, uzun ve boğumlu parçalardan oluşan at ayaklarıydı bunlar. Gülünç ve çirkin olan bu nesne, bir bütün olarak mermer Yunan heykellerini andırıyordu; kafatası, üzerinde atların kafasına konan hasır şapkalara benzer bir şapka bulunan askeri bir başlıkla kaplıydı. Sıkıntı içinde mi olmalıydım yoksa gülmeli miydim bilemiyordum ve çok açık bir şekilde anlaşıldı ki, eğer gülseydim, bu heykel, bu ceset çok tehlikeli bir şaka halini alacaktı. Fakat eğer titreseydim, beni parçalara ayırmak için üzerime atlayacaktı. Hiçbir şey anlayamıyordum: Yatmakta olan kadavra, zırhlar içindeki giysisi ve başlığıyla ayağa dikilmiş saldırgan bir Minerva'ya dönüştü; bu Minerva da mermerden yapılmıştı, fakat deli bir kadın gibi hareket etmekteydi. Hoşuma giden, fakat bununla beraber beni şaşırtan bu şakayı şiddetli bir şekilde sürdürüyordu. Salonun dibinde yoğun bir gülüşme vardı, fakat kimse gülmüyordu. Minerva mermer bir palayla ortalıkta dönmeye başladı; yaptığı her şey ölümü çağrıştırıyordu; silahının Araplara özgü şekli, olayların geçtiği yeri gösteriyordu; beyaz, soluk mermerden yapılmış anıtların bulunduğu bir mezarlık. Dev gibiydi. Onu ciddiye alıp almamak gerektiğini bilmek imkansızdı; gitgide daha anlaşılmaz bir hal alıyordu. O sırada, hareket ettiği salondan inip, benim ürkerek durduğum aralığa gelmesi söz konusu bile değildi. iyice küçülmüştüm ve beni fark ettiğinde, korktuğumu anladı. Korkum onu etkilemişti; gülünç bir halde çılgınca hareket ediyordu. Birdenbire aşağıya indi ve ölümcül silahını daha delice bir güçle savurmaya başladı. Sonuca ulaşmak üzereydi; korkudan donup kalmıştım.</p>

  <p>Bu rüyada, deli ve aynı zamanda da ölü olan Dirty'nin, <i>Komutan</i> heykelinin kıyafetine büründüğünü ve bu sayede tanınmaz bir hal alarak, beni yok etmek için üzerime atlayacağını anlamam uzun sürmedi.</p>
</body>
</html>
