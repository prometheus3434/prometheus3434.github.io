<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h3>5</h3>

  <p>Soruya cevap verdiğimde - şaşırmış gibi uzun bir süre bekledikten sonra - bu dayanılmaz yalnızlıktan kaçmak için, herhangi bir varlıktan yararlanmaktı tek isteğim. Berbat görünümüne rağmen, bence, ufak da olsa, bir yaşam belirtisi vardı Lazare’da.</p>

  <p>- Dirty beni hayranlığa zorlamayan tek varlık... dedim ona, (bir bakıma yalan söylüyordum; belki tek değildi, ama, daha derin bir anlamda, doğruydu). Çok zengin olması benim için baş döndürücüydü, diye ekledim; böylelikle başkalarının suratına tükürebiliyordu. Eminim ki sizi de aşağılardı. Benim gibi değil...</p>

  <p>Yorulmuş bir halde gülümsemeye çalıştım. Beklediğimin tersine, Lazare sözlerimi gözlerini kaçırmadan dinledi; ilgisiz bir tavır takınmıştı. Devam ettim:</p>

  <p>- Şimdi, sonuna kadar gitsem daha iyi olacak... Eğer isterseniz her şeyi anlatabilirim Prüm’de bir ara, nekrofil olduğum için Dirty ile beraberken iktidarsız olduğumu düşündüm...</p>

  <p>- Ne demek istiyorsunuz?</p>

  <p>- Tuhaf bir şey söylemedim.</p>

  <p>- Anlamıyorum...</p>

  <p>- Nekrofil ne demek biliyorsunuz.</p>

  <p>- Neden benimle alay ediyorsunuz?</p>

  <p>Sabırsızlanıyordum.</p>

  <p>- Sizinle alay etmiyorum.</p>

  <p>- Ne demek?</p>

  <p>- Pek bir şey değil.</p>

  <p>Küstahça bir çocukluk yapmışçasına kızarmıştı Lazare.</p>

  <p>- Denediniz mi? diye karşılık verdi.</p>

  <p>- Hayır. Hiç o kadar ileri gitmedim. Başımdan tek bir olay geçti; bir akşam, yeni ölmüş olan yaşlı bir kadının dairesinin önünden geçiyordum; herhangi bir kadın gibi yatağın üzerinde, iki kalın mumun arasında yatıyordu, kolları iki yana uzanmış, elleri ise birleştirilmemişti. Gece boyunca odada kimse yoktu. O anda farkına vardım.</p>

  <p>- Nasıl?</p>

  <p>- Sabahın üçüne doğru uyandım. Cesedin bulunduğu odaya gitme fikri geldi aklıma. Korkmuştum, fakat titremem boşunaydı, cesedin önünde duruyordum. Sonunda, pijamamı çıkardım.</p>

  <p>- Nereye kadar gittiniz?</p>

  <p>- Kımıldamadım, aklımı kaybedecek kadar heyecanlanmıştım; uzaktan geldi, kolayca, bakarak.</p>

  <p>- Hala güzel bir kadın mıydı?</p>

  <p>- Hayır. Tamamen pörsümüştü.</p>

  <p>Lazare'ın sonunda sinirleneceğini düşünüyordum, fakat o, günah çıkartılan bir papaz kadar sakinleşmişti. Sözümü kesmekle yetindi.</p>

  <p>- Bu neden iktidarsız olduğunuz konusunda hiçbir şey açıklamıyor.</p>

  <p>- Hayır açıklıyor. Ya da en azından, Dirty ile yaşadığım sürece sebebinin bu olduğunu düşünüyordum. Her ne olursa olsun, benim için fahişelerin cesetlere benzer bir çekiciliği var. Bu sırada, kadınların vücudunu pudralayan ve onları iki mumun arasına yatırıp ölü taklidi yaptıran bir adamın hikayesini okumuştum, fakat bu durumda böyle bir şey söz konusu değildi. Dirty'ye ne yapabileceğimizden bahsettiğimde bana sinirlendi...</p>

  <p>- Neden Dirty sizin aşkınız için ölü taklidi yapmıyordu? Böylesi küçük bir şeyin onu durduracağını sanmıyorum.</p>

  <p>Olayı bu kadar açıkça ele alması beni şaşırtmıştı, dikkatle yüzüne bakıyordum; gülmek istedim:</p>

  <p>- Vazgeçmedi. Bir ölü gibi solgundur aslında. Özellikle Prüm'de, neredeyse hastaydı. Hatta bir gün benden katolik bir papaz çağırmamı istedi; ölmek üzere olan birinin dinsel törenini yaşatmak istedi gözlerimin önünde, fakat dayanılır bir soytarılık değildi bu. Gülünçtü kuşkusuz, fakat özellikle korkunçtu. Dayanacak halimiz kalmamıştı. Bir gece, yatağın üzerinde çıplak yatıyordu, ben de, yine çıplak bir şekilde, yanında ayakta duruyordum. Beni sinirlendirmek istiyor ve cesetlerden bahsediyordu... sonuçsuzca... Yatağın kenarına oturmuş bir halde ağlamaya başladım. Zavallı bir budala olduğumu söyledim ona; yatağın kenarına yığılmıştım. Solgunlaştı; çok korkmuştu... Dişleri takırdamaya başladı. Ona dokundum, soğuktu. Gözleri beyazlaşmıştı. Korkunç görünüyordu... O anda titredim, sanki kader, bağırmaya zorlamak için bileğimi büküyordu. Öylesine korkmuştum ki, artık ağlamıyordum. Ağzım kurumuştu. Üzerime bir şeyler giydim. Onu kollarımın arasına alıp konuşmak istedim. Tiksinerek itti beni. Gerçekten hastaydı...</p>

  <p>Yere kustu. Bütün gece boyunca içmiş olduğumuzu söylemeliyim, viski içmiştik...</p>

  <p>- Kuşkusuz, diye sözümü kesti Lazare.</p>

  <p>- Neden “kuşkusuz”?</p>

  <p>Lazare'a nefretle baktım.</p>

  <p>- Bu böyle sonuçlandı, diye devam ettim. O geceden itibaren ona dokunmama bile katlanamadı.</p>

  <p>- Sizi terk etti mi?</p>

  <p>- Hemen değil. Hatta bir süre daha beraber oturmaya devam ettik. Bana olan sevgisinin azalmadığını söylüyordu; tersine, bana bağlandığını hissediyordu, fakat benden iğreniyordu, karşı konulamaz bir iğrenmeydi bu.</p>

  <p>- Bu şartlar altında devam etmesini isteyemezdiniz.</p>

  <p>- Hiçbir şey isteyecek durumda değildim, fakat beni terk edeceği fikri beni çıldırtıyordu. Öyle bir hale gelmiştik ki, bizi bir odada gören ilk kişi, o odada bir ölü olduğunu düşünürdü. Tek kelime etmeden gidip geliyorduk. Zaman zaman, pek seyrek olarak, birbirimize uzun uzun bakıyorduk. Bu daha fazla nasıl devam edebilirdi?</p>

  <p>- Fakat nasıl ayrıldınız?</p>

  <p>- Bir gün bana gitmesi gerektiğini söyledi. Nereye gittiğini söylemek istemiyordu. Ona eşlik edip edemeyeceğimi sordum. Belki, diye yanıtladı. Viyana'ya kadar beraber gittik. Viyana'da, otele gitmek için bir arabaya bindik. Araba durduğunda, oda işini halletmemi ve onu lobide beklememi söyledi. Daha önce postaneye gitmesi gerekiyordu. Valizleri aldırdım ve araba onda kaldı. Tek kelime etmeden gitti; aklını kaçırdığını düşünüyordum. Viyana'ya gitmeyi çok uzun süredir bekliyorduk ve mektuplarımı alması için ona pasaportumu vermiştim. Ayrıca, sahip olduğumuz bütün para onun çantasındaydı. Lobide üç saat bekledim. Öğleden sonraydı. O gün kuvvetli bir rüzgar vardı, hava çok basıktı, o kadar sıcaktı ki nefes alınamıyordu. Geri gelmeyeceği kesinleşmişti ve o an, ölümün bana yaklaştığını hissettim.</p>

  <p>Bu sefer, bana bakmakta olan Lazare heyecanlanmıştı. Sustum, kendiliğinden, insanca, daha sonra ne olduğunu sordu bana.</p>

  <p>- Bütün bavulların ve iki yatağın bulunduğu odaya gittim, diye devam ettim. Ölümün beynime yerleşmiş olduğu söyleyebilirim... odada ne yaptığımı artık hatırlamıyorum bile... Bir ara, pencereye gittim ve açtım: Rüzgar şiddetli bir gürültü yapıyor ve fırtına yaklaşıyordu. Sokakta, hemen benim önümde, çok uzun siyah bir bayrak vardı. En azından sekiz on metre uzunluğundaydı. Yarısı rüzgardan kopmuştu; kanat çırpar görünümü vardı. Düşmüyordu, fakat büyük bir gürültü çıkararak dam yüksekliğinde rüzgarla savruluyor ve bulutların içine akan bir mürekkep seli gibi, düzensiz şekillere girerek açılıp kapanıyordu. Olay hikayeme yabancı gibi görünüyordu, fakat sanki bir kese mürekkep başımın içine yayılıyordu ve o gün, daha fazla gecikmeden öleceğimden emindim; daha aşağıya baktım, fakat alt katta bir balkon vardı. Perdenin kordonunu boynuma geçirdim. Sağlam görünüyordu; bir sandalyenin üzerine çıktım ve kordonu bağladım, daha sonra yaptığıma bir anlam vermeye çalıştım. Bir ayak darbesiyle sandalyeyi ittikten sonra geri dönmeyi isteyip istemeyeceğimi bilmiyordum. İpi çözdüm ve sandalyeden indim. Halının üzerine ölü gibi düştüm. Daha fazla dayanamadığını için ağladım... Sonunda, ayağa kalktım; kafamın kazan gibi olduğunu hatırlıyorum. Anlamsızca soğukkanlıydım, aynı zamanda da delirdiğimi hissediyordum. Yazgımla yüzleşmek için ayağa kalktım. Tekrar pencereye geldim; siyah bayrak hâlâ duruyordu, fakat bardaktan boşanırcasına yağmur yağmaktaydı; hava kararmıştı, şimşek seslerini büyük bir gök gürültüsü izledi...</p>

  <p>Bütün bunların Lazare için bir anlamı yoktu artık.</p>

  <p>- Siyah bayrak nereden geliyordu? diye sordu.</p>

  <p>Onun canını sıkmak istiyordum, kendini beğenmiş biri gibi konuşmaktan utanıyordum belki de; ona gülerek cevap verdim:</p>

  <p>- Don Juan geldiğinde yemek masasının üzerine örtülen siyah örtünün hikayesini biliyor musunuz?</p>

  <p>- Bunun bayrakla ne ilgisi var?</p>

  <p>- Hiçbir ilgisi yok, sadece masa örtüsü de siyahtı... Bayrak, Dollfuss’un ölümü onuruna çekilmişti.</p>

  <p>- Cinayetin olduğu sırada Viyana'da mıydınız?</p>

  <p>- Hayır, Prüm'deydim, fakat ertesi gün Viyana'ya geldim.</p>

  <p>- Olay yerinde olmak sizi heyecanlandırmış olmalı.</p>

  <p>- Hayır. (Çirkinliğin acaip bir görünüm kazandırdığı bu kız, aralıksız saptamalarıyla beni korkutuyordu.) Zaten bu yüzden savaş çıkmış olsaydı, aklımdan geçenlere cevap vermiş olurdu.</p>

  <p>- Fakat aklınızdan geçen bir şeye savaş nasıl cevap verebilir? Savaşın çıkması sizi mutlu eder miydi?</p>

  <p>- Neden olmasın?</p>

  <p>- Savaşın ardından bir ihtilalin gelebileceğini düşünür muydunuz?</p>

  <p>- Ben savaştan bahsediyorum, ardından geleceklerden değil.</p>

  <p>Ne söylersem söyleyeyim, bundan daha fazla sarsamazdım onu.</p>
</body>
</html>
