<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h3>3</h3>

  <p>Lazare benimle evime kadar geldi. İçeri girdi. Karımdan gelen mektubu okuyabilmem için beni bir süre yanlız bırakmasını istedim. Sekiz on sayfalık bir mektuptu. Karım artık dayanamadığını söylemekteydi. Her şeyin benim hatamdan kaynaklanmış olmasına rağmen, beni kaybettiği için kendisini suçluyordu.</p>

  <p>Mektup beni yıkmıştı. Ağlamamaya çalıştım, başaramadım. Tek başıma ağlamak için tuvalete gittim. Kendime engel otamıyordum, hâlâ akmaya devam eden gözyaşlarımı silerek tuvaletten çıktım.</p>

  <p>- Çok acı bir durum, dedim Lazare'a, sırılsıklam mendilimi göstererek.</p>

  <p>- Karınızdan kötü bir haber mi aldınız?</p>

  <p>- Hayır, önemsenecek bir şey yok, fakat geçerli bir neden olmadığı halde, kendimi kontrol edemiyorum.</p>

  <p>- Fakat kötü bir şey yok, değil mi?</p>

  <p>- Karım gördüğü bir rüyayı anlatıyor...</p>

  <p>- Nasıl bir rüya?</p>

  <p>- Bunun önemi yok. Eğer isterseniz okuyabilirsiniz. Sadece yanlış anlayabilirsiniz.</p>

  <p>Ona Edith'in mektubundan bir sayfa verdim (anlayacağını değil, fakat şaşıracağını düşünüyordum). Kendini beğenmiş olabilirim, fakat bunu da tatmak lazım, Lazare, ben ya da herhangi biri, diyordum kendi kendime.</p>

  <p>Mektupta Lazare’a okuttuğum bölümün, beni yıkan bölümle hiçbir alakası yoktu.</p>

  <p>“O gece, bitmek bilmeyen bir rüya gördüm ve bende dayanılmaz bir etki bıraktı, diye yazmıştı Edith. Sana anlatıyorum, çünkü bunu sadece kendime saklamak beni korkutuyor.</p>

  <p>“Birçok arkadaşımızla beraberdik, ve eğer dışarı çıkarsan öldürüleceğin söyleniyordu. Bunun nedeni politik makaleler, yayınlamış olmandı... Arkadaşların önemli olmadığını ileri sürdüler. Sen hiçbir şey söylemedin, fakat kıpkırmızı oldun. Kesinlikle kendini öldürtmek istemiyordun, fakat arkadaşların seni sürüklediler ve hep beraber dışarı çıktınız.</p>

  <p>“Seni öldürmek için bir adam geldi. Bunun için elinde tuttuğu feneri yakması gerekiyordu. Ben senin yanında yürüyordum ve seni öldüreceğini anlamamı isteyen adam, feneri yaktı; fenerden çıkan kurşun benim içimden geçip gitti.</p>

  <p>“Genç bir kızla beraberdin ve o anda ne istediğini anladım. ‘Nasıl olsa vurulacaksın, en azından, yaşadığın sürece bu genç kızla beraber bir odaya git ve onunla ne yapmak istersen yap,’ dedim sana. Sende, ‘Sevinirim, ’ diye cevap verdin. Genç kızla beraber odaya gittiniz. Daha sonra adam vaktin geldiğini söyledi. Feneri tekrar yaktı. Sana doğru ikinci bir mermi fırladı, fakat bunu da kendi içimde hissettim ve benim için her şey bitmişti. Elimi boğazıma götürdüm; sıcaktı ve kan içindeydi. Korkunçtu...”</p>

  <p>Kanapenin üstünde okumakta olan Lazare'ın yanında oturuyordum. Kendimi tutmaya çalışmama rağmen tekrar ağlamaya başladım. Lazare rüya yüzünden ağladığımı anlamıyordu.</p>

  <p>- Size her şeyi anlatamam, sadece sevdiğim herkese bir alçak gibi davrandım, dedim ona. Karım kendini bana adadı. Onu aldattığım zamanlar benim için deli oluyordu. Anlıyor musunuz; rüyasında gördüğü bu hikayeyi okuduğumda, bütün yaptıklarım yüzünden öldürülmüş olmayı isterdim...</p>

  <p>Lazare hayal gücünü aşan bir şeye bakıyor gibiydi bana bakarken. Genellikle, her şeyi sabit ve kesin gözlerle tartan bu kadın, bir anda sarsıldı; hareketsiz kalmıştı ve tek kelime bile etmiyordu. Yüzüne bakıyordum, engellemeye çalışmama rağmen gözyaşlarımın akmasına engel olamıyordum.</p>

  <p>Sarhoş gibiydim, çocukça bir sızlanma isteği kaplamıştı içimi:</p>

  <p>- Size her şeyi anlatmalıyım.</p>

  <p>Gözyaşları içinde konuşuyordum. Gözyaşları yanaklarımdan kayarak ağzımın içine akıyorlardı. Lazare'a, Londra'da Dirty'yle yapabildiğim tüm iğrençlikleri yaptığımı anlattım.</p>

  <p>Karımı her şartta, hatta daha önceleri bile aldattığımı, Dirty'ye, beni terk ettiğini anladığım zaman hiçbir şeye katlanamayacak kadar tutkun olduğumu anlattım ona.</p>

  <p>Bütün hayatımı anlattım bu bakireye. Böylesi bir kıza anlatılmış olması (ki, umursamaz bir katılığa indirgenmiş bu çirkinliğinde, varlığını ancak gülünç bir şekilde sürdürebilmekteydi) bana utanç veriyordu.</p>

  <p>Daha önce, yaşadıklarımı hiçkimseye anlatmamıştım ve her cümle, bir alçaklıkmış gibi beni küçük düşürüyordu.</p>
</body>
</html>
