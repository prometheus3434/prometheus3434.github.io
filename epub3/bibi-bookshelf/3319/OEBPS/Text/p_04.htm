<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>Giriş</h1>

  <p>Londra'nın batakhane mahallelerinden birinde, en pis tiplerin bulunduğu, yeraltında acayip bir yerde Dirty sarhoştu. Körkütük sarhoştu ve ben onun yanındaydım (cam kestiğinden dolayı elim sarılıydı). O gece, Dirty'nin mükemmel bir elbisesi vardı (bense, tıraşsızdım ve saçlarım darmadağınıktı). Oldukça güçlü bir çırpınma ile uzun bacaklarını açmaktaydı. Bar, gözleri gitgide korkunçlaşan adamlarla dolmuştu. Adamların bulanık gözleri sönmüş sigaraları anımsatıyordu. Dirty, çıplak uyluklarını iki eliyle sıkıyor ve pis bir perdeyi ısırarak inliyordu. Güzel olduğu kadar da sarhoştu. Fıldır fıldır dönen yuvarlak ve öfkeli gözleri, sonunda gaz lambasına takıldı.</p>

  <p>- Ne var? diye bağırdı.</p>

  <p>Aynı anda, bir toz bulutuna ateş eden topu andırırcasına yerinden sıçradı. Bostan korkuluğu gibi gözleri yerinden fırlamış bir halde, hüngür hüngür ağlamaya başladı.</p>

  <p>- Troppmaan! diye bağırdı tekrar.</p>

  <p>Gözlerini alabildiğine büyük bir şekilde açarak bana bakıyordu. Uzun, kirli elleriyle başımı okşuyordu. Alnım ateşten ıslanmıştı. Kusarmışçasına, delice bir yakarma ile ağlıyordu. Saçları, gözyaşlarından sırılsıklam olmuştu.</p>

  <p>Bu iğrenç içki alemini izleyen sahne - ki, devamında fareler yere serilmiş iki gövdeyi kemiriyor olmalıydılar - baştan başa Dostoyevski'ye yaraşır bir sahneydi.</p>

  <p>Sarhoşluk, bir başıboşluğa, olabilecek en kötü sıkıntının korkunç cevap arayışına doğru sürüklemekteydi bizi.</p>

  <p>Sarhoşluğun en son raddesine varmadan önce, kendimizi Savoy'un bir odasına atmayı başarabildik. Dirty, asansör görevlisinin çok çirkin olduğunu fark etmişti (güzel üniformasına rağmen, mezar kazıcı görünümü vardı).</p>

  <p>Bunu, belli belirsiz gülerek fısıldadı bana. Daha şimdiden konuşması bozulmuştu, sarhoş bir kadın gibi konuşuyordu.</p>

  <p>- Biliyorsun - hıçkırıktan dolayı kısa kısa duraklayarak konuşabiliyordu - çocukken... hatırlıyorum... buraya annemle gelmiştim... buraya... aşağı yukarı on sene önce... o zamanlar oniki yaşımda olmalıyım... Annem, İngiltere Kraliçesinin tavırlarına sahip iri ihtiyar... Tam o sırada asansörden çıkarken, asansör görevlisi... bu adam...</p>

  <p>- Hangisi? Bu mu?</p>

  <p>- Evet. Ta kendisi. Asansör boşluğunu ayarlamamış... asansör kafesi çok yukarı çıktı... boylu boyunca yere serildi... cump yaptı... annem...</p>

  <p>Dirty, deli gibi kahkahalarla gülüyordu.</p>

  <p>- Gülme artık. Hikayeni bitiremeyeceksin, dedim, kelimeleri güç bela bularak.</p>

  <p>Gülmeye son verdi ve bağırmaya başladı:</p>

  <p>- Ah! Saçmalamaya başladım... gidiyorum... Hayır, hayır, hikayemi bitirmeliyim... annem, kıpırdamıyordu... etekleri havalanmıştı... geniş etekleri... bir ölü gibi... artık kımıldamıyordu... yatağa yatırmak için kaldırdılar onu yerden... kusmaya başladı... oldukça sarhoştu... ama, az önce, böyle görünmüyordu... bu kadın... buldog köpeğini andırıyordu... korkunçtu...</p>

  <p>- Aynı onun gibi önüne serilmek isterdim, dedim Dirty'ye utanarak.</p>

  <p>- Kusar mıydın? diye sordu bana gülmeden.</p>

  <p>Dudaklarıma atladı.</p>

  <p>- Belki.</p>

  <p>Banyoya girdim. Çok solgun görünüyordum ve hiçbir nedeni olmadığı halde, uzun süre aynada kendimi seyrettim: İğrenç bir şekilde dağınık saçlarım ve yüzüme bayağı bir ifade veren, çirkin bile denemeyecek şiş çizgilerimle, yataktan yeni kalkmış bir adamın mide bulandırıcı görüntüsüne sahiptim.</p>

  <p>Dirty, tavanda bulunan birkaç lamba ile aydınlatılmış geniş odada tek başınaydı. Sanki hiç durmaması gerekiyormuşcasına, dümdüz yürümekteydi: Tam anlamıyla bir deliyi andırıyordu.</p>

  <p>Dekoltesi oldukça uygunsuzdu. Sarı saçlarının ışıkların altındaki parıltısı benim için dayanılmaz bir hal almaya başlamıştı.</p>

  <p>Fakat, her şeye rağmen, bir saflık duygusu vermekteydi bana - kişiliğinde, hatta bu sefaletinde bile öyle bir saflık vardı ki, bazen ayaklarına kapanmak istiyordum; fakat bu beni korkutuyordu. Artık dayanamadığını görmekteydim. Yere düşmek üzereydi. Kötü nefes almaya başladı, bir hayvan gibi nefes almaya; boğuluyordu. Beni izleyen kötü bakışlarından dolayı çıldırabilirdim. Aniden durdu, bacaklarını elbisesinin altında kıvırmış olmalıydı. Kesinlikle dağıtacaktı.</p>

  <p>Oda hizmetçisini çağırmak için zili çaldı.</p>

  <p>Bir süre sonra odaya oldukça güzel, kızıl, taze tenli bir hizmetçi girdi: Bu derece lüks ortamlarda ender rastlanır türden bir koku ile soluğu tıkanmıştı; alt tabaka genelev kokusu. Dirty ayakta durma işkencesinden duvara yaslanarak kurtuldu. Son derece acı çeker gibi bir hali vardı. O gün, bütün bu ucuz kokuları nereden bulup da sürdüğünü bilmiyorum ama, içinde bulunduğu bu anlatılmaz durumda, parfümüne karışan kıç ve koltukaltı kokusu, hastanelerin iğrenç ilaç kokusunu andırıyordu. Aynı zamanda, geğirdikçe viski kokuyordu...</p>

  <p>Genç İngiliz afallamıştı.</p>

  <p>— Siz, size ihtiyacım var, dedi Dirty, ama önce asansör görevlisini bulmamız gerekiyor; ona söyleyeceklerim var.</p>

  <p>Hizmetçi ortadan kayboldu ve Dirty, bu sefer de titreyerek, sandalyeye yöneldi. Büyük bir güçlükle, bir şişe ve bardağı yanına koymayı başardı. Gözkapakları ağırlaşıyordu.</p>

  <p>Bana bakındı, fakat artık orada değildim. Şaşkına döndü. Umutsuz bir sesle bağırdı:</p>

  <p>- Troppmann!</p>

  <p>Cevap gelmedi.</p>

  <p>Ayağa kalktı ve birçok defa sendeledi. Banyonun girişine ulaşmayı başardı; beni, bir sandalyenin üzerine yığılmış, solgun ve çökmüş bir halde buldu; beceriksiz bir şekilde, sağ elimdeki sargıyı açmıştım; bir mendille durdurmaya çalıştığım kan hızla yere damlıyordu. Dirty, bir hayvan gibi gözlerini üzerime dikmiş bakmaktaydı. Suratımı sildim; böylelikle ağzım ve burnum kan içinde kaldı. Elektrik ışığı gözümü kamaştırıyordu. Dayanılmazdı; gözlerimi yoruyordu bu ışık.</p>

  <p>Kapı çaldı, oda hizmetçisi ve ardından asansör görevlisi içeri girdiler. Dirty sandalyenin üzerine yıkıldı. Bana çok uzun gelen bir süre sonunda, kafası öne eğik bir halde, hiçbir şey görmeden konuşmaya başladı:</p>

  <p>- 1924'te burada mıydınız? diye sordu asansör görevlisine.</p>

  <p>Asansör görevlisi evet cevabını verdi.</p>

  <p>- Size sormak istediğim şu; yaşlı iyi yürekli şişman kadın.. şu asansörden düşerek çıkıp, yere kusan... Hatırlıyor musunuz?</p>

  <p>Hiçbir şey görmeden sıralamaktaydı kelimeleri, sanki ölü dudaklara sahipmişçesine.</p>

  <p>Son derece sıkılan iki hizmetçi, birbirlerini kollamak ve incelemek için fark ettirmeden bakışıyorlardı.</p>

  <p>- Hatırlıyorum, gerçekten, diye kabullendi asansör görevlisi.</p>

  <p>(Kırk yaşlarında, mezar kazıcısına benzeyen bu adamın suratındaki kaypak ifade, salamuraya yatırılmış bir surat görüntüsü vermekteydi).</p>

  <p>- Bir bardak viski? diye sordu Dirty.</p>

  <p>Kimse cevap vermedi, sıkılarak bekleyen bu iki insan, saygılarından dolayı ayakta duruyorlardı.</p>

  <p>Dirty çantasını istedi. Hareketleri o denli yavaştı ki, elinin çantanın dibine ulaşması için çok uzun bir süre geçmesi gerekti. Aradığını bulduğu zaman, sadece bir tek kelime ederek yere bir yığın banknot fırlattı.</p>

  <p>- Paylaşın...</p>

  <p>Mezar kazıcı, uğraşacak bir şey bulmuştu kendine. Yerden bu kıymetli yığını topladı ve paraları yüksek sesle saymaya başladı. Yirmi kağıt vardı. Bunun on kağıdını oda hizmetçisine verdi.</p>

  <p>- Çekilebilir miyiz? diye sordu bir süre sonra.</p>

  <p>- Hayır, hayır, henüz değil, rica ederim, oturun.</p>

  <p>Dirty boğuluyor gibiydi, yüzünü kan basmıştı, iki hizmetçi büyük bir saygı ile ayakta durmaya devam ediyorlardı, fakat, gerek bahşişin abartılı oluşundan, gerek olayın inanılmaz ve anlaşılmazlığı karşısında, onlar da aynı şekilde kızarmış ve sıkılmışlardı.</p>

  <p>Dirty sandalyenin üzerinde sessiz bir halde oturmaktaydı. Uzun bir süre geçti; gövdelerin içinden kalp atışları duyulacaktı neredeyse. Solgun, hasta ve kana bulanmış bir suratla, neredeyse kusacak bir halde, hıçkırarak kapıya doğru ilerledim. Hizmetçiler, güzel muhataplarının bacakları ve sandalye boyunca akmakta olan su sızıntısını dehşetle fark ettiler; çiş, halının üzerinde yayılmakta olan bir birikinti oluşturduğu sırada, kızarmış, allak bullak olmuş ve bıçak altına yatmış domuz gibi sandalyenin üzerine eğilmiş genç kadın, eteğinin altından kabaca salıvermekteydi...</p>

  <p>Durumdan tiksinmiş olan oda hizmetçisi, tekrar sakinleşen ve mutlu gözükmeye başlayan Dirty'yi, titreyerek yıkamak zorunda kaldı. Dirty kendini sildirip sabunlatmaktaydı. Asansör görevlisi, koku tamamen yok oluncaya dek odayı havalandırdı.</p>

  <p>Daha sonra, yaramın kanamasını durdurmak için bana pansuman yaptı.</p>

  <p>Her şey yeniden düzene girmişti; oda hizmetçisi elbiseleri yerleştirmeyi tamamladı. Dirty her zamandan daha güzel, yıkanmış ve koku sürünmüş bir halde, içki içmeye devam ederek yatağa uzandı. Asansör görevlisine oturmasını söyledi. Adam, onun yanındaki koltuğa oturdu. Bu sırada, Dirty, sarhoşluktan dolayı, küçük bir kız çocuk gibi kendini koyuvermişti.</p>

  <p>Hiçbir şey söylememesine rağmen, kendinden geçmiş bir hali vardı.</p>

  <p>Arasıra kendi kendisine gülüyordu.</p>

  <p>- Söyleyin bana, dedi sonunda asansör görevlisine, Savoy'da bulunduğunuz bunca sene boyunca birçok iğrençlik görmüş olmanız lazım.</p>

  <p>- Ah! O kadar çok değil, diye cevap verdi, onu kendine getirip rahatlamasını sağlayan viskiyi yudumladıktan sonra. Burada müşteriler genellikle kibardırlar.</p>

  <p>- Ah! Kibarlar, değil mi, bu bir yaşam tarzı; öyleyse, önünüzde yere düşüp çenesini dağıtan ve kollarınıza kusan merhum annem...</p>

  <p>Ve Dirty, düzensiz bir şekilde katılasıya gülmeye başladı, bir boşluğun içinde, hiçbir yankı bulmaksızın.</p>

  <p>- Ve hepsinin neden kibar olduklarını biliyor musunuz, diye devam etti. Ödleri kopuyor, duyuyor musunuz, dişleri tıkırdıyor, bu yüzden gerçek yüzlerini göstermeye cesaret edemiyorlar. Bunu hissediyorum, çünkü ben de korkuyorum, evet öyle, anlıyor musunuz çocuğum... sizden bile. Ölesiye korkuyorum...</p>

  <p>Hanımefendi bir bardak su istemezler mi, diye sordu oda hizmetçisi, çekinerek.</p>

  <p>- Allah kahretsin, diye cevap verdi Dirty, ona dilini çıkararak, hastayım ben, anlayın bunu, beynimde bir şeyler var benim.</p>

  <p>- Bunu umursamıyorsunuz, ama bana tiksinti veriyor, duyuyor musunuz?</p>

  <p>Yavaşça, bir haraketle, sözünü kesmeyi başardım.</p>

  <p>Ona bir yudum daha viski içirdim ve bu arada asansör görevlisine dönerek, - itiraf edin, elinizde olsa, onu boğazlardınız! dedim.</p>

  <p>- Haklısın, diye avaz avaz bağırdı Dirty, şu kocaman pençelere bak, goril pençeleri, taşak gibi kıllı.</p>

  <p>- Fakat, diye dehşetle itiraz etti ayağa kalkan asansör görevlisi, hanımefendi onun emrinde olduğumu biliyor.</p>

  <p>- Yanılıyorsun gerizekalı, senin taşaklarına ihtiyacım olduğunu mu sanıyorsun? Kalbim ağrıyor.</p>

  <p>Geğirerek kıkırdadı.</p>

  <p>Oda hizmetçisi hızla atıldı ve bir leğen getirdi. Son derece terbiyeli bir uşaklıktı sergilediği. Tepkisiz ve solgun bir halde oturuyor ve gitgide daha çok içiyordum.</p>

  <p>- Ve siz, oradaki güzel kız, dedi Dirty bu defa oda hizmetçisine seslenerek, kendi kendinizi tatmin ediyorsunuz ve ev eşyası gereksinimlerinizi karşılamak için vitrinlerdeki çaydanlıklara bakıyorsunuz; eğer sizinki gibi bir kıçım olsaydı, onu herkese gösterirdim; aksi takdirde, bütün hayatın utanarak geçer ve bir gün kaşınırken neyin eksik kaldığını hissedersin.</p>

  <p>Birdenbire, korkmuş bir halde;</p>

  <p>- Yüzüne biraz su atın, görüyorsunuz ateşi çıkıyor, dedim oda hizmetçisine.</p>

  <p>Oda hizmetçisi hemen ilgilendi. Dirty'nin alnına ıslak bir havlu yerleştirdi. Dirty pencereye kadar güçlükle ilerledi. Aşağıda Tamise'yi ve arkada, Londra'nın karanlıkta büyük gözüken en korkunç binalarından birkaçını gördü. Açık havada hemen kustu. Rahatladıktan sonra beni çağırdı; manzaranın iğrençliğini, ırmağı ve depoları göstererek onu alnından tuttum. Otelin yakınındaki lüks ve aydınlatılmış binalar küstahça boy gösteriyorlardı.</p>

  <p>Sıkıntıdan çürümüş olduğumdan, Londra'yı seyrederken neredeyse ağlıyordum. Temiz hava alırken, çocukluk anılarım, küçük kızların benimle oynadığı fırdöndü ya da uçtu uçtu ne uçtu, asansör görevlisinin gorili andıran pençelerinin görüntüsü ile birleşiyordu. Olan biten bana anlamsız ve birazcıkta gülünç geliyordu aslında. Ben de bomboştum. Bu boşluğu olsa olsa yeni korkularla doldurabilmeyi hayal edebilirdim sadece. Kendimi güçsüz ve alçalmış hissediyordum. Bu tıkanma ve aldırmazlık durumunda, sokağa kadar Dirty'ye eşlik ettim. Dirty beni sürüklüyordu. O an, kendi yıkımına bu derece yaklaşmış başka birini hayal edemezdim.</p>

  <p>Bedeni bir an bile rahat bırakmayan büyük iç sıkıntısı, bu muhteşem kolaylığın tek açıklaması aslında: Savoy'un bir odasında olduğu kadar bir batakhanede de ya da olabilecek her yerde, benimsenmiş engellere aldırmaksızın, içimizdeki arzuyu dindirebiliyoruz.</p>
</body>
</html>
