<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h3>4</h3>

  <p>Hemen Rambla’ya gittim. Arabayı bıraktım. Barrio chino'ya girdim. Kendime kadın aramıyordum, fakat gece üçten sonra en iyi zaman öldürülecek yerdi barrio chino. Bu saatte, cante rondo söyleyen endülüslü şarkıcıları dinleyebiliyordum. iyice kendimden geçmiştim, cante rondonun şiddeti, içimdeki karışıklığa uyum sağlayabilen tek ritimdi. Kötü bir tavernaya girdim; girdiğim sırada, neredeyse biçimsiz, buldog suratlı sarışın bir kadın, küçük bir sahnenin üzerinde şov yapmaktaydı; kalçasından bağladığı renkli mendil, oldukça siyah cinsel organını gizleyemiyordu. Şarkı söyleyip dans ediyordu. Tam oturmuştum ki, daha güzelcene bir kız masama geldi. Onunla bir bardak içmek zorunda kaldım. Çok kalabalıktı, neredeyse Criolla'daki kadar seyirci vardı, fakat bunlar daha iğrençtiler. İspanyolca bilmiyormuş gibi davrandım. Bir tane güzel ve genç kız vardı. Bana bakıyordu. Merakı apansız bir tutkuyu andırıyordu. Pis şallara sarınmış, kocakarı suratlı, koca memeli canavarlarla çevriliydi etrafı. Neredeyse çocuk denebilecek yaşta, denizci fanilalı, kıvırcık saçlı, boyalı yanaklı bir delikanlı bana bakmakta olan kıza yaklaştı. Yabani bir hali vardı; yaptığı edepsiz hareketin ardından bir kahkaha atarak daha uzak bir yere oturmaya gitti. Çok yaşlı, kambur, başı örtülü bir kadın elinde sepetle içeriye girdi. Bir şarkıcı ve bir gitarist sahnenin üzerine oturdular; birkaç gitar akortundan sonra, bütün salonu kaplayan bir şarkıya başladılar... Bu sırada, diğerleri gibi, çığlıklarıyla beni rahatsız etmelerinden korktum. Salon oldukça büyüktü; bir ucunda, sıra halinde oturmuş kızlar dans etmek için müşterilerini bekliyorlardı; şarkı söyleme faslı bittiğinde, müşterilerle dans edeceklerdi. Kızlar genççeydiler, fakat hepsi çirkin ve sefil kılıklıydı. Zayıftılar ve kötü beslendikleri belliydi; kimi uyukluyor, kimi aptal gibi sırıtıyor, kimi ise topuklarını hızlı hızlı sahneye vurup duruyordu. Attıkları oley yankısız kaldı. Açık mavi eski bir elbisesi olan bir kız vardı aralarında, zayıf ve solgun bir yüzü ve solgun sarı saçları vardı; en fazla birkaç ay sonra öleceği şüphesizdi. En azından şu an için kendimle ilgilenmemeye ihtiyacım vardı, diğerleriyle ilgilenmeliydim, ne olursa olsun her birinin kendine göre bir hayatı olduğunu yadsıyamazdım. Neredeyse bir saat boyunca, sessizce salondaki hemcinslerimi seyrettim. Daha sonra başka bir gece kulübüne gittim, tam tersine burası çok canlı bir yerdi; maviler içindeki oldukça genç bir işçi, gece elbiseli bir kızla dönüp duruyordu. Gece elbisesinin altından kombinezonunun kirli askıları gözüküyordu, fakat kız çok çekiciydi. Ortada dönüp duran başka çiftler de vardı; hemen orayı terk etmeye karar verdim. Herhangi bir tahriğe dayanabilecek halim kalmamıştı.</p>

  <p>Rambla'ya geri döndüm, resimli gazeteler ve sigara aldım; saat neredeyse dörde geliyordu. Bir kafenin terasında oturarak, hiçbir şey görmeden gazetelerin sayfalarını çeviriyordum. Hiçbir şey düşünmemeye çalışıyordum. Başaramıyordum. İçimden anlamsız bir toz bulutu yükseliyordu. Dirly'nin gerçekte nasıl olduğunu hatırlamak isliyordum. İmkansız, çirkin ve de özellikle yabancı bir şey iz bırakmıştı hafızamda belli belirsiz. Bir dakika sonra, bir liman restoranında onunla yemek yiyeceğimi hayal ediyordum çocukça. Sevdiğim bütün ağır yemeklerden yiyecek, sonra da otele gidecektik; o uyuyacaktı, ben de yatağın yanında duracaktım. O kadar yorgundum ki, onun yanında bir koltukta, hatta yatakta yanına uzanarak uyumayı düşünüyordum; bir kere geldi mi, her ikimiz de uyuya kalacaktık; bu kuşkusuz kötü bir uyku olacaktı. Aynı zamanda genel grev vardı; büyük bir oda, bir mum, terk edilmiş sokaklar, kavgalar ve yapacak hiçbir şeyin olmaması. Michel birazdan gelecekti ve bir an önce ondan kurtulmam gerekiyordu.</p>

  <p>Artık bu konuyla ilgili hiçbir şey duymak istemiyordum. Tek arzum uyumaktı. Duyabileceğim en acil olayları bile umursayacak durumda değildim. Nerede olursa olsun, elbiselerimle uyumalıydım. Bir çok kez sandalyemin üzerinde uyuya kaldım. Xenie geldiğinde ne yapacaktım. Altıyı biraz gaçiyordu ki Michel geldi ve Lazare'ın onu Rambla'da beklediğini söyledi. Kalamadı. Hiçbir sonuca varamamışlardı; benim kadar belirsizdi düşünceleri. Onun da pek konuşacak hali yoktu. Cesareti kırılmıştı ve uyukluyordu.</p>

  <p>- Seninle geliyorum, dedim ona hemen.</p>

  <p>Gün ağarıyordu; gökyüzü solgundu, yıldız kalmamıştı. İnsanlar gelip gidiyorlardı, fakat Rambla’nın gerçeküstü bir görünümü vardı; çınarların bir ucundan diğer bir ucuna kadar, şaşkınlık verici bir kuş sesinden başka bir şey duyulmuyordu; hayatım boyunca bu derece beklenmedik bir şey dinlememiştim. Ağaçların altında yürüyen Lazare’ı fark ettim. Bize sırtını döndü.</p>

  <p>- Ona merhaba demek istemiyor musun? diye sordu Michel.</p>

  <p>O sırada, geri döndü ve her zamanki gibi yine siyahlar içinde, bize doğru gelmeye başladı. Bir an kendime, bugüne kadar gördüğüm en insancıl varlık olup olmadığını sordum; bana doğru gelmekte olan dev bir fareyi andırıyordu aynı zamanda. Kaçmamam gerekiyordu ve bu kolaydı. Aslında pek kendimde değildim.</p>

  <p>- İkiniz beraber gidebilirsiniz, dedim sadece Michel'e.</p>

  <p>Michel anlamamış gibi göründü. Elini sıktım ve her ikisinin de adresini bildiğimi söyledim;</p>

  <p>- Sağdan üçüncü sokağa sapın. Arayabilirsen yarın akşam telefonunu bekliyorum.</p>

  <p>Michel ve Lazare en ufak yaşam belirtilerini kaybetmiş gibiydiler o anda. Ben de hiçbir gerçekliğe sahip değildim artık.</p>

  <p>Lazare bana baktı. Olabildiğince doğaldı. Bende ona baktım ve Michel’e el salladım.</p>

  <p>Gittiler.</p>

  <p>Ben de, otelime döndüm. Saat altı buçuğa geliyordu. Pancurları kapamadım. Hemen uyudum, fakat rahatsız bir uykuydu bu. Havanın aydınlandığını sandım. Rusya'da olduğumu görüyordum rüyamda; turist olarak başkentlerinden birini ziyaret ediyordum, büyük ihtimalle Leningrad'a. Demir ve camdan inşa edilmiş, eski Galerie des Machines'ni andıran bir binanın içinde geziniyordum. Neredeyse sabah olmak üzereydi ve tozlu pencerelerden pis bir ışık sızmaktaydı içeriye. Boş mekan, bir katedralden çok daha geniş ve gösterişliydi. Zemin doldurulmuş topraktan oluşuyordu. Tamamen yanlızdım ve güçsüz düşmüştüm. Bir alt geçitten, ihtilal hatıralarının muhafaza edildiği küçük salonlara ulaştım; bu salonlar gerçek bir müze oluşturmuyorlardı, fakat İhtilalin en önemli kararları buralarda alınmıştı. Bu odalar en başta, çar erkanının asil ve görkemli hayatına adanmıştı. Savaş sırasında, kraliyet ailesi üyeleri, bir fransız ressamını, duvarların üzerine Fransa'nın “biyografi” sini resmetmesi için görevlendirmişlerdi; ressam, XIV. Louis zamanına ait tarihi dekorları, Lebrun'ün sade ve görkemli üslubuyla tekrar canlandırmıştı; duvarların birinin en tepesinde, kumaşlara sarınmış Fransa, elinde bir meşaleyle göklere uzanmaktaydı. Bir bulut ya da kalıntı halini alan resim, neredeyse silinip gitmişti; ressam, bazı bölgeleri belli belirsiz taslak halinde kalan çalışmasını, ayaklanma sırasında yarım bırakmıştı. Bu duvarlar, yaşarken kül yağmuruna tutulmuş bütün ölülerden <i>daha ölü</i> bir Pompey mumyasını andırıyordu. Sadece isyancıların ayak sesleri ve çığlıklarının asılı kaldığı bu odada, Ihtilal'in dehşet verici şiddeti o derece hissediliyordu ki, aynı bir kasılma ya da hıçkırıkta olduğu gibi nefes almak son derece güçleşmişti.</p>

  <p>Yan oda daha bunaltıcıydı. Duvarlarının üzerinde eski yönetimden kalan hiçbir iz yoktu. Zemin kirli, sıvalar çıplaktı, fakat ihtilal dönemi bir çok kömür yazıtla dile getirilmişti. Bu yazıtlar, zamanında bu odada yatıp kalkmış, dünyanın düzenini altüst eden bu olayı yorgun gözlerle izlemiş ve gördüklerini üstünkörü resimleri ve kaba dilleriyle aktarmak istemiş olan denizciler ya da işçilere aitti. Bugüne kadar daha sinir bozucu, aynı zamanda da daha insanca bir şeye rastlamamıştım. Orada durup, üstünkörü ve beceriksiz yazılara bakıyordum; gözlerim doldu. İhtilal heyecanı yavaş yavaş beynime yerleşiyor ve kimi kez “gök parıltısı,” kimi kez “şiddet” kelimeleriyle ifade ediyordu kendini. Siyah renkle üzerinden geçilmiş, fakat kan izlerini andıran bu yazıtlarda, Lenine ismi sık sık tekrarlanıyordu; Tuhaf bir şekilde değişen bu isim, kadınımsı bir biçim kazanmıştı: <i>Lenova!</i></p>

  <p>Bu küçük odadan çıktım. Her an patlayabileceğini bilerek, camekanlı büyük salona girdim; sovyet yetkilileri bu salonu yıkmaya karar vermişlerdi. Kapıyı bulamadım, yanlızdım ve hayatım hakkında endişe duyuyordum. Bir süre kaygılandıktan sonra, geçebileceğim bir açıklık fark ettim; cam bölmenin ortasında pencereye benzer bir açıklık vardı. Tırmandım ve büyük bir güçlükle dışarıya sızmayı başardım.</p>

  <p>Fabrikalar, demir yolu köprüleri ve boş tarlalardan oluşan ıssız bir manzarayla karşılaştım. Biraz önce terk ettiğim uçsuz bucaksız harap binayı bir kerede tamamıyla ortadan kaldıracak patlamayı bekliyordum. Oradan uzaklaştım. Köprüye doğru ilerlemeye başladım. O sırada, bir polis, beni ve hırpani giyimli çocuklardan oluşan bir grubu kovalamaya başladı; polisin görevi, insanları patlama bölgesinden uzaklaştırmaktı kuşkusuz. Koşarken, çocuklara koşmaları gereken yönü söyledim. Bir köprünün altına geldiğimizde: “Zdies, mojno...” “Burada durabiliriz” dedim onlara rusca konuşarak. Çocuklar cevap vermediler, çok heyecanlanmışlardı. Hep beraber binaya bakıyorduk; infilak ettiği görülebiliyordu (fakat hiçbir ses duymuyorduk; patlamadan yayılan koyu duman, kıvrımlar halinde değil, fakat alabros kesimli saçları andıran dümdüz bir şekilde, iz bırakmadan bulutlara doğru yükseliyordu; her şey karanlık ve dumanlar içindeydi...). Ne görkemli ne de büyük denebilecek bu nefes kesici kaos bir kış gecesi sonunda boşu boşuna yok olup gidiyordu. Karsız bir geceydi, çok soğuk bile değildi.</p>

  <p>Uyandım.</p>

  <p>Bu düş bütün içimi boşaltmışcasına yatağın üzerinde sersemlemiş bir halde yatıyordum. Tavana ve pencereden gözüken parlak gökyüzüne bakıyordum. Geceyi demiryolunda, tıklım tıklım bir kompartımanda geçirmiş bir kaçak hissi vardı içimde.</p>

  <p>Yavaş yavaş olup bitenleri hatırlamaya başladım. Yataktan fırladım. Yıkanmadan giyindim ve sokağa çıktım. Saat sekiz olmuştu. Gün büyük bir çoşkuyla başlıyordu. Güneşin altında sabahın serinliğini hissediyordum. Fakat ağzımdaki kötü tat dayanılır gibi değildi. Cevabı hiçbir şekilde önem taşımadığı halde, bu güneş, hava ve hayat selinin beni neden Rambla'ya sürüklediğini soruyordum kendime. Her şey bana yabancıydı ve artık yıpranmıştım. Kasabın, bir domuzun boğazına açtığı delikten çıkan kan kabarcıklarını düşündüm. Ani bir endişe duydum; fiziksel bulantıma son verecek bir şeyler yutmak, ardından tıraş olmak, yıkanmak, taranmak ve sonunda sokağa çıkmak, soğuk şarap içmek ve güneşli sokaklarda yürümekti tek derdim. Bir bardak sütlü kahve içtim. Geri dönecek cesaretim yoktu, tıraş olmak için berbere gittim. Bir kez daha İspanyolca bilmiyormuş gibi davrandım.</p>

  <p>İşaretlerle ifade ediyordum söylemek istediklerimi. Berberin ellerinden kurtulduktan sonra, yaşama zevkine tekrar kavuştum. Mümkün olduğu kadar çabuk bir şekilde dişlerimi fırçalamak üzere geri döndüm. Badalona’da yüzmek istiyordum. Arabayı alıp dokuza doğru Badalona’ya vardım. Kumsal ıssızdı. Arabada soyundum ve kumların üzerine uzandım; koşarak denize girdim. Yüzmeyi bırakıp mavi gökyüzünü seyretmeye başladım; Dorothea'nın uçağı kuzey doğudan belirecekti. Ayaktayken mideme kadar suyun içindeydim. Bacaklarım suyun içinde sarımtrak görünüyordu, ayaklarım kumun içindeydi, gövdem, kollarım ve başım ise suyun dışındaydılar. Toprak (ya da deniz) üzerinde, birkaç saat sonra gökyüzünün bir ucundan çıkacak olan uçağı bekleyen bu yarı çıplak insanın - kendimin - neye benzediği konusunda komik bir meraka kapılmıştım. Tekrar yüzmeye başladım. Gökyüzü sonsuzdu, saftı ve suyun içinde gülmek istedim.</p>
</body>
</html>
