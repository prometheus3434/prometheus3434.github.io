<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Anaç Gövdeler</h2>

  <h3 id="sigil_toc_id_2">1</h3>

  <p>Lazare'la eskisi kadar sık görüşmüyordum.</p>

  <p>Varlığım gitgide daha eğri büğrü bir seyir almaktaydı. Orda burda kafa çekiyor, amaçsızca yürüyor ve sonunda eve dönmek için bir taksiye biniyordum; taksinin en köşesinde otururken, kaybolmuş Dirty’yi düşünüyor ve ağlıyordum. Artık acı çekmiyordum, en küçük bir kaygı bile duymuyordum, sadece kafamda mutlak bir aptallık hissediyordum, hiç bitmeyecek bir çocukluk gibi. Kaderi kışkırtmak istediğim zamanlarda hayal edebildiğim çılgınlıklara - sahip olduğum alaycılık ve cesareti düşününce - şaşıyordum; bütün bunlardan bana kalan tek izlenim, belki çok dokunaklı, fakat her ne olursa olsun gülünç bir budala olduğumdu.</p>

  <p>Hala Lazare'ı düşünüyordum ve her defasında irkiliyordum; bıkkınlığım sayesinde, Viyana'da beni korkutan siyah bayrağa benzer bir anlam kazanmıştı. Savaş üzerine yaptığımız sevimsiz konuşma sonrasında, uğursuz kehanetlerini sadece kendi varlığıma yönelik bir tehdit olarak değil, bütün dünyaya yönelik genel bir tehdit olarak görüyordum... Olası bir savaşla Lazare arasındaki ilişkiyi doğrulayabilecek bir gerçeğin var olmadığı kuşkusuzdu, ki tam tersine ölümle ilgili her şeyin korku verdiğini öne sürerdi Lazare; buna rağmen baştan başa kendisi, kesik kesik ve uyurgezer yürüyüşü, ses tonu, etrafına bir tür sessizlik yayabilme yeteneği, doymak bilmeyen özverisi, ölümle varmış olduğu bir anlaşma izlenimi bırakmaktaydı. Böylesine bir varlığın sadece mutsuzluğa adanmış bir dünya ve erkekler için anlamı olabilirdi. Bir gün, beynimdeki sis aralandı ve onunla paylaştığım ortak bütün saplantılardan kurtulmaya karar verdim. Bu beklenmedik ayıklama, hayatımın geri kalanıyla aynı derece gülünçtü...</p>

  <p>Bu karar ve onu neşeyle uygulamanın şevkiyle, yürüyerek bulunduğum yerden çıktım. Uzun bir yürüyüş sonunda, kafe Flore'un terasına attım kendimi. Pek iyi tanımadığım birkaç insanın masasına oturdum. Nezaketsiz davrandığımı düşünmeme rağmen, kalkmıyordum. Herkes, büyük bir ciddiyetle, başlarından geçen ve bilinmesi <i>yararlı</i> konulardan bahsediyordu. Güvenilmez bir gerçeklik ve boş bir kafaya sahip oldukları görünümünü vermekteydiler bana. Bir saat boyunca birkaç kelimeden başka laf etmeden oturdum yanlarında. Daha sonra, Montparnasse Bulvarında, garın sağ kolunda kalan bir restorana gittim; orada, terasta, isteyebileceğim en güzel şeyleri yedim ve çok fazla kırmızı şarap içtim. Yemeğim bittiğinde çok geç olmuştu, fakat o sıra, anne ve oğlundan oluşan bir çift geldi. Anne yaşlı değildi, hâlâ çekici ve inceydi, sevimli bir laubalilik vardı hareketlerinde; bunların herhangi bir ilginç yanı yoktu, fakat Lazare'ı düşündüğüm zaman, bu kadın zengin olduğu kadar göze de hoş görünüyordu. Gri flanelden çok şık bir takım giymiş olan, neredeyse sessiz ve çok genç oğlu kadının önünde duruyordu. Bir kahve istedim ve sigara içmeye başladım. Bir hırıltı gibi uzayan oldukça acı bir çığlık duymak keyfimi kaçırdı; terasın kenarını oluşturan küçük ağaçların dibinde, tam olarak, bakmakta olduğum çiftin masasının altında, bir kedi başka bir kedinin boğazına atlamıştı. Ayağa kalkan genç anne şiddetli bir çığlık attı; solgunlaşmıştı. Sesin insanlardan değil fakat kedilerden kaynaklandığını anlaması uzun sürmedi ve gülmeye başladı (gülünç değil, fakat basitti). Garsonlar ve patron terasa geldiler. Diğerleriyle beraberken saldırgan olan bu kedinin tanıdık bir kedi olduğunu söylerken gülüyorlardı. Ben de gülüyordum onlarla beraber.</p>

  <p>Daha sonra, keyifli olduğumu düşünerek restoranı terk ettim, fakat ıssız bir sokakta nereye gittiğimi bilmeden yürürken ağlamaya başladım. Ağlamama engel olamıyordum; çok uzun süre yürüdüm, sonunda oturduğum sokağa kadar gelmiştim. O sırada hâlâ ağlıyordum. Hemen önümde, üç genç kız ve iki delikanlı gürültü çıkararak kahkahalarla gülüyorlardı; kızlar güzel değildiler, fakat hafif ve tahrik edici oldukları şüphesizdi. Ağlamayı kestim ve onları kapıma kadar yavaşça izledim; bu gürültü patırtı beni o derece kışkırttı ki, eve girmek yerine tereddütsüz geri döndüm. Bir taksi durdurdum ve beni Tabarin balosuna götürmesini söyledim. İçeri girdiğimde, pistte yarı çıplak birçok dansçı vardı; kızların çoğu güzel ve diriydi. Pistin kenarında bir yere oturdum (başka bir yere oturmayı kabul etmemiştim), fakat salon ağzına kadar doluydu ve üzerinde sandalyemin bulunduğu zemin yükseltilmişti; bu yüzden sandalye düştü düşecek bir haldeydi; bir anda dengemi kaybedip, dans eden çıplak kızların arasına düşebilirmişim gibi geliyordu. Kızarmıştım, çok sıcaktı, çoktan ıslanmış olan bir mendille yüzümdeki teri silmem gerekiyordu ve içki bardağımı masadan alıp ağzıma götürmek çok zordu. Bu gülünç durumda, sallantılı bir dengede olan varlığım mutsuzluk simgesi halini almıştı; bunun tam tersine, ışığa boğulmuş pistin üzerindeki dansçılar, erişilmez bir mutluluk simgesiydiler.</p>

  <p>Dansçılardan biri diğerlerinden daha narin ve güzeldi; ona görkem veren gece elbisesinin içinde, bir tanrıçayı andıran gülümsemesiyle ilerliyordu. Dansın sonunda tamamen çıplak kaldı, fakat, inanılmaz bir zariflik ve incelik sergilemekteydi o anda; projektörlerin ölgün mor ışığı altında, sedef gibi parlak uzun vücudu heyecan uyandırıcı solgunlukta bir tansık halini alıyordu. Çıplak gerisine küçük bir çocuk hayranlığı ile bakıyordum; o kadar güzeldi ki, sanki hayatım boyunca hiçbir zaman bu denli saf, bu denli <i>gerçeklikten</i> uzak bir şey görmemiştim. Kopçaları çözülmüş elbise oyunu ikinci defa tekrarlandığında, o derece soluğum kesildi ki, boşalmış bir halde kendimi sandalyemin üzerinde zor tuttum. Salonu terk ettim. Aylak aylak dolaşıyordum, bir kafeden bir sokağa, bir sokaktan bir gece otobüsüne; hiç niyetim olmadığı halde otobüsten indim ve Sphynx'e girdim. Bu salona girer girmez sunulan kızların her birini sırayla istiyordum; odaya çıkma fikri yoktu kafamda; gerçekdışı bir ışık beni sürekli rahatsız ediyordu. Daha sonra Dome’a gittim, gücüm gitgide azalıyordu. Hafif bir şampanya eşliğinde kızarmış sosis yedim. Oldukça kötü olmasına rağmen, kendime gelmemi sağladı. Bu geç saatte, böylesi alçaltıcı bir yerde, ahlaksız adamlardan, yaşlı ve çirkin kadınlardan başka kimseler yoktu. Daha sonra, taburede oturmuş, hırıldayarak barmenle fısıldaşan pek güzel denemeyecek basit bir kadının bulunduğu bara girdim. Bir taksi durdurdum ve bu defa beni evime götürmesini söyledim. Sabahın dördünü geçiyordu, fakat, yatmak ve uyumak yerine, bütün kapılar açık bir halde, daktiloda rapor yazdım.</p>

  <p>Hatır için benimle oturan kayınvalidem (karımın yokluğunda evle ilgileniyordu) uyandı. Yatağından bana seslendi ve kapısından, dairenin bir ucundan diğer ucuna bağırdı:</p>

  <p><br /></p>

  <p>- Henri... Saat onbire doğru Edith Brigton'dan aradı; sizi bulamadığı için çok üzüldü.</p>

  <p>Gerçekten de Edith'in mektubu bir önceki günden beri cebimdeydi. Bu akşam beni ondan sonra arayacağını söylüyordu ve bunu unutmuş olmak için alçak olmam gerekirdi. Üstelik kapımın önüne kadar geldikten sonra geri dönmüştüm! Daha iğrenç bir şey düşünemiyordum. Utanılacak bir şekilde terk ettiğim karım, merak ettiği için beni İngiltere’den arıyordu; bu sırada ben, onu unutarak, düşkünlüğümü ve sersemliğimi berbat yerlerde sürüklüyordum. Acı çekmem dahil her şey yanlıştı. Elimden geldiğince ağlamaya başladım; hıçkırıklarımın ne başı vardı ne sonu.</p>

  <p>Boşluk devam ediyordu. Kafayı çekip ağlayan bir budalaya dönmüştüm gülünç şekilde. Unutulmuş bir insan müsveddesi olma duygusundan kurtulmanın tek yolu, içki üstüne içki içmekti. Sağlığımın tükeneceğini ve hatta yaşama nedenim olmayan bir hayatın sonuna geleceğimi umut ediyordum. Alkolün beni öldüreceğini düşünüyordum, fakat kesin bir fikrim yoktu. Belki içmeye devam edecek ve dolayısıyla ölecektim; ya da artık içmeyecektim... Şimdilik hiçbir şeyin önemi yoktu.</p>
</body>
</html>
