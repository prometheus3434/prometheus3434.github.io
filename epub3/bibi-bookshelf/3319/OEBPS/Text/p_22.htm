<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h3>3</h3>

  <p>Lazare'dan nasıl korkmuş olabildiğimi anlayamıyordum. Michel'i birkaç dakika daha bekleyip gitmeye karar vermiştim. Gelmeyeceğinden emindim, fakat vicdanımı rahatlatmak için bekliyordum. Tam gitmek üzereydim ki, binanın kapısı açıldı. Michel yanıma geldi. Doğruyu söylemek gerekirse, başka dünyadan gelmiş gibiydi. Sanki biri tarafından boğazlanmış bir görüntüsü vardı... Gitmek üzere olduğumu söyledim. “Yukarıda” tartışmanın son derece düzensiz ve gürültülü olduğunu ve kimsenin birbirini işitmediğini söyledi.</p>

  <p>- Lazare yukarıda mı? diye sordum.</p>

  <p>- Elbette. Bütün her şeyin nedeni o... Yukarı çıkman gereksiz. Ben daha fazla dayanamayacağım... Gidip bir şeyler içelim.</p>

  <p>- Başka bir şey konuşmak istersen?...</p>

  <p>- Hayır. Becerebileceğimi sanmıyorum. Sana anlatacağım...</p>

  <p>- Peki. Seni dinliyorum.</p>

  <p>Olanları bilmek isteyip istemediğimden pek emin değildim aslında. Şu anda Michel'i ve en azından bir o kadar da “yukarıda” olup bitenleri komik buluyordum.</p>

  <p>- Sürpriz bir saldırı söz konusu olan; elli kadar “tetikçi” bunlar, anlarsın... Ciddi bir durum. Lazare hapishaneyi basmak istiyor.</p>

  <p>- Ne zaman? Yarın değilse ben de gelirim. Silahları ve dört adamı alabilirim arabaya.</p>

  <p>- Komik, diye bağırdı Michel.</p>

  <p>- Ah!</p>

  <p>Kahkahalarla gülüyordum.</p>

  <p>- Hapishaneye saldırmak çok büyük bir saçmalık.</p>

  <p>Avaz avaz bağırarak konuşuyordu. Kalabalık bir sokaktan geçiyorduk.</p>

  <p>- Bu kadar çok bağırma... demekten alıkoyamadım kendimi.</p>

  <p>Huzurunu kaçırmıştım. Sustu ve etrafına bakmaya başladı. Sıkıntılı bir ifade vardı suratında. Michel hâlâ çocuktu, hem de kaçık bir çocuk.</p>

  <p>- Önemi yok; nasıl olsa Fransızca konuşuyordun... dedim gülerek.</p>

  <p>Korkusu aynı hızla rahatlığa dönüştü ve gülmeye başladı. Fakat, o andan itibaren bir daha bağırarak konuşmadı; benimle konuşurken takındığı küçümseyici ifade bile yoktu sesinde. Bir kafenin önüne geldik ve dipteki masalardan birine oturduk.</p>

  <p>Anlatmaya başladı:</p>

  <p>- Neden hapishaneye saldırmamak gerektiğini anlayacaksın. Bunun hiçbir faydası yok. Herhangi bir yardıma ihtiyaçları yok, Lazare’ın isteği bu sadece. Lazare savaşı andıran her şeyden nefret eder, fakat deli olduğu için doğrudan doğruya eyleme geçmek istiyor ve bu yüzden de hapishaneye baskın yapmayı denemek onun fikri. Ben bir silah deposuna saldırmayı önerdim, fakat bunu dinlemek bile istemedi, çünkü ona göre silah deposuna saldırmak, devrimin ve savaşın eski hatasına düşmek olacaktı! Buradaki insanları tanımazsın. Mükemmel insanlardır, fakat kaçıktırlar; hepsi onu dinliyor!...</p>

  <p>- Hapishaneye neden saldırmamak gerektiğini söylemedin hâlâ bana.</p>

  <p>Aslında bu düşünceden oldukça etkilenmiştim, ayrıca işçilerin Lazare'ı dinliyor olması da hoşuma gitmişti. Birdenbire Lazare'a duyduğum nefret azalmıştı. İç karartıcı ve korkunçtu, fakat anlayan tek insandı; İspanyol işçiler de anlıyorlardı ihtilali...</p>

  <p>Michel kendi kendine konuşarak anlatmaya devam ediyordu:</p>

  <p>- Gün gibi ortada: Hapishane hiçbir işe yaramaz. Önce silah bulmamız gerekli. İşçilerin silahlanması lazım. İşçilerin eline silah vermedikten sonra ayrılıkçı hareketin ne anlamı olabilir ki? Bunun en güzel kanıtı olarak, işçilerin eline silah vermekten korkan Katalonyalı liderler, büyük bir olasılıkla darbelerinde başarısız olacaklar... Çok açık. İlk önce bir silah deposuna baskın yapmak gerekiyor.</p>

  <p>Hepsinin yoldan çıktıklarını düşündüm bu kez.</p>

  <p>Tekrar Dirty'yi düşünmeye başladım; kendi adıma çok yorgun ve sıkıntılıydım.</p>

  <p>- Fakat hangi silah deposu? diye sordum Michel'e belirsizce.</p>

  <p>Duymamış gibi gözüktü.</p>

  <p>Israr ettim; önemli olmasına, hatta can sıkıcı derecede bir önem taşımasına rağmen bu konuda hiçbir şey bilmiyordu, bu ülke hakkında fazla bir bilgisi olduğu söylenemezdi zaten.</p>

  <p>- Lazare'ın daha fazla bilgisi var mı?</p>

  <p>- Evet. Elinde hapishanenin planı var.</p>

  <p>- Başka bir şey konuşmamızı ister misin?</p>

  <p>Michel, erken dönmesi gerektiğini söyledi.</p>

  <p>Bir süre tek kelime etmeden oturdu ve sonra tekrar konuşmaya başladı;</p>

  <p>- Her şeyin kötüye gideceğini düşünüyorum. Genel grev yarın sabah için öngörülmüştü, fakat herkes kendi kafasına göre hareket edip, sonunda muhafızlar tarafından gebertilecek. Galiba Lazare'a hak vermek zorunda kalacağım.</p>

  <p>- Nasıl?</p>

  <p>- Evet. İşçiler hiçbir zaman birleşmeyi başaramayacaklar ve sonunda yenilecekler.</p>

  <p>- Hapishaneyi ele geçirmek imkansız mı?</p>

  <p>- Nasıl bilebilirim ki? Ben asker değilim...</p>

  <p>Bitkin düşmüştüm. Saat sabahın ikisiydi. Rambla'da bir barda Michel'e randevu verdim. Durum biraz daha açıklık kazandığında gelecekli; bunun beşi bulabileceğini söyledi. Hapishane projesine karşı gelmekte haksız olduğunu söylemekten son anda vazgeçtim, bu konudan bıkmıştım artık. Michel'e, beklediğim ve önüne arabayı bıraktığım kapıya kadar eşlik eltim. Birbirimize söyleyecek bir şeyimiz kalmamıştı. En azından Lazare'la karşılaşmadığım için mutluydum.</p>
</body>
</html>
