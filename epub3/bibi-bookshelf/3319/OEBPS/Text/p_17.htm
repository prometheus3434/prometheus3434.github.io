<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h3>5</h3>

  <p>Tuhaf bir gerçekliğe yaptığım bu kısa süreli yolculuğu ertesi gün hatırlamıyordum bile. Allak bullak bir halde uyandım. Rüyada yaşadığım korku beni altüst etmişti ve bitkindim ve ateşler içinde yatıyordum... Kayınvalidemin başucuma koyduğu kahvaltıya dokunmadım. Kusma isteğim devam ediyordu. Neredeyse iki geceden beri geçmemişti. Bir şişe kötü şampanya aldırdım. Buz koyarak bir bardak içtim; birkaç dakika sonra, kusmak için yataktan kalktım. Kustuktan sonra tekrar yattım, biraz rahatlamıştım, fakat bulantının tekrar başlaması uzun sürmedi. Engel olamadığım bir titreme başladı, dişlerim tıkırdıyordu; açıkça hastaydım ve çok kötü bir şekilde acı çekiyordum. Tekrar korkunç bir uykuya daldım; tamamen belirlenmesi gereken her şey kopmaya başladı, karışık, çirkin ve şekilsiz şeyler; hiçbir çarem yoktu. Varlığım çürümüş bir madde gibi parçalar halinde yok olup gidiyordu... Doktor geldi, beni baştan aşağı yokladı. Sonunda başka bir doktorla beraber gelmeye karar verdi; konuşmasından, yakında ölebileceğimi anladım (korkunç bir şekilde acı çekiyordum, içimde bir şeylerin sıkıştığını hissediyordum ve şiddetli bir şekilde rahatlamaya ihtiyacım vardı; bu yüzden, diğer günlerde olduğu gibi ölmek bile istemiyordum). Yakalandığım grip, akciğerimdeki ciddi rahatsızlık belirtilerinden kaynaklanmaktaydı; farkında olmadan, geçen akşam yağmur altında üşütmüşüm. Üç günü berbat bir halde geçirdim. Kayınvalidem, hizmetçi ve doktorların dışında kimseyi görmüyordum. Dördüncü gün ateşim düşmemişti ve daha kötüleşmiştim. Xenie, hasta olduğumdan habersiz olarak telefon etti; ona odanın dışına çıkmadığımı ve beni görmeye gelebileceğini söyledim. On beş dakika sonra geldi.</p>

  <p>Düşündüğümden daha sadeydi: hatta çok sade görünüyordu. Turenne Sokağındaki hayaletlerden sonra, insanca gelmişti gözüme. Onun için bir şişe beyaz şarap istedim ve - ona ve şaraba duyduğum istekten dolayı - onun şarap içmesini seyretmekten zevk duyacağımı, fakat benim sadece haşlanmış sebze suyu ya da portakal suyu içebildiğimi güçlükle anlattım. Şarabı içmekte hiç zorlanmadı. Ona, sarhoş olduğum gece, kendimi çok mutsuz hissettiğim için içmiş olduğumu söyledim.</p>

  <p>Bunu o gece anlamış olduğunu söylüyordu.</p>

  <p>- Ölmek istercesine içiyordunuz. Bir an önce ölebilmek için. İsterdim ki... fakat içene engel olmayı sevmem, zaten ben de içmiştim.</p>

  <p>Gevezeliği beni yoruyordu. Buna rağmen, biraz olsun bu bitkinlikten çıkmaya zorlamıştı beni. Zavallı kızın bu kadar iyi anlamış olması beni şaşırtmıştı, fakat benim için hiçbir şey yapamazdı. Daha sonra hastalıktan kurtulsam bile bu böyleydi. Elini tutup kendime doğru çektim ve batması için dört günden beri uzamış olan sert sakalımın üzerinde yavaşça gezdirdim.</p>

  <p>- Bu kadar kötü traşlı bir adamı öpmek imkansız, dedim ona gülerek.</p>

  <p>Elimi çekti ve onu uzun süre öptü. Beni şaşırtmıştı. Ne diyeceğimi bilemedim. Ona gülerek anlatmaya çalıştım - çok hasta insanlar gibi alçak sesle konuşuyordum; boğazım ağrıyordu:</p>

  <p>- Neden elimi öpüyorsun? Aslında iğrenç biri olduğumu çok iyi biliyorsun.</p>

  <p>Elinden hiçbir şey gelmediği için ağlayabilirdim.</p>

  <p>Benim de, hiçbir şeyi kaldıracak gücüm yoktu.</p>

  <p>- Biliyorum, diye açıkça cevapladı. Anormal bir cinsel hayatınız olduğunu herkes biliyor. Ben, özellikle çok mutsuz olduğunuzu düşünmüştüm. Çok sersem ve gülmesini seven bir insanım. Kafamda çılgınlıktan başka bir şey yok, fakat sizi tanıdığımdan ve alışkanlıklarınızdan söz edildiğini duyduğumdan beri, sizin gibi... iğrenç alışkanlıkları olan insanların... şüphesiz çektikleri acılardan dolayı böyle hareket ettiklerini düşünüyorum.</p>

  <p>Uzun süre ona baktım. O da hiçbir şey söylemeden bana bakıyordu. Gözyaşlarıma engel olamadığımı görüyordu. Güzel değildi, ama sade ve dokunaklıydı; gerçekten bu derece sade olabileceğini hiçbir zaman düşünemezdim. Ondan hoşlandığımı ve benim için her şeyin gerçekdışı bir hal aldığını söyledim; iğrenç bir adam değildim belki de - iyice düşünüldüğünde - ama yitik bir adamdım. Umduğum gibi şimdi ölmem daha iyi olacaktı. Ateşten ve böylesi derin bir iğrençlikten o kadar çok yorulmuştum ki, ona hiçbir şey anlatamıyordum; doğrusunu söylemek gerekirse, ben de hiçbir şey anlamıyordum...</p>

  <p>Neredeyse delice bir sertlikle konuşmaya başladı:</p>

  <p>- Ölmenizi istemiyorum. Size ben bakacağım. Yaşamanıza yardım etmeyi o kadar istiyorum ki...</p>

  <p>Ona söz dinletmeye çalışıyordum:</p>

  <p>- Hayır. Benim için hiçbir şey yapamazsın, kimse artık bir şey yapamaz...</p>

  <p>Bunu ona öylesine içtenlikle, öylesine açık bir umutsuzlukla söyledim ki, her ikimiz de bir süre sessiz kaldık. Başka bir şey söylemeye cesaret edemedi. O anda, varlığı bana rahatsızlık vermişti.</p>

  <p>Bu uzun sessizlik sonunda, saçma, kinci bir düşünce beni içten içten hareketlendirmeye başladı, sanki birdenbire canlanmıştım, hatta canlılıktan bile öte bir coşku söz konusuydu. Bunun üzerine, ateşler içinde yanarak:</p>

  <p>- Beni dinle, Xenie, dedim anlamsız bir öfkeyle, - nutuk atmaya başlamıştım ve anlamsız bir şekilde kendimi kaybetmişim - edebi çalkantıya karıştın, Sade'ı okumuş ve -diğerleri gibi - müthiş bulmuş olmalısın. Sade'a hayran olan herkes dolandırıcıdır - duyuyor musun - dolandırıcı...</p>

  <p>Sessizce bana baktı, bir şey söylemeye cesaret edemiyordu. Devam ettim:</p>

  <p>- Sinirleniyorum, çıldırdım, tükendim, ne söylediğimi bilmiyorum... Fakat neden Sade'a bunu yaptılar?</p>

  <p>Neredeyse bağırıyordum:</p>

  <p>- Boku yemişler miydi yoksa, evet mi hayır mı?</p>

  <p>O kadar delice hırıldıyordum ki, aniden kalktım ve kısık sesimle boğazım yırtılırcasına öksürerek bağırdım:</p>

  <p>- İnsanların hepsi uşak... Aralarından biri efendi gibi görünüyorsa, diğerleri kasılmaktan çatlamakta... fakat... hiçbir şeye boyun eğmeyenler ya hapisteler ya da toprağın altında... yani birkaçı için hapis ya da ölüm, geri kalan diğer herkes için de uşaklık...</p>

  <p>Xenie elini yavaşça alnıma koydu:</p>

  <p>- Henri, yalvarırım - o sırada, üzerime eğilmiş acı çeken bir periye dönüşmüştü ve neredeyse kısık sesindeki beklenmedik tutku beni yakıyordu - artık konuşma... konuşmaya devam edebilmek için çok fazla ateşin var...</p>

  <p>Bu hastalıklı coşkumun yerini, tuhaf bir biçimde, yumuşama aldı; sesinin etkili ve alışılmadık tonu beni yarı mutlu bir uyuşukluk içine soktu. Gülümseyerek, hiçbir şey demeden uzunca bir süre Xenie'ye baktım; beyaz yakalı deniz mavisi ipek bir elbisesi, açık renk çorapları ve beyaz ayakkabıları olduğunu fark ettim; narin bir vücudu vardı ve bu elbisenin içinde güzel görünüyordu; özenle taranmış siyah saçlarının altında yüzü çok gençti. Bu derece hasta olduğuma üzülüyordum.</p>

  <p>- Bugün çok hoşuma gidiyorsun, dedim ona. Yalan söylemiyordum. Seni güzel buluyorum Xenie. Beni Henri diye çağırdığın ve bana sen diye hitap ettiğin zaman çok hoşuma gitti.</p>

  <p>Mutlu oldu, hatta mutluluktan deliye döndü, fakat bir o kadar da tedirgindi. Böylesi bir heyecan içinde, yatağımın kenarına diz çöktü ve beni alnımdan öptü; elimi, eteğinin altından bacaklarının arasına uzattım... Kendimi daha iyi hissetmiyordum, fakat artık acı çekmiyordum. Kapıya vuruldu ve yaşlı hizmetçi bir cevap beklemeksizin içeri girdi: Xenie elinden geldiğince çabuk bir şekilde ayağa kalktı. Bir tabloya bakar gibi yaptı, bir deliyi, hatta bir budalayı andırıyordu. Hizmetçi de budala gibi davranıyordu; termometre ve bir tas haşlanmış sebze suyu getirmişti. Kendimi tekrar yatağa bıraktım. Yaşlı kadının yersiz hareketi karşısında bunalmıştım. Biraz önce, Xenie'nin çıplak uylukları diri diri elimin altındayken, şu anda her şey sallanmaktaydı. Hafızam bile sallanmaktaydı; gerçeklik parça parça olmuştu. Geriye ataşten başka bir şey kalmamıştı, ve ateş hayatımı tüketmekteydi. Xenie'ye arkasını dönmesini söyleyecek cesaretim olmadığından, termometreyi kendi kendime koydum. Yaşlı kadın gitmişti. Xenie, termometreyi yerleştirebilmek için yorganın altında didinmemi aptalca seyretti. Sanırım zavallı kız bana bakarken gülmek istedi, fakat bu gülme isteği onu rahatsız etmekten başka işe yaramadı. Dalgın bir hali vardı: şaşkın, saçları dağınık ve kıpkırmızı bir halde önümde ayakta durmaktaydı; cinsel heyecanı yüzünden okunuyordu.</p>

  <p>Dün geceden beri ateşim yükselmişti. Bu umurumda değildi. Gülümsüyordum, fakat bu gülümsemenin kötü niyetli olduğu açıkça ortadaydı. Yanımdakinin bu durumu görmekten hoşnut olmadığını anlamakta bir o kadar korkunçtu. O sırada kaynanam ateşimi öğrenmek üzere içeri girdi; cevap vermeden, uzun süreden beri tanıdığım Xenie'nin bana bakmak için burada kalacağını söyledim. Eğer isterse Edith'in odasında kalabilirdi. Bunu hoşnutsuzca söyledim ve daha sonra her iki kadının da yüzüne bakarak kötü kötü gülümsedim.</p>

  <p>Kaynanam, kızına yaptığım bütün kötülüklerden dolayı benden nefret ediyordu; ayrıca görgü kurallarına ters düşen durumlarda da acı çekiyordu.</p>

  <p>- Edith'e gelmesi için telgraf çekmemi istemez misiniz, diye sordu.</p>

  <p>Hasta birisinden daha çok, durumu kontrol altında bulunduran birinin aldırmazlığıyla, kısık sesimle cevap verdim:</p>

  <p>- Hayır. İstemiyorum. Eğer isterse Xenie burada kalabilir.</p>

  <p>Ayakta duran Xenie neredeyse titriyordu.</p>

  <p>Ağlamamak için alt dudağını ısırmaktaydı. Kaynanam oldukça gülünçtü. Duruma uygun bir yüz ifadesi vardı. Şaşkınlıktan fıldır fıldır dönen küçük gözleri uyuşuk görünümüne ters düşmekteydi. Sonunda Xenie, mırıldanarak, eşyalarını almaya gideceğini söyledi; tek kelime etmeden ve bana bakmadan odayı terk etti, fakat gözyaşlarını zor tuttuğunu anlamıştım.</p>

  <p>- Eğer isterse, cehenneme kadar yolu var, dedim kaynanama gülerek.</p>

  <p>Kaynanam Xenie'yi kapıya kadar geçirmek üzere acele etti. Xenie'nin söylediklerimi duyup duymadığını bilmiyordum.</p>

  <p>Kimsenin aldırmadığı bir döküntüydüm ve kendi kötülüğüm kötü kaderime eklenmekteydi. Mutsuzluğu kendim davet etmiştim ve şu anda gebermek üzereydim; alçağın tekiydim ve yalnızdım. Edith'e haber vermelerini yasaklamıştım. Ona bir daha sıkı sıkı şartlamayacağımı anladığım için, şu anda içimde kara bir boşluk hissediyordum. Bütün şefkatimle küçük çocuklarımı çağırdım; gelmeyeceklerdi. Kaynanam ve yaşlı hizmetçi yanımdaydılar; doğruyu söylemek gerekirse, bir cesedi yıkamak ve komik bir şekilde açılmasını önlemek için çenesini bağlayacak kadar iyi insandılar her ikisi de. Gitgide daha çekilmez oluyordum; kaynanam, bana bir kafur iğnesi yaptı, fakat iğnenin ucu körlenmiş olduğundan çok canım yandı; bu hiçbir şey değildi, fakat artık bu tür iğrenç küçük zulümlerden başka bekleyebilecek hiçbir şeyim kalmamıştı. Sonunda her şey yok olacaktı, acı bile, ve acı, şu anda, fırtınalı bir hayattan bana kalan tek şeydi... Boş bir şey, siyah bir şey, düşmanca bir şey, dev bir şey sezinliyordum... ben değildim artık bu... Doktorlar gelip gitmeye devam etti, bitkinlikten kurtulamadım.</p>

  <p>İstedikleri her şeyi dinleyip yoklayabiliyorlardı. Acıya, tiksintiye, iğrençliğe katlanmaktan başka yapabilecek bir şeyim kalmamıştı; umduğumdan çok daha fazlasına katlanabilmekteydim. Neredeyse hiçbir şey demediler; bana gereksiz sorulardan bile sormadılar. Ertesi sabah tekrar gelecekler, fakat ben gerekeni yapmalıyım. Karıma telgraf çekmeliyim. Artık buna karşı koyacak durumda değilim.</p>
</body>
</html>
