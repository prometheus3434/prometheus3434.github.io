<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>Antonio'nun Hikayesi</h2>

  <h3 id="sigil_toc_id_3">1</h3>

  <p>Birkaç hafta sonra, hasta olduğumu bile unutmuştum. Barselona'da Michel'e rastladım. Bir anda kendimi onun önünde buldum. Criolla'da bir masada otururken Lazare ona öleceğimden bahsetmiş. Michel'in cümlesi beni dayanılmaz bir geçmişe götürdü.</p>

  <p>Bir şişe konyak siparişi verdim. Michel'in bardağını doldurdum ve içmeye başladım. Hemen sarhoş oldum. Uzun süreden beri, Criolla'nın bende yarattığı etkinin farkındaydım. Kız kılığında bir oğlan pistte dans ediyordu; kıçına kadar açık bir gece elbisesi giymişti. İspanyol dansının topuk sesleri çınlamaktaydı...</p>

  <p>Derin bir rahatsızlık hissettim. Michel'e bakıyordum. Kötü alışkanlıkları yoktu. Bu konuda o kadar acemiydi ki, hemen sarhoş oldu; sandalyesinin üzerinde sıkıntıyla kıpırdanıp duruyordu.</p>

  <p>Sınırı aşmıştım.</p>

  <p>- Lazare'ın seni görmesini isterdim... bir batakhanede! dedim ona.</p>

  <p>Şaşırmış bir halde sözümü kesti:</p>

  <p>- Fakat Lazare Criolla’ya sık sık gelir.</p>

  <p>Keyfi kaçmış biri gibi, aptalca Michel'e döndüm.</p>

  <p>- Doğru, geçen sene Lazare Barselona'da bir süre kalmıştı ve gecelerini genellikle Criolla'da geçiriyordu. Bunda garip olan ne?</p>

  <p>Sonuçta, Criolla, Barselona'nın tanınmış tuhaf yerlerinden</p>

  <p>biridir.</p>

  <p>Yine de, Michel'in şaka yaptığını düşünüyordum. Bu şakanın anlamsız olduğunu ve sadece Lazare fikrinin bile beni hasta ettiğini söyledim. Engel olmaya çalışmama rağmen, saçma bir şekilde sinirleniyordum.</p>

  <p>Bağırmaya başladım, çıldırmıştım, şişeyi elimde tutuyordum:</p>

  <p>- Michel, eğer Lazare şu anda burada olsaydı, onu öldürürdüm.</p>

  <p>Başka bir dansçı - yine kadın kılığında bir erkek - kahkahalar ve bağrışmalarla sahneye girdi. Sarı bir peruğu vardı. Güzel, korkunç ve gülünçtü.</p>

  <p>- Onu dövmek, ona vurmak istiyorum...</p>

  <p>O kadar saçmalamıştım ki, sonunda Michel kalktı. Kolumdan tuttu. Korkuyordu. Ölçüyü iyice kaçırmıştım. O da sarhoştu. Bitik bir halde tekrar sandalyesinin üzerine düştü.</p>

  <p>Güneş ışığı saçlı dansçıyı seyrederken sakinleşmiştim.</p>

  <p>- Kötü davranmış olan Lazare değildi, diye bağırdı Michel. Tam tersine ona karşı çok kaba ve kötü davrandığını söyledi bana.</p>

  <p>- Söylemiş olabilir.</p>

  <p>- Ama artık sana kızgın değil.</p>

  <p>- Bana bir daha Lazare'ın Criolla’ya geldiğini söyleme. Lazare Criolla'da!...</p>

  <p>- Birçok kez benimle birlikte geldi ve burası gerçekten çok hoşuna gitti. Hatta gitmek bile istemedi. Çok şaşırmış olmalıydı. Ona söylediğin aptallıkların hiçbirinden bahsetmedi bana.</p>

  <p>Neredeyse sakinleşmiştim:</p>

  <p>- Sana başka bir zaman anlatırım. Ölmek üzereyken beni görmeye geldi! Demek artık bana kızgın değilmiş!... Fakat, ben onu hiçbir zaman affetmeyeceğim. Hiçbir zaman! Beni duyuyor musun? Kısacası, Lazare'ın Criolla'ya neden geldiğini anlatacak mısın bana?...</p>

  <p>Böylesi kepaze bir gösterinin önünde, benim yerimde otururken düşünemiyordum Lazare'ı. Sersemleşmiştim. Az önce bildiğim ve hatırlamam gereken bir şeyleri unutmuş gibiydim. Daha bütünüyle, daha güçlü konuşmak istiyordum; son derece güçsüz olduğumun bilincindeydim. Sonunda iyice sarhoş olmuştum.</p>

  <p>Sıkıntılı görünen Michel, daha da beceriksizleşti. Mutsuz ve ter içindeydi. Düşündükçe daha fazla çaresizliğe düşüyordu.</p>

  <p>- Bileğini bükmek istedim, dedi bana.</p>

  <p>- Bir gün... tam burada...</p>

  <p>Baskı altındaydım, her an patlayabilirdim.</p>

  <p>Michel, bu kargaşanın içinde, kahkahayı bastı:</p>

  <p>- Sen onu tanımıyorsun! Derisine iğneler batırmamı isterdi benden! Sen onu tanımıyorsun! Dayanılmazdır...</p>

  <p>- Neden iğneler?</p>

  <p>- Hazır olmak istiyordu...</p>

  <p>Bağırıyordum:</p>

  <p>- Neye hazır olmak?</p>

  <p>Michel kahkahalarla gülmeye devam etti.</p>

  <p>- İşkenceye dayanmaya...</p>

  <p>Birden, beceriksizce tekrar ciddileşmeye çalıştı. Acelesi varmış gibiydi, bir aptal gibi görünüyordu. Hemen konuşmaya başladı. Sinirliydi:</p>

  <p>- Mutlaka bilmen gereken bir şey daha var. Biliyorsun ki Lazare onu dinleyenleri büyüler. Olağandışı bir varlık zannederler onu. Rahatsız ettiği bazı insanlar vardı burada, bazı işçiler. Ona hayranlık duyuyorlardı. Daha sonra ona Criolla'da rastladılar. Burada, Criolla'da bir hayalet görünümüne sahipti, adeta. Aynı masada oturan arkadaşları tedirgindiler: Masada olduğunu anlayamıyorlardı. Bir gün, içlerinden biri siniri bozularak içmeye başladı... Kendinde değildi; senin gibi bir şişe getirtti. Üst üste içiyordu. Lazare'la yatacağını düşündüm. Onu öldürebilirdi kuşkusuz, hatta onun için öldürülmeyi tercih bile edebilirdi, fakat hiçbir zaman onunla yatmasını isteyemezdi Lazare'dan. Lazare onu baştan çıkarıyordu ve eğer çirkinliğini anlatacak olsaydım beni kesinlikle anlamayacaktı. Lazare onun gözünde bir azizeydi. Ve öyle kalmalıydı. Antonio adında çok genç bir makina tamircisiydi.</p>

  <p>Genç işçinin yaptığının aynısını yaptım; bardağımı boşalttım ve ender olarak içen Michel de bana ayak uydurdu. Aşırı bir şekilde kıpırdanıyordu. Bense, gözlerimi kör eden ışık ve kavrayamadığımız bir çılgınlığın önünde, kendimi boşlukta hissediyordum.</p>

  <p>Michel şakaklarındaki teri silerek konuşmaya devam etti:</p>

  <p>- Lazare onun içiyor olmasından çok rahatsız olmuştu. Gözlerine bakarak konuşmaya başladı: “Bugün size imzalamanız için bir kağıt verdim ve hiç okumadan imzaladınız.” Sesinde en ufak bir alaycılık yoktu. Antonio ise, “Ne önemi var” diye cevapladı. “Peki ya size faşist inanç açıklamaları hakkında bir yazı imzalattıysam?” diye karşılık verdi Lazare. Antonio, gözlerinin içine bakıyordu bu sefer. Büyülenmişti, fakat kendinde değildi. Acele etmeden cevap verdi: “Sizi öldürürdüm.” “Cebinizde silah var mı” diye sordu Lazare. “Evet” diye yanıtladı Antonio. “Çıkalım,” dedi Lazare bunun üzerine. Çıktık. Bir şahit istiyorlardı.</p>

  <p>Kötü nefes almaya başlamıştım. Hızını kaybeden Michel’e beklemeden devam etmesini söyledim. Alnındaki teri sildi yeniden:</p>

  <p>- Aşağı doğru inen basamakların bulunduğu deniz kenarına gittik. Gün ağarmak üzereydi. Tek kelime etmeden yürüyorduk. Ben huzursuzdum, Antonio öfkeli olmasına rağmen soğukkanlılığını koruyordu, fakat içkiden gebermek üzereydi, Lazare ise dalgındı, bir ölüyü andırırcasına sessizdi!</p>

  <p>- Fakat, bu bir şaka değil miydi?</p>

  <p>- Şaka değildi. Her şeyi oluruna bıraktım. Neden kaygılanmış olduğumu bilmiyorum. Deniz kenarında, Lazare ve Antonio basamakların en sonuna kadar indiler. Lazare, Antonio'ya silahını eline almasını ve namluyu göğsüne yaslamasını söyledi.</p>

  <p>- Antonio onu dinledi mi?</p>

  <p>- Onun da dalgın bir hali vardı; cebinden bir browning çıkardı, mermi yerleştirdi ve namluyu Lazare'ın göğsüne dayadı.</p>

  <p>- Ya sonra?</p>

  <p>- Ateş etmeyecek misiniz? diye sordu Lazare. Hiç cevap vermedi ve iki dakika boyunca hareket etmeden durdu. Sonunda, “hayır” dedi ve silahı geri çekti...</p>

  <p>- Hepsi bu mu?</p>

  <p>- Antonio yorulmuş gözüküyordu; solgundu ve hava serin olduğundan titremeye başladı. Silahı Lazare aldı ve ilk kurşunu çıkardı. Silah göğsünün üzerindeyken bu kurşun içindeydi. Daha sonra Antonio'ya, “Bunu bana verin” dedi. Hatıra olarak saklamak istiyordu.</p>

  <p>- Antonio kurşunu ona verdi mi?</p>

  <p>- “Nasıl isterseniz” diye cevap verdi Antonio. Bunun üzerine Lazare, kurşunu el çantasının içine koydu.</p>

  <p>Michel sustu; her zamankinden daha kötü görünüyordu. Sütteki sinek geldi aklıma. Gerçekten de, sütteki sineğe ya da su yutan kötü bir yüzücüye benziyordu... içkiyi kaldıramıyordu. Sonunda, ağlayacak hale geldi. Müzik eşliğinde, sanki bir böcekten kurtulmak istercesine, garip el kol hareketleri yapıyordu:</p>

  <p>- Daha anlamsız bir hikaye hayal edebilir misin? dedi bana.</p>

  <p>Alnından akan ter, el ve kol hareketlerini yönetmekteydi.</p>

  <p>Bu hikaye beni allak bullak etmişti.</p>

  <p>Michel’e hâlâ sorabilirdim - her şeye rağmen yine de bilinçliydik - sanki sarhoş değilmişiz, fakat umutsuz bir dikkat göstermek zorundaymışız gibi:</p>

  <p>- Antonio'nun nasıl bir adam olduğunu söyleyebilir misin bana?</p>

  <p>Michel, Antonio'ya benzediğini söyleyerek, yan masadaki genç adamı gösterdi.</p>

  <p>- Antonio? Çabuk sinirlenen türde bir insandı... On beş gün önce kışkırtıcılıktan tutuklandı.</p>

  <p>Becerebildiğim kadar ciddi bir şekilde soru sormaya devam ediyordum:</p>

  <p>- Barselona'daki politik durumu anlatabilir misin bana? Bu konuda hiçbir fikrim yok.</p>

  <p>- Her şey havaya uçacak...</p>

  <p>- Lazare neden gelmiyor?</p>

  <p>- Bugün yarın gelmesini bekliyoruz.</p>

  <p>Bu durumda, olaya katılmak için Barselona’ya gelecekti Lazare.</p>

  <p>Güçsüzlüğüm o derece dayanılmaz bir hal almıştı ki, eğer Michel yanımda olmasaydı, bu gece çok kötü bir şekilde sona erebilirdi.</p>

  <p>Michel de kafasını kıpırdatamıyordu, ama beni yerime oturtmayı başardı. Bir sene önce bu sandalyelerin birinde oturmuş olan Lazare'ın ses tonunu hatırlamaya çalışıyordum.</p>

  <p>Lazare, her zaman, soğukkanlı, yavaş ve içten bir ses tonuyla konuşurdu. Yavaşça söylenmiş bu cümlelerden herhangi birini düşünmek beni güldürüyordu. Antonio’nun yerinde olmak isterdim. Onu öldürebilirdim o zaman... Lazare'ın bana bağırmasından hoşlanırdım belki de, diye düşündüm, fakat bu düşünce gürültünün içinde kayboldu gitti. Kendi kendimi ısırabilirdim. Silah saplantım vardı - ateş etme,</p>

  <p>kurşunları boşaltma ihtiyacı... karnına... ya da... Anlamsız hareketler yaparak bir boşluğa düşermişçesine, aynı bir rüyadaki gibi, güçsüzce ateş ediyorduk.</p>

  <p>Dayanamıyordum artık; kendime gelmek için büyük bir çaba sarfetmem gerekti.</p>

  <p>- Lazare’dan o derece tiksiniyorum ki, bu bana artık korku vermeye başladı, dedim Michel'e.</p>

  <p>Önümde durmakta olan Michel'in hasta bir hali vardı. Düşmemek için insanüstü çaba harcamaktaydı. Elleri alnında gülüyordu.</p>

  <p>- Sonuçta, ondan çok şiddetli bir şekilde nefret ettiğini düşünüyordu... O bile korkmuştu bu tutumundan. Ben de nefret ediyorum ondan.</p>

  <p>- Ondan nefret ediyorsun! İki ay önce, öleceğimi sandığı sıralarda, beni yatağımda görmeye geldi. İçeri girdi, parmak uçlarında yatağıma kadar ilerledi. Odamın ortasında onu gördüğümde, parmak uçlarında duruyordu, hareketsizce; hareketsiz bir bostan korkuluğunu andırıyordu...</p>

  <p>“Benden üç adım ötede, ölü görmüş kadar solgundu. Odaya güneş ışığı girmekteydi, fakat o simsiyahtı, hapishaneler kadar siyah. Ölümdü onu cezbeden, anlıyor musun beni? Birdenbire onu gördüğümde o kadar korkmuştum ki, çığlık attım.</p>

  <p>-Ya o?</p>

  <p>- Tek kelime etmedi, kıpırdamadı bile. Ona hakaret ettim. Beş para etmez enayi yerine koydum onu. Papazı andırdığını söyledim. Ayrıca son derece sakin ve soğukkanlı olduğumu da ekledim, fakat her yerim titriyordu. Kekeliyordum, boşuna nefes tüketmekteydim. Ona ölmenin korkunç olduğunu, fakat ölürken bu derece iğrenç bir varlık görmenin bu durumu daha da dayanılmaz kıldığını söyledim. Sürgümün dolu olmasını ve boku suratına fırlatmayı isterdim.</p>

  <p>- Ne dedi?</p>

  <p>- Sesini yükseltmeden, gitmesinin daha iyi olacağını söyledi kayınvalideme.</p>

  <p>Gülüyordum. Gülüyordum. Her şeyi çift görüyordum ve başım dönüyordu.</p>

  <p>Michel de kahkahayı bastı:</p>

  <p>- Gitti mi?</p>

  <p>- Gitti. Çarşaflarım terden sırılsıklam olmuştu. O anda ölüyorum sandım. Fakat, günün sonunda, daha iyiydim, kurtulduğumu hissettim... beni anlıyor musun, onu korkutmuş olmalıyım. Aksi takdirde, ölmüş olurdum!</p>

  <p>Michel bitkindi, zorlukla doğrulmaya çalıştı; tekrar oturdu. Acı çekiyordu, fakat aynı zamanda da, intikam almışçasına bir görünümü vardı; sayıklamaya başladı:</p>

  <p>- Lazare küçük kuşları sever; öyle söyledi, fakat yalan söylüyor. Yalan söylüyor, duyuyor musun? Mezar kokuyor o. Biliyorum, çünkü onu kollarıma almıştım bir gün...</p>

  <p>Michel ayağa kalktı. Oldukça solgundu. Son derece anlamsız bir ifade takınarak konuşmaya başladı:</p>

  <p>- Tuvalete gitsem iyi olur.</p>

  <p>Ben de tek başıma kalktım. Michel kusmak için uzaklaştı. Criolla'nın çığlıkları beynimin içinde çınlıyordu, bu itişip kakışmanın ortasında kaybolmuş bir halde ayakta durmaya çalışıyordum. Artık hiçbir şeyi anlamıyordum; bağırsaydım, hatta avaz avaz bağırsaydım bile kimse beni duymayacaktı. Söyleyecek bir şeyim yoktu. Yanılgıya düşmekten kurtulamıyordum. Gülüyordum. Diğerlerinin suratına tükürmek isterdim.</p>
</body>
</html>
