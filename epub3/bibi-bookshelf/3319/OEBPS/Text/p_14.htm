<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h3>2</h3>

  <p>Francis'in yerinin önünde taksiden oldukça sarhoş bir halde indim. Sessizce, birkaç arkadaşın yanına oturdum. Arkadaşlarla beraber olmak iyi geliyordu, megolomaniden uzaklaştırıyordu beni. İçmiş olan tek ben değildim. Şoförlere ait olan bir restorana akşam yemeğine gittik; sadece üç kadın vardı. Masa kısa bir süre sonra boş ya da yarı boş kırmızı şarap şişeleriyle doldu.</p>

  <p>Yanımda oturan kadının adı Xenie idi. Yemeğin sonunda, bana taşradan geldiğini ve geceyi geçirdiği evin tuvaletinde, ortasında bir sineğin boğulduğu beyazımsı bir sıvıyla dolu bir oturak gördüğünü söyledi; bunları anlatma nedeni, benim kremalı yürek yiyor olmam ve sütün renginin onu tiksindirmiş olmasıydı. Domuz sucuğu yiyordu ve bardağına koyduğum kırmızı şarabın hepsini içiyordu. Domuz parçalarını bir köy kızı gibi yutuyordu, fakat bu sadece gösterişti. İşsiz güçsüz ve çok zengin bir kızdı aslında. Tabağının önünde, yanında taşıdığı yeşil kapaklı avangard bir dergi gördüm. Dergiyi karıştırırken, bir taşra papazının pis bir herifin kalbini dirgenle çıkardığını anlatan bir cümleye rastladım. İyice sarhoş olmuştum ve oturağın içinde boğulan sineğin görüntüsü Xenie'nin yüzüyle karışıyordu. Xenie solgundu, boynunda sinek ayaklarını andıran çirkin saç tutamları vardı. Beyaz deri eldivenleri, kağıt masa örtüsünün üzerindeki ekmek kırıntıları ve kırmızı şarap lekelerinin yanında tertemizdiler. Sağ elimde bir çatal saklıyordum, bu elimi yavaşça Xenie'nin uyluğuna doğru uzattım.</p>

  <p>O sırada, sarhoştum, sesim titriyordu ve yaptığım soytarılıktan başka bir şey değildi.</p>

  <p>- Diri bir yüreğin var... dedim ona.</p>

  <p>Birdenbire gülmeye başladım. Düşünüyordum (sanki herhangi bir gülünç tarafı varmış gibi): kremalı yürek... Kusmak istiyordum.</p>

  <p>Kuşkusuz bunalmıştı, fakat hiç kızmadan, uysal bir şekilde cevap verdi:</p>

  <p>- Sizi hayal kırıklığına uğratacağım ama doğru. Henüz çok içmedim ve sizi eğlendirmek için yalan söylemek istemiyorum.</p>

  <p>- Öyleyse... dedim.</p>

  <p>Çatalın dişlerini, elbisenin içinden hoyratça uyluklarına batırdım. Çığlık attı ve benden kaçmak için yaptığı taşkın bir hareketle iki bardak kırmızı şarabı devirdi. Sandalyesini geri itti ve yarayı görmek için eteğini kaldırdı. İç çamaşırı güzeldi, uyluklarının çıplaklığı hoşuma gitti; dişlerden daha sivri olanı derisine geçmişti ve kan akıyordu, fakat önemsiz bir yaraydı. Hızla atıldım; iki dudağımı uyluklarına yapıştırmama ve akıtmış olduğum kanın küçük bir miktarını yutmama engel olacak zamanı olmadı. Biraz şaşırmış olan diğerleri rahatsız bir gülümseme ile bakmaktaydılar... Fakat her ne kadar solgun olursa olsun, Xenie'nin ölçülü bir şekilde ağladığını gördüler. Sandığından daha çok sarhoşlu; ağlamaya devam etli, fakat bu sefer omzumda ağlıyordu. O sırada, devrilmiş olan bardağına kırmızı şarap doldurdum ve ona içirdim.</p>

  <p>Aramızdan biri hepimiz adına hesabı ödedi; daha sonra hesap bölüştürüldü, fakat ben Xenie için de ödemekte ısrar ettim (onu sahiplenmek istermişçesine); Fred Payne'e gitmekten bahsedildi. Bütün herkes iki arabaya doluştu. Küçük salonun sıcaklığı bunaltıcıydı; bir defa Xenie'yle dans ettim, daha sonra da hiç görmemiş olduğum kadınlarla. Hava almak için kapının önüne çıkıyordum, bazen birini, bazen bir diğerini -hatta bir seferinde Xenie'yi - komşu barlara viski içmeye sürüklüyordum. Ara sıra içeri giriyordum; sonunda kapının önündeki duvara sırtımı yaslayarak durmaya başladım. Sarhoştum. Geçenleri seyrediyordum. Arkadaşlarımdan birinin neden kemerini çıkarıp elinde tuttuğunu anlamadım. Kemerini istedim. Kemeri ikiye katladım ve sanki vuracakmışım gibi kadınların önünde sallayarak eğlenmeye başladım. Ortalık karanlıktı, artık hiçbir şey görmüyor ve anlamıyordum; geçen kadınlar yanlarında erkek olsa bile etraflarını görmezlikten geliyorlardı. İki kız geldi; kızlardan biri, bir tehdit gibi kalkmış bu kemerin önünde hakaret ederek ve nefretini yüzüme tükürerek bana bakıyordu; katı ve soylu bir yüzü vardı, sarışındı ve gerçekten güzeldi. Tiksinti ile sırtını döndü ve eşikten geçti. Barın etrafında sıkışmış ayyaşların ortasına kadar onu izledim.</p>

  <p>- Neden bana kızgınsınız? diye sordum ona kemeri göstererek, yalnızca gülmek içindi. Benimle bir içki için.</p>

  <p>Yüzüme bakarak gülüyordu o anda.</p>

  <p>- Peki, diye cevap verdi.</p>

  <p>Ona aptalca kemer göstermekte olan bu sarhoş çocuğa karşı borçlu duruma düşmek istemiyor gibi bir hali vardı.</p>

  <p>- Tutun, diye ekledi.</p>

  <p>Elinde yumuşak balmumundan yapılmış çıplak bir kadın tutmaktaydı; bebeğin alt tarafı kağıda sarılıydı; gövdenin üst kısmına usta bir hareketle dikkatlice bastırmaktaydı; daha uygunsuz bir hareket olamazdı. Kendini beğenmiş baştan çıkarıcı tavırları ve soluk teniyle Alman olduğu şüphesizdi; onunla dans ediyordum ve ne olduğunu bile hatırlamadığım şeyler zırvalıyordum. Dansın ortasında hiçbir neden olmadığı halde durdu, ciddi bir tavır takınmıştı ve sabit bir şekilde yüzüme bakıyordu. Gereğinden fazla küstahtı.</p>

  <p>- Bakın, dedi.</p>

  <p>Ve elbisesini külotlu çorabından daha yukarı kaldırdı: Bacağı, çiçekli jartiyerleri, külotlu çorabı, iç çamaşırı, her şey şatafatlıydı; parmağıyla bana çıplak etini gösteriyordu. Benimle dans etmeye devam etti ve perişan balmumu bebeği hâlâ elinde tutmakta olduğunu fark ettim; bu tür süs eşyaları müzikhol girişlerinde satılır, satıcı “tek dokunuşta yürek oynatır” gibi bir takım kalıplaşmış sözleri kekeler durur... Balmumu yumuşaktı; aynı bir et esnekliği ve tazeliğine sahipti. Benim yanımdan ayrılmadan önce onu bir kez daha salladı ve zenci piyanistin önünde tek başına rumba yapmaya başladı. Bebeğe de kendi dansına benzer, tahrik edici bir dalgalanma vermekteydi; gırtlağı patlarcasına gülen zenci, ona piyanoda eşlik ediyordu; güzel dans ediyordu, etrafındaki insanlar el çırpmaya başladılar. O sırada bebeği kağıt külahtan çıkardı ve kahkahalar atarak piyanonun üzerine fırlattı; bebek, ayrılan bir parçanın çıkardığı küçük bir gürültüyle piyanonun tahtasına düştü; bunun etkisiyle bebeğin bacakları ayrıldı, fakat ayakları kesikti. Küçük kesik pembe baldırlar, iki tarafa açılmış bacaklar sabır taşırdıkları kadar da baştan çıkarıcıydılar. Masanın üzerinde bir bıçak buldum ve pembe baldırın bir kısmını kestim. Geçici arkadaşım bu parçayı elimden kaptı ve ağzımın içine koydu; korkunç bir acı mum tadına sahipti. Tiksinerek yere tükürdüm. Tam anlamıyla sarhoş değildim; eğer bu kızı bir otel odasına kadar takip edecek olursam neler olabileceğini tahmin ediyordum (oldukça az param kalmıştı, oradan sadece meteliğim kalmadan sıyrılabilirdim ve bu durumda her türlü hakaret ve aşağılamaya maruz kalabilirdim).</p>

  <p>Kız beni Xenie ve diğerleriyle konuşurken görmüştü; benim onlarla kalmam gerektiğini ve onunla beraber yatamayacağımı düşünmüş olmalı ki, aniden bana hoşçakal dedi ve yok oldu. Az bir süre sonra arkadaşlarım Fred Payne’i terk ettiler ve ben de onları izledim; bir şeyler içmek ve yemek üzere Graff’a gittik. Hiçbir şey söylemeden ve hiçbir şey düşünmeden yerimde oturuyordum, hastalanıyordum. Ellerimin kirli olduğunu ve saçlarımı düzelteceğimi bahane ederek banyoya gittim. Ne yaptığımı bilmiyordum; bir süre sonra “Troppmann” diye bağırdıklarını duyduğumda, uyuklar bir haldeydim. Donumu indirmiş bir halde klozette oturuyordum. Pantalonumu toplayıp dışarı çıktım. Bana seslenen arkadaşım kırkbeş dakikadır ortada olmadığımı söyledi. Diğerlerinin masasına oturdum, fakat, az sonra bana tekrar tuvalete gitmemin daha iyi olacağını söylediler; çok solgun görünüyordum. Geri döndüm ve uzun bir süre kustum. Daha sonra herkes eve dönmeye karar verdi (saat çoktan sabahın dördü olmuştu). Beni bir arabanın arka bagajında eve götürdüler.</p>

  <p>Ertesi gün (pazardı), hâlâ hastaydım ve sanki yaşamaya devam edebilmek için hiçbir olanağım kalmamışçasına, bütün günü dayanılmaz bir uyuşukluk içinde geçirdim. Saat üçe doğru, gidip birilerini görme düşüncesiyle giyindim ve başaramama rağmen, normal bir adama benzemeye gayret ettim. Yatmak üzere eve erken döndüm; ateşim vardı ve burnumda, çok kusmaktan kaynaklanan bir rahatsızlık hissetmekteydim; dahası, elbiselerim yağmurda sırılsıklam olmuştu ve soğuk almıştım.</p>
</body>
</html>
