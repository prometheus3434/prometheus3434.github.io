<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h3>2</h3>

  <p>Onu genellikle Bourse'un arkasında bir restoran-barda görüyordum. Benimle yemek yiyordu. Yemeği zorla bitirebiliyorduk. Sürekli konuşup duruyorduk.</p>

  <p>Yirmibeş yaşında, çirkin ve oldukça pasaklı bir kızdı (daha önceden beraber olduğum kadınlar, tam tersine, bakımlı ve güzeldiler). Lazare soyadı, iç karartıcı görünümüne isminden daha iyi uyum sağlıyordu. İlginç, hatta oldukça komikti. Ona duyduğum ilgiyi anlatmak zordu. Akli bir bozukluktan kaynaklanıyor olmalıydı. En azından Bourse'da rastladığım arkadaşlar açısından böyleydi.</p>

  <p>Bu sırada, beni umutsuzluktan kurtaran tek insandı. Barın kapısından yeni girmişti ki - şansa ve kadere terk edilmiş bu yerde, girişte beliren siyah ve bitik silueti, mutsuzluğun aptal bir ifadesiydi - ayağa kalktım ve onu masama götürdüm. Siyah elbisesi kötü dikimli ve lekeliydi. Önündeki hiçbir şeyi görmeden, sürekli masalara çarpıyordu. Şapkasız, kısa, dik ve kötü taranmış saçları yüzünün her iki tarafında karga kanatları görüntüsü uyandırıyordu. Bu kanatların arasından çıkan çelik gözlüklerin altında, sarı benizli, zayıf Yahudi burnunu andıran, büyük bir burnu vardı.</p>

  <p>Rahatı yerinde değildi. Her şeye yabancı olmanın verdiği sakinlikle ağır ağır konuşmaktaydı; hastalık, yorgunluk, son ya da ölüm onun gözünde hiçbir şey ifade etmiyordu. Kayıksızlık, diğer insanlarda var olduğuna inandığı tek duyguydu. Kendinden eminliği ile olduğu kadar hayal kurma gücüyle de büyük bir etki yaratıyordu. Çok önem verdiği küçük aylık bir derginin basımı için ona gerekli parayı veriyordum. Moskova'nın resmi komünizminden çok farklı bir komünizmin ilkelerini savunuyordu bu dergide. Çoğu zaman, kesin olarak deli olduğunu düşünüyordum ve bu, onun oyununa katılmam için kötü niyetli bir şakaydı.</p>

  <p>Onu anladığımı sanıyordum, çünkü onun çırpınması, benim özel hayatım kadar dengesiz, boş ve aynı zamanda da karışıktı. Beni en fazla ilgilendiren, onu, sefil insanlar uğruna, kanını ve hayatını feda etmeye iten sağlıksız hırsıydı. Düşünüyorum da; kirli bir bakirenin zavallı kanı olurdu bu.</p>
</body>
</html>
