<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h3>5</h3>

  <p>Kumsalın ortasında yüzüstü uzanarak, daha önce gelecek olan Xenie konusunda ne yapabileceğimi düşündüm. Bir an önce giyinmem ve geç kalmadan gara gidip onu beklemem gerekiyordu. Dün geceden beri Xenie'nin gelişinin yarattığı çözümlenemeyen sorunu unutmamıştım, fakat her aklıma geldiğinde, çözümü daha sonraya bırakıyordum. Onunla beraber olmadan önce bir sonuca varamayacaktım herhalde. Ona kaba davranmış olmayı istemezdim. Son derece hoyratça davrandığım zamanlar oldu. Bundan pişmanlık duymuyordum, fakat daha ileriye gitme fikri dayanılmazdı. Yaşayabileceğimin en kötüsü bir ay önceydi. Dün geceden beri, kâbusun tekrar başladığını sanabilirdim, fakat bu farklı bir şeydi ve yaşayacaktım. Cesetleri, Lazare'ı ve beni izleyen bütün her şeyi düşündüğümde gülümsüyordum sadece şu anda... Denize döndüm ve sırt üstü yatarak gözlerimi kapadım; bir an Dirty’nin vücudunun ışıkla, özellikle de sıcakla karşılaştığını hissettim; bir sopa gibi kasılmıştım. Şarkı söylemek istiyordum. Fakat hiçbir şey bana gerçek görünmüyordu. Kendimi bir fısıltı kadar güçsüz hissettim; mutsuzluğu sürdürmekten vazgeçen hayatım, kundak bezlerine sarılı anlamsız bir şey gibiydi.</p>

  <p>Xenie konusunda yapılacak tek şey, onu gardan alıp otele götürmekti. Fakat onunla yemek yiyemezdim. Ona ne söyleyeceğimi bilemiyordum. Xenie ile yemek yemesi için Michel’i aramayı düşündüm. Arasıra Paris'te karşılaştıklarını hatırlıyordum. Her ne kadar delice de olsa, aklıma gelen tek olası çözüm buydu. Giyindim. Badalona'dan telefon ettim. Michel'in kabul edeceğinden emin değildim. Fakat telefonun öbür uçundaydı ve kabul etti. Bir süre benimle konuştu. Morali son derece bozuktu. Her şeyini yitirmiş bir adam gibi konuşuyordu. Ona kaba davrandığım için bana kızgın olup olmadığını sordum. Kızgın değildi. Onu bıraktığımda hiçbir şey düşünemeyecek kadar yorgundu. Lazare onunla tartışmamış, hatta ona beni bile sormuştu. Michel'in hareketlerini tutarsız buluyordum; onun gibi ciddi bir militan, böyle bir günde zengin bir kadınla şık bir otelde yemek mi yemeliydi! Gecenin sonunda olup bitenleri mantığa uygun bir şekilde kendi kendime açıklamak istiyordum: Hem Katalonya’da yabancı fransız oldukları için, hem de işçilere yabancı aydın kesimden oldukları için, Lazare ve Michel'in kendi arkadaşları tarafından ihraç edildiklerini düşündüm. Daha sonradan öğrendiğim üzere, Lazare'a olan sevgi ve saygılarından dolayı, katalonyalılardan biriyle anlaşmışlar ve Barselona'daki işçi mücadelesinin durumunu bilmeyen bir yabancı olarak Lazare'ı uzaklaştırmaya karar vermişlerdi. Aynı zamanda Michel'i de uzaklaştırmak zorunda kalmışlardı. Sonuçta, Lazare’la bağlantı halinde olan anarşist Katalonyalılar ilişkilerini sürdürmüşler, fakat bir sonuca ulaşamamışlardı; her türlü ortak girişimden vazgeçmişler ve ertesi gün, herkes kendisini çatıların tepelerine çıkıp, gözüne kestirdiğine ateş etmeye adamıştı. Bense tek bir şey istiyordum, o da Michel'in Xenie'yle beraber yemek yemesiydi. Bunun yanında, iyi anlaşıp geceyi de beraber geçirmelerini umuyordum, fakat şimdilik, telefonda konuştuğumuz gibi, Michel'in bir saat içinde otelin lobisinde olması yeterliydi.</p>

  <p>Xenie'nin, komünist düşüncelerini her fırsatta dile getirdiği geldi aklıma, fakat iş işten geçmişti. Onu, Barselona’da ki karışıklıklara tanık olması için çağırdığımı söyleyecektim Michel’e; benim tarafımdan bu olayda yer almaya layık görülmüş olması, Xenie'yi heyecanlandırabilirdi. Michel'le konuşacaktı. Her ne kadar ikna edici görünmese de, bu sonuç benim için tatmin ediciydi ve daha fazla düşünmedim.</p>

  <p>Zaman çok çabuk geçti. Barselona'ya geri döndüm; şehrin şimdiden alışılmadık bir havası vardı; kafelerin sokaktaki masaları toplanmış, dükkanların kepenkleri yarıya indirilmişti. Bir silah sesi duydum; bir grevci, tramvay camlarına ateş etmişti. Bazen hereketli, bazense ağır denebilecek tuhaf bir canlanma oldu. Neredeyse tek bir araba bile geçmiyordu. Hemen hemen her yerde silahlı güçler vardı. Arabanın ateş ve taşlara hedef olduğunu anladım. Grevcilerin tarafında olmamak canımı sıkmıştı, fakat artık bunu düşünmüyordum. Ayaklanmadan kötü etkilenen şehrin görünümü korku vericiydi.</p>

  <p>Otele dönmek istemedim. Doğrudan gara gittim. Saat çizelgesinde öngörülen bir değişiklik yoktu henüz. Gözüme yarı açık bir garaj kapısı ilişti; arabayı oraya bıraktım. Saat henüz onbir buçuktu. Tren gelmesi için yarım saatten fazla bir zaman geçirmem gerekiyordu. Açık bir kafe buldum; bir sürahi beyaz şarap istedim, fakat içmekten zevk almadım. Geçen gece rüyamda gördüğüm ihtilali düşünüyordum: Uyuduğum zaman daha zekiydim - ya da daha insancıl. Bir gazete aldım, fakat katalancayı pek anlamıyordum. Kafenin ortamı hoş ve yanıltıcıydı. Tek tük müşterilerden bir ya da ikisi gazete okuyorlardı. Ateş sesini duyduğumda, ana caddelerin kötü görünümü beni her şeye rağmen şaşırtmıştı. Barselona'da olup bitenlerin dışında olduğumu anladım, oysa ki Paris'te her şeyin tam ortasındaydım. Paris'te, bir ayaklanma sırasında, yakın olduğum herkesle konuşurdum.</p>

  <p>Tren rötar yaptı. Gar'da bir aşağı bir yukarı yürüyordum; rüyamda gezindiğim “Galerie des Machines” e benziyordu burası. Xenie'nin bir an önce gelip gelmemesi beni pek ilgilendirmiyordu, fakat Michel otelde sabırsızlanabilir. Dirty de, iki saat sonra burada olacaktı, benimle konuşacaktı, ben onunla konuşacaktım, onu kollarımın arasına alacaktım; ama yinede bütün bunların şu an için olabilirliği yoktu. PortBou treni gara girdi, bir süre sonra Xenie karşımda duruyordu. Beni henüz fark etmemişti. Ona bakıyordum; valizleriyle uğraşıyordu. Oldukça küçük göründü gözüme. Omuzlarının üzerine bir manto atmıştı, fakat çantasını ve küçük bir valizi eline almak istediğinde manto yere düştü. Mantosunu yerden alırken beni gördü. Peronda duruyor ve ona gülüyordum. Güldüğümü görünce kızardı ve o da kahkahalarla gülmeye başladı. Küçük valizi ve vagonun penceresinden uzattığı mantoyu aldım. Gülmesi boşunaydı; davetsiz bir misafir gibi duruyordu karşımda; bana yabancıydı. Aynı şeyi Dirty ile de yaşayıp yaşamayacağımı sordum kendime - korkarak. Dirty'yi de kendimden uzak hissedecektim; o benim için ulaşılmazdı üstelik. Xenie kuşkulu bir şekilde gülümsemekteydi - kollarıma kapandığında daha da yoğunlaşan bir rahatsızlık hissediyordu. Onu alnından ve saçlarından öptüm. Eğer Dirty'yi beklemiyor olsaydım, şu anda mutlu olabilirdim diye düşündüm.</p>

  <p>Aramızda düşündüğünden daha farklı bir şey olmayacağını gelir gelmez söylemek istemedim. Sıkıntılı olduğumu fark etti. Dokunaklıydı; konuşmuyor ve sadece bana bakıyordu, hiçbir şey bilmediği için meraktan kendini yiyip bitiren birinin. gözlerine sahipti. Barselona'daki olayları duyup duymadığını sordum. Fransız gazetelerinde bir şeyler okumuştu, ama yinede bu konuyla ilgili pek fikri yoktu.</p>

  <p>Ona yavaşça anlatmaya başladım:</p>

  <p>- Bu sabah genel greve başladılar ve büyük bir olasılıkla yarın bir şeyler olacak... Karışıklıkların tam üzerine geldin.</p>

  <p>- Sinirli değilsin değil mi? diye sordu.</p>

  <p>Sanırım ilgisiz bir tavırla yüzüne baktım. Bir kuş gibi cıvıldamaktaydı. Bana soru sormaya devam etti:</p>

  <p>- Komünist ihtilali olacak mı?</p>

  <p>- Micheal ile yemek yiyeceğiz. Eğer istersen komünizm hakkında onunla konuşabilirsin.</p>

  <p>- Gerçek bir ihtilal olmasını isterdim... Michel... ile yemek mi yiyeceğiz? Biliyorsun ki yorgunum.</p>

  <p>- Önce yemek yememiz lazım... Daha sonra uyursun. Şimdi, burada bekle; taksiler grevdeler. Arabayı alıp geliyorum.</p>

  <p>Onu bırakıp gittim.</p>

  <p>İçinden çıkılması güç - aptalca - bir hikayeydi. Onunla beraberken oynamak zorunda olduğum rolden iğreniyordum. Bir kez daha, hasta odamda olduğu gibi hareket etmek zorundaydım. Yaşadığım hayattan kaçmak için Ispanya'ya gelmiştim, fakat bunun hiçbir işe yaramadığının farkındaydım. Kaçtığım her şey beni takip etmiş ve yakalamıştı ve yeniden eski yitik hayatıma devam etmemi istiyordu. Ne olursa olsun bu şekilde yaşamak istemiyordum. Buna rağmen, Dirty'nin gelişi her şeyi altüst edecekti. Güneşin altında, garaja doğru hızla yürümekteydim. Hava sıcaktı. Yüzümü kuruladım. Tutunacak bir tanrısı olan insanları kıskanıyordum, oysa benim... yakında “ağlamak için gözlerimden başka hiçbir şeyim” olmayacaktı. Biri dikkatle yüzüme bakıyordu. Yüzüm öne eğikti. Başımı yukarı kaldırdım; yalınayak, otuz yaşlarında, başında çenesinin altından bağlanmış bir mendil ve yüzünde sarı geniş motosiklet gözlükleri olan bir dilenci duruyordu karşımda. Büyük gözleriyle uzun süre yüzüme baktı. Küstah bir görüntüsü vardı, güneşin altına, güneşsel bir görüntü. “Michel kılık değiştirmişti belki de!” diye düşündüm. Çocukça bir saçmalıktı bu. Bu garip dilenci daha önce hiçbir zaman karşıma çıkmamıştı.</p>

  <p>Yanından geçtim ve hemen başımı geri çevirdim; yine de bakmaya devam ediyordu. Yaşadığı hayatı hayal etmeye çalıştım. İnkar edilemez bir özellik vardı bu hayatta. Ben de bir dilenci olabilirdim. Her ne olursa olsun, o, dilenciydi, hayatının sonuna kadar öyle kalacaktı ve başka hiçbir şey olamayacaktı; bu da onun talihiydi. Benimki ise daha eğlenceliydi. Garajdan dönerken aynı yoldan. geçtim, hâlâ orada duruyordu. Bir kez daha bana baktı. Yavaşça geçtim. Uzaklaşmakta zorluk çekmiştim. Hiçbir zaman ne istediğini bilmeyen bir çocuğa benzemektense, onun korkunç, güneşsel görünümüne sahip olmak isterdim. Xenie ile mutlu olabilirdim, diye düşündüm o sırada.</p>

  <p>Garın girişinde ayakta bekliyordu, valizleri yerde, ayaklarının yanındaydı. Arabanın yaklaştığını görmedi; gökyüzü açık maviydi, fakat her şey, sanki şimşek çakacakmış gibi gelişmekteydi. Valizlerin arasında alçak ve yorgun görünen başı, üzerinde bulunduğu zeminin çökmüş olduğu hissini veriyordu. Günün sonuna doğru, aynı onun gibi benimde ayaklarımın altından kayıp gidecekti zemin, diye düşündüm. Önüne geldiğimde, umutsuz bir ifadeyle gülmeden yüzüne baktım. Beni gördüğünde sıçradı ve o anda üzüntüsü yüzüne yansıdı. Arabaya ilerlerken kendini toparladı. Valizlerini almaya gittim; gazeteler, resimli dergiler ve <i>L'Humanite</i>'nin bulunduğu bir de paket vardı. Xenie Barselona'ya yataklı vagonla gelmişti, fakat <i>L'Humanite</i> okuyordu!</p>

  <p>Her şey hızlı bir şekilde gerçekleşti; neredeyse hiç konuşmadan otele vardık. Xenie ilk defa gördüğü şehrin sokaklarına bakıyordu. Barselona'nın ilk bakışta güzel göründüğünü söyledi. Ona grevcileri ve binanın önüne yığılmış isyancı taburlarını gösterdim.</p>

  <p>- Fakat bu korkunç, diye bağırdı.</p>

  <p>Michel otelin lobisindeydi. Her zamanki beceriksizliğiyle sabırsızlanıyordu. Xenie'den hoşlandığı açıktı. Onu gördüğünde aniden canlanmıştı. Michel'in söylediklerini duyar duymaz, hazırlattığım odaya çıktı.</p>

  <p>Michel'e durumu açıklamaya çalıştım:</p>

  <p>- Şimdi, gitmek zorundayım... Xenie'ye, belirli bir saat vermeden, bu akşama kadar Barselona'dan ayrıldığımı söyleyebilir misin?</p>

  <p>Michel kötü göründüğümü söyledi. Onun da sıkılmış bir hali vardı. Xenie için bir not bıraktım: Başıma gelenden dolayı çılgına döndüğümü, ona karşı her türlü haksızlığı yaptığımı, bundan sonra farklı davranmak istediğimi, fakat dünden beri bunun imkansız olduğunu, söylüyordum ona. Başıma gelecekleri önceden nasıl tahmin edebilirdim ki?</p>

  <p>Xenie hakkında kaygı duyacak hiçbir özel nedenim olmadığını Michel’e ısrarla söylemeye devam ediyordum, fakat Xenie çok mutsuzdu; onu yanlız bıraktığım için, kendimi suçlu hissediyordum.</p>

  <p>Arabayı sabote edebilirler korkusundan, aceleyle dışarı çıktım. Kimse dokunmamıştı. On beş dakika sonra havaalanındaydım. Bir saat erken gelmiştim.</p>
</body>
</html>
