<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h3>4</h3>

  <p>Görünüşte, aşağılanmış mutsuz bir adam gibi konuşuyordum, fakat bu bir aldatmacaydı. Lazare gibi çirkin bir kızın önünde, utanmadan kendini beğenmişlik yapıyordum aslında. Ona anlatmaya başladım:</p>

  <p>- Her şeyin neden kötüleştiğini size anlatacağım; size kesinlikle anlamsız gelecek bir sebep bu. Hiçbir zaman Dirty'den daha güzel ya da daha tahrik edici bir kadına sahip olmadım; beni büsbütün çıldırtıyordu, fakat yatakta onunla beraberken iktidarsızdım...</p>

  <p>Lazare hikayemden bir tek kelime bile anlamıyordu, sinirlenmeye başladı.</p>

  <p>- Fakat, eğer sizi seviyorsa, bu o kadar da kötü mü? diyerek sözümü kesti.</p>

  <p>Kahkahalarla güldüm ve bir kez daha, Lazare durumdan sıkılmış göründü.</p>

  <p>- İtiraf edin, daha aydınlatıcı bir hikaye uydurulamazdı, dedim ona; birbirine tiksinti vermekten başka işe yaramayan şaşkın sefihler. Fakat... ciddileşsem daha iyi olacak sanırım. Sizi detaylara boğmak istemiyorum, ama yine de, bizi anlamak zor değil. Benim kadar o da aşırılıklara alışkındı ve onu yapmacık davranışlarla tatmin edemiyordum. (Neredeyse alçak sesle konuşuyordum. Aptal olduğum hissine kapılıyordum, fakat konuşmaya ihtiyacım vardı; üzüntüm yüzünden - her ne kadar aptalca olursa olsun - Lazare'ın burada olmasından memnundum. O buradaydı ve ben kendimi daha iyi hissediyordum.)</p>

  <p>Açıklamaya başladım:</p>

  <p>- Anlamak zor değil. Ter içinde kalıyordum. Vakit gereksiz çabalarla geçiyordu. Sonuçta, korkunç bir fiziksel tükenme hissediyordum, fakat bunun manevi tarafı çok daha kötüydü. Benim için olduğu kadar onun için de. Beni seviyordu, ama yine de sonunda, kaçak, hatta acı bir gülümseme ile aptalca bakıyordu bana. Bana karşı cinsel istek duyuyordu, ben de ona karşı duyuyordum, fakat sadece birbirimizin midesini bulandırmayı başarabiliyorduk. Anlıyor musunuz? Berbat bir durum... Her şey imkansızdı. Kendimi kaybolmuş hissediyordum ve o anda, kendimi bir trenin altına atmaktan başka bir şey geçmiyordu aklımdan...</p>

  <p>Bir süre sustum.</p>

  <p>- Bir ceset tadı bırakıyordu her zaman...</p>

  <p>- Ne demek istiyorsunuz?</p>

  <p>- Özellikle Londra’da... Prüm’e onu bulmaya gittiğimde, aynı olayları bir daha yaşamamaya karar vermiştik, fakat neye yarar... Ulaşılabilen sapıtma derecesini hayal bile edemezsiniz. Neden diğerleri ile değil de, onunla beraberken iktidarsız olduğumu merak ediyordum. Bir kadını önemsemediğim zaman, örneğin bir fahişeyi, her şey iyi gidiyordu. Sadece, Dirty ile beraberken ayaklarına kapanma isteği duyuyordum her zaman. Ona çok fazla saygı duyuyordum ve bu saygımın tek nedeni ahlaksızlıklar içinde yaşıyor olmasıydı... Bütün bunlar size anlaşılmaz geliyordur herhalde...</p>

  <p>- Sizi gerçekten anlamıyorum, diye sözümü kesti. Sizin gözünüzde ahlaksızlık, hayatlarını böyle kazanan fahişeleri alçaltırken, nasıl oluyorda bu kadını yüceltebiliyor...</p>

  <p>Lazare'ın “bu kadını” kelimesini küçümser bir tavırla telaffuz etmesi, bende çözülemez bir anlamsızlık duygusu uyandırdı. Zavallı kızın ellerine baktım; kirli tırnaklar, cesedi andıran bir yüz rengi; herhangi bir yerden çıkarken yıkanmamış olabileceği düşüncesi geldi aklıma... Diğerleri için dayanılmaz hiçbir yanı yoktu, fakat fiziksel olarak bana tiksinti vermekteydi Lazare. Onun yüzüne bakıyordum. Böylesi büyük bir sıkıntı anında, kendimi kapana sıkışmış hissettim - delirmek üzere bir halde - komik olduğu kadar da korkunçtu aynı zamanda, sanki bir karga, bir mutsuzluk kuşu, bir leş kargası taşıyordum bileğimin üzerinde.</p>

  <p>Beni aşağılamak için sonunda iyi bir neden bulmuş olduğunu düşündüm. Ellerime baktım; güneşten kararmış ve temizdiler; açık renk yazlık elbiselerim iyi durumdaydılar. Dirty'nin elleri çoğu zaman göz alıcı, tırnakları taze kan rengindeydi. Niçin bu değersiz ve küçümser tavırlı yaratıkla, bir başkası uğruna, kendi keyfimi kaçırıyordum ki? Korkak ya da enayi olmalıydım, fakat, bulunduğum şu noktada, bunu hiçbir rahatsızlık duymadan kabullenmekteydim.</p>
</body>
</html>
