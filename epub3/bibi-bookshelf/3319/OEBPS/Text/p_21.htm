<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h3>2</h3>

  <p>Çok aydınlık bir bara girip hızla bir bardak kahve içtim; kahve sıcak olduğundan ağzım yanmıştı. Kahve içmekle hata etmiştim kuşkusuz. Michel'le buluşmak için arabamı almaya gittim. Korna çaldım. Binanın kapısını Michel açacaktı.</p>

  <p>Beklemeye başladım. Bu bekleyiş hiç bitmeyecekmiş gibi geldi. Sonunda, gelmeyeceğini düşünmeye başladım. Belirttiği binanın önünde durduğum andan itibaren, Lazare'la karşı karşıya kalacağımdan emindim. Michel benden boşuna iğreniyordu, çünkü, onun gibi davranacağımı ve bu şartlar altında, Lazare’ın bende uyandırdığı duyguları unutacağımı biliyordu, diye düşünüyordum. Aslında düşünülmesi gereken, Lazare saplantısından bir türlü kurtulamıyor olmamdı; aptalca onu tekrar görmek istiyordum ve bütün hayatımı, hatta hayatımın tüm saçmalıklarını tek bir ana sığdırmaya dayanılmaz bir şekilde ihtiyacım olduğunu hissediyordum.</p>

  <p>Fakat her şey kötü gelişti. Kuşkusuz, kalabalık bir odada, görünmesi gereken, fakat acıyarak unutulmuş bir sanık gibi, tek kelime etmeden bir köşede oturmak zorunda kalacaktım. Lazare'a karşı hissettiklerimi dile getirme imkanım olmayacaktı şüphesiz ve böylece o da, pişmanlık duyduğumu ve bütün hakaretlerimin hastalığımdan kaynaklandığını düşünecekti. Başıma kötü bir şey gelirse, bu dünyanın Lazare için daha çekilir bir hal alacağını düşündüm bir an; özür dilememi gerektiren bir suç işlediğimi düşünüyor olmalıydı... Hakkımda kötü bir hikaye uydurmaya kalkışabilirdi; hatta, bilinçli olarak, bir işçinin hayatı yerine, benim beş para etmez hayatımı tehlikeye atmanın daha iyi olacağını düşünebilirdi. Kendimi vurulmuş olarak düşünüyordum, Dirty'de bu haberi otelde öğrenecekti. Direksiyonda oturuyordum ve ayağımı gaz pedalının üzerine koydum. Bastırmaya cesaret edemiyordum. Tam tersine, Michel'in gelmeyeceğini bile bile, birkaç kez daha korna çaldım. Bulunduğum şu durumda, kaderimin bana sunduğu her şeyin sonuna kadar gitmek zorunda olduğumu hissediyordum. Lazare'ın tartışılmaz rahatlığına ve cesaretine, hayrandım. Olayı artık ciddiye almıyordum. Benim gözümde bir önemi kalmamıştı; Lazare’ın etrafı, nişan almaktan yoksun, esner gibi ateş eden Michel’e benzeyen adamlarla doluydu. Buna rağmen Lazare, herhangi bir olay sırasında, bir erkeğin sahip olabileceği karar verme anlayışı ve soğukkanlılığına sahipti. Bense sadece aklımı yitirmek üzereydim; bunu düşünürken gülüyordum. Teröristler hakkında okuduklarımı hatırlıyordum. Birkaç haftadan beri, teröristlerin yaşadığı türden sıkıntılardan uzaktım. En kötüsü, günün birinde, kendi tutkularıma göre değil de, Lazare'ınkilere göre yaşayabileceğim düşüncesiydi. Arabada, Michel'i beklerken - tuzağa düşürülmüş bir hayvan gibi - direksiyona yapışıp kalmıştım. Lazare'a <i>ait olma</i> fikrinin, bütün benliğimi sarmış olması beni hayrete düşürüyordu.. Küçükken Lazare gibi pis olduğum geldi aklıma. Bu dayanılmaz bir hatıraydı. Bunu hatırlamak beni tüketiyordu. Bir lisede yatılı okuyordum. Ders saatlerini sıkılarak, neredeyse hareketsiz, ağzım açık bir şekilde geçirirdim. Bir akşam, gaz lambası ışığında, sıramı önüme doğru kaldırdım. Kimse beni göremiyordu. Dolma kalemimi elime aldım, bir bıçak gibi avucumda sıkarak tuttum, ve çelik ucunu sol elimim üzerine ve koluma sertçe batırmaya başladım. Denemek için... Denemek için: <i>Acıya karşı dayanıklı olmak istiyordum.</i> Kırmızıdan çok siyah renkte olan birkaç yara daha açtım (yaralar mürekkepten dolayı siyahtılar). Elimin üzerindeki uç izleri, ayçöreklerini andırıyordu.</p>

  <p>Arabadan indiğimde, başımın üzerinde yıldızlı gökyüzünü gördüm. Yirmi yıl sonra, kendine kalem batıran çocuk, gökyüzünün altında, daha önce hiç gelmediği bu yabancı sokakta, bilinmesi imkansız bir olay için bekliyordu. Yıldızlar vardı, sonsuz sayıda yıldızlar. Anlamsızdı, bağırmak anlamsızdı, fakat düşmanca bir anlamsızlıktı bu. Bir an önce güneşin doğmasını istiyordum. Yıldızların yok olduğu sırada, ben hâlâ sokakta olacaktım. Genel olarak, yıldızlı gökyüzü gün ağarmasından daha çok korku vermekteydi bana. Beklemem gerekti, tam iki saat boyunca beklemek zorunda kaldım... Öğleden sonra ikiye doğru, güzel Paris güneşi altında -Carrousel köprüsünün üzerindeydim - bir kasap kamyonetinin geçtiğini gördüğümü hatırlıyorum; derisi yüzülmüş koyunların başsız boyunları bezlerin dışına taşıyor, kasapların mavi beyaz çizgili gömlekleri temizlikten parlıyordu; kamyonet, güneşin altında yavaş yavaş ilerlemekteydi. Çocukluğumda güneşi severdim; gözlerimi kapardım ve gözkapaklarımın altından kırmızı görünürdü. Korkunçtu güneş, bir patlamayı andırıyordu; kaldırım taşlarının arasından akan kıpkırmızı kandan daha fazla benzeyen ne olabilirdi ki, patlayıp ışığıyla öldürecekmiş gibi gözüken güneşe? Bu donuk gecede, ışıktan sarhoş olmuştum; ve Lazare, yeniden, uğursuz bir kuştu karşımda, pis ve önemsiz bir kuş. Gözlerim, yukarda gerçekten parlamakta olan yıldızlara değil, gökyüzü mavisine dalıp gidiyordu artık. Bu parlak mavilikte kaybolmak için kapıyordum gözlerimi; hortumları andıran büyük siyah böcekler beliriveriyordu vızıldayarak. Aynı, ertesi gün, günün en parlak saatinde, ilk önce seçilemeyen bir noktadan, Dorothea'yı götürecek olan uçağın belireceği gibi... Gözlerimi açtım, başımın üzerinde yıldızları gördüm tekrar, fakat güneş beni çıldırtmaktaydı, gülmek istiyordum; yarın, gökyüzünün parlaklığından hiçbir şey eksiltemeyecek bu denli küçük ve uzak uçağı, cam bir kafeste Dirty'nin ölçüsüz düşlerini taşıyan gürültülü bir böceğe benzeteceğim; küçük beynimin çok üstünde, göklerde -acının onda alışkanlıktan daha derin iz bıraktığı bir sırada -bir imkansızlık, mükemmel bir “tuvalet sineği” olarak göklerde olacak. Güldüm, eline dolma kalem batıran mutsuz çocuk değildi artık gece boyunca duvar kenarlarında yürüyen; küçükken de aynı şekilde gülmüştüm ve mutlu bir küstahlıkla, günün birinde her şeyi yıkmam gerekeceğini biliyordum, her şeyi yıkmam kaçınılmazdı.</p>
</body>
</html>
