<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h3>6</h3>

  <p>Tasmasından çekilen bir köpek gibiydim. Hiçbir şey görmüyordum. Zamanın, anın, kalp atışlarının içine sıkışmış bir halde, öldürülmek için bağlandığı ipi çözmeye çalışan bir adamla aynı acıyı çekiyordum. Mutluluk beklemiyordum artık, beklentilerim hakkında hiçbir şey bilemiyordum, Dorothea'nın varlığı çok fazlaydı. Uçağın gelmesinden biraz önce, bütün umutlardan uzaklaşıp, sakinleştim. Dirty'yi bekliyordum, ölümü beklermiş gibi bekliyordum Dorothea'yı. Ölmek üzere olan birdenbire fark eder: Her şey bitmiştir. Fakat biraz sonra çıkagelecek şey, bu dünyada önem taşıyan tek şeydir! Sakinleşmiştim, fakat alçaktan uçan uçağın gelişi oldukça ani oldu. Hızla ilerledim; Dorothea'yı ilk başta göremedim. Yaşlı, uzun bir adamın arkasında duruyordu. O olup olmadığı konusunda emin değildim. Yaklaştım; yüzü hasta gibi zayıftı. Güçsüz görünüyordu, inmek için yardıma ihtiyacı vardı. Beni görüyor, fakat bakmıyordu; başı öne eğik hareket etmeden kendi kendisini sürüklüyordu.</p>

  <p>- Bir dakika... dedi bana.</p>

  <p>- Seni kollarımda taşıyabilirim, dedim.</p>

  <p>Cevap vermeden kendini bıraktı ve onu kucağıma aldım. Zayıflıktan iskelete dönmüştü. Acı çektiği apaçık ortadaydı. Sanki bir hammal tarafından taşınıyormuşcasına, tepkisiz ve cansız yatmaktaydı kollarımda. Onu arabaya yerleştirdim. Oturduğunda bana bakmaya başladı. Alaylı, iğneli, düşmanca bir gülümseme vardı yüzünde. Üç ay önce tanıdığım, hiç doymayacakmışçasına içen kadınla ne benzerliği vardı? Elbiseleri sarıydı, aynı saçları gibi kükürt sarısı. Uzun bir süre kükürt sansı kemikleri olan güneşsel bir iskelet düşüncesini kafamdan atamadım; Dorothea bir harabeydi artık. Hayat onu terk etmiş gibiydi.</p>

  <p>Yavaşça konuşmaya başladı:</p>

  <p>- Acele edelim. Bir an önce yatmam gerekli.</p>

  <p>Dayanacak gücü kalmamıştı.</p>

  <p>Beni neden Paris'te beklemediğini sordum.</p>

  <p>Duymamış gibi bir hali vardı, fakat sonunda cevap verdi:</p>

  <p>- Daha fazla beklemek istemiyordum.</p>

  <p>Hiçbir şey görmeden önüne bakıyordu.</p>

  <p>Otelin önünde, inmesine yardım ettim. Asansöre kadar yürümek istedi. Onu tutuyordum ve yavaşça ilerliyorduk. Odada soyunmasına yardım ettim. Gerekli olanları kısık sesle bana söylüyordu. Ona kötü davranmaktan kaçınmalıydım ve istediği çamaşırları ona verdim. Soyunurken çıplaklığı ortaya çıktıkça (zayıf vücudu eskisi kadar <i>saf</i> değildi), yüzümdeki acı gülümsemeye engel olamıyordum; hasta olması daha iyiydi.</p>

  <p>Yatışmış bir halde konuşmaya başladı:</p>

  <p>- Artık acı çekmiyorum. Sadece, eskisi kadar gücüm kalmadı.</p>

  <p>Ona dudaklarımı değdirmemiştim, o ise neredeyse yüzüme bile bakmamıştı, fakat odada olup bitenler bizi birbirimize yaklaştırıyordu.</p>

  <p>Başını yastığın tam ortasına koyarak yatağa uzandığında, yüzündeki çizgiler gevşedi; eskisi kadar güzel gözüktü o anda. Bir süre bana baktı, sonra arkasını döndü.</p>

  <p>Odanın pancurları kapalı olmasına rağmen, güneş ışınları içeriye sızıyordu. Sıcaktı. Oda hizmetçisi bir kova dolusu buzla içeri girdi. Dorothea, buzu kauçuk bir keseye koyup karnının üzerine yerleştirmemi rica etti.</p>

  <p>- İşte burası ağrıyor, dedi. Buz üzerimdeyken sırtüstü yatmak istiyorum.</p>

  <p>- Dün beni aradığında dışarı çıkmıştım, diye devam etti. Göründüğüm kadar hasta değilim.</p>

  <p>Gülümsemekteydi, fakat sıkıntı veriyordu gülümsemesi.</p>

  <p>- Marsilya'ya kadar üçüncü sınıfta yolculuk ettim. Aksi takdirde, en geç bu akşam dönmüş olmam gerekirdi.</p>

  <p>- Neden? Yeteri kadar paran yok muydu?</p>

  <p>- Tren için saklamam gerekti.</p>

  <p>- Tren yolculuğu mu seni bu hale getiren?</p>

  <p>- Hayır. Bir aydan beri hastayım, sarsıntılar beni yordu sadece; bütün gece boyunca kötüydüm, hem de çok kötü. Fakat …</p>

  <p>Başımı iki elinin arasına alıp, konuşmak için bana döndü:</p>

  <p>- Acı çekmekten mutluydum.</p>

  <p>Konuşurken beni arayan elleri, sustuğunda benden uzaklaştılar.</p>

  <p>Fakat onu tanıdığımdan beri, benimle hiçbir zaman bu şekilde konuşmamıştı.</p>

  <p>Kalktım ve ağlamak için banyoya gittim.</p>

  <p>Hemen geri döndüm. Onunkine karşılık veren bir soğukluk sergiliyordum. Yüzündeki çizgiler sertleşmişti. İtirafı için kendisini cezalandırmak zorunda gibiydi adeta. Düşmanca bir öfke kapladı bir anda her yanını:</p>

  <p>- Hasta olmasaydım gelmezdim. Şimdiyse hastayım ve mutlu olacağız. Sonunda hastayım işte.</p>

  <p>Dışa vurmadığı bu büyük öfke, kötü bir ifade kazandırmıştı yüzüne.</p>

  <p>Çirkinleşti. Ondaki sevdiğim şeyin bu şiddetli değişim olduğunu anladım. Nefretiydi sevdiğim; nefretin yüzüne çizdiği bu beklenmedik çirkinliği, bu korkunç çirkinliği seviyordum ben.</p>
</body>
</html>
