<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Göğün Mavisi</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h3>4</h3>

  <p>Tamamen hastalanmadan önce, hayatım baştan sona anormal bir sanılgıydı. Kendimdeydim, fakat kötü bir rüya görürcesine her şey gözlerimin önünden hızla geçip gitmekteydi. Fred Payne'de geçerdiğimiz akşamdan sonra, beni normal hayatıma döndürebilecek birkaç arkadaşa rastlamak umuduyla öğleden sonra dışarı çıktım. Gidip Lazare'ı görme fikri geldi aklıma. Kendimi çok kötü hissediyordum. Fakat umduğumun tersine, bu karşılaşma geçen akşam gördüğüm rüyadan daha bunaltıcı bir kabusa dönüştü.</p>

  <p>Bir pazar öğleden sonrasıydı. Sıcak ve bunaltıcı bir hava vardı. Turenne Sokağında, gördüğümde bu kötü raslantıya engel olmam gerektiğini düşündüren adamla paylaştığı dairede buldum Lazare’ı... Bu kocaman adam çok acı bir şekilde Landru'nun herkesçe sevilen halini andırıyordu. Büyük ayakları ve cılız vücuduna çok fazla geniş gelen açık gri bir ceketi vardı. Ceketin kumaşının bazı yerleri yanmış ve renk atmıştı; ceketinden daha koyu renkteki eskilikten parlamış pantalonu o kadar bol geliyordu ki yerleri süpürüyordu. Eşsiz bir kibarlığa sahipti. Landru gibi koyu kestane güzel bir sakalı vardı ve kafası keldi. Seçilmiş sözcüklerle hızlı bir şekilde konuşuyordu.</p>

  <p>Odaya girdiğimde, bulutlu bir gökyüzü zemini üzerinde gölgesi belirmekteydi; pencerenin önünde ayakta duruyordu. Çok büyük bir adamdı. Lazare bizi tanıştırırken onun üvey babası olduğunu söyledi (Lazare gibi Yahudi ırkından değildi; annesinin ikinci evliliği olmalıydı). Adı Antoine Melou'ydu. Bir taşra lisesinde felsefe öğretmeniydi.</p>

  <p>Odanın kapısı arkamdan kapanıp tuzağa düşmüşçesine oturmak durumunda kaldığım ve bu iki insanla yüzyüze geldiğimde her zamankinden daha rahatsız edici bir kalp ağrısı ve yorgunluk hissettim; kendimi tanıtırken aynı zamanda da yavaş yavaş direnme gücümü kaybediyordum. Lazare bana birçok kez üvey babasından bahsetmişti ve harfi harfine düşünsel etkinlik gösterme açısından bakıldığında, hayatı boyunca rastladığı en zeki ve en aydın insan olduğunu söylemişti. Varlığından korkunç derece rahatsızdım.Yarı delirmiş bir şekilde hastaydım, ve konuşmak yerine ağzını kocaman açsaydı şaşırmazdım; hiçbir kelime etmeden salyasını sakallarından akıtacağını düşünüyordum...</p>

  <p>Lazare habersiz gelişimden rahatsız olmuştu, fakat üvey baba için aynı durum söz konusu değildi: Tanışma faslı daha yeni bitmişti ki (bu süre boyunca bir tek kelime bile etmeden hareketsiz durdu), yarı kırık bir koltuğa oturur oturmaz konuşmaya başladı:</p>

  <p>- itiraf etmeliyim ki bayım, beni kafa karışıklığının derinliklerine sürükleyen bu tartışmadan sizi haberdar etmek oldukça hoşuma gidecek. :.</p>

  <p>Lazare, ölçülü dalgın sesiyle onu durdurmayı denedi:</p>

  <p>- Sevgili babacığım, böylesi bir tartışmanın çıkış yolu olmadığını düşünmeyin, ve... Troppmann'ı sıkmaya gerek yok. Yorgun bir hali var.</p>

  <p>Başım öne eğik, gözlerim yerde ayaklarıma dikilmiş bir halde duruyordum.</p>

  <p>- Önemli değil, dedim. En azından konunun ne olduğunu söyleyin... İknadan uzak, neredeyse fısıldar gibi konuşuyordum.</p>

  <p>- İşte, diye başladı Bay Melou, üvey kızım birkaç aydan bu yana onu tamamıyla tüketen derin düşüncelerin sonucunu açıkladı bana. Bana kalırsa zorluk, kızımın, gözümüzün önünde gelişen olayların neden olduğu hikayenin, içinde bulunduğu çıkmazı çözümlemek için kullandığı çok zekice ve yine benim mütevazi düşüncem doğrultusunda, ikna yeteneğine sahip kanıtlardan kaynaklanmamakta...</p>

  <p>Bu tatlı ve ince ses aşırı bir kibarlıkla süzülmekteydi. Dinlemiyordum bile; ne söyleyeceğini şimdiden biliyordum. Sakalı, teninin pis görünümü ve cümlelerini vurgulamak için kalkan büyük elleriyle mükemmel bir uyum içinde olan bağırsak rengindeki dudaklarından rahatsız olmuştum. Sosyalist umutların çöktüğü konusunda Lazare'la uzlaşmaya vardığını anladım. Düşünmeye başladım; işte buna diyecek yok, iki şapşal, yıkılmış sosyalist umutlar... gerçekten hastayım...</p>

  <p>Bay Melou, bu kötü dönemde aydın toplumlarda kendini gösteren “korku verici ikilem”i öğretmenlere özgü bir ses tonuyla açıklamaya devam ediyordu (ona göre, entelektüellerin bugün yaşıyor olmaları kendileri adına bir talihsizlikti). Kelimeleri, alnını gayretle buruşturarak telaffuz ediyordu:</p>

  <p>- Sessiz bir şekilde çekilmeli miyiz? Ya da tam tersine, son işçi direnişlerine destek olarak kendimizi acımasız ve gereksiz bir ölüme mi mahkum etmeliyiz?</p>

  <p>Birkaç dakika, gözlerini havada duran eline dikerek sessiz kaldı.</p>

  <p>- Louise kahramanca bir çözüm yoluna gitmek istiyor, diye cümlesini tamamladı. İşçi sınıfının özgürleşme hareketine sağlanan olanaklar hakkında sizin ne düşündüğünüzü bilemem bayım. Bu sorunu ortaya koymama izin verin... şimdilik (bu sözler üzerine ince bir gülümsemeyle yüzüme baktı; uzun bir süre sustu; daha iyi görmek amacıyla hafif geri çekilen bir terziyi andırıyordu)... boşlukta, evet, bunu şimdi söylemek lazım (ellerini birleştirdi ve çok hafifçe birbirine sürttü), boşlukta... Kendimizi keyfi bir meselenin verileri önünde bulmuş gibiyiz. Gerçek verilere aldırmaksızın, bir <a id="footnote2"></a> ABCD dikdörtgeni yaratma hakkına her zaman sahibiz... Eğer isterseniz bugünkü durumu şu şekilde dile getirelim: kaçınılmaz bir şekilde yok olmaya mahkum edilmiş bir işçi sınıfı...</p>

  <p>Bütün bunları dinliyordum; yok olmaya mahkum edilmiş bir işçi sınıfı... Çok fazla dalgındım. Kalkmayı ve kapıyı çarparak gitmeyi bile düşünemiyordum. Sersemleşmiş bir halde Lazare'a bakıyordum. Lazare başka bir koltukta oturuyordu, sessiz olmakla beraber dikkatli bir hali vardı, başı önde, çenesi elinde, dirseği dizinin üzerindeydi. Üvey babası kadar iğrenç olduğu gibi, ondan daha da sıkıcıydı. Hiç hareket etmeden onun sözünü kesti:</p>

  <p>- “Politik açıdan yok olmaya hazır,” demek istiyorsunuz şüphesiz...</p>

  <p>Dev kukla kahkahayı bastı. Kıkırdıyordu. Seve seve kabul etti:</p>

  <p>- Muhakkak! Hepsinin bedenen yok olmalarını ileri sürmüyorum...</p>

  <p>- Bu beni neden ilgilendirsin? demekten kendimi alıkoyamadım.</p>

  <p>- Sanırım pek iyi açıklayamadım, bayım...</p>

  <p>Lazare bıkkın bir sesle araya girdi:</p>

  <p>- Size yoldaş demediği için onu bağışlayın, fakat üvey babam meslektaşlarıyla felsefi tartışmalar yapmaya alışmıştır...</p>

  <p>Bay Melou oldukça soğukkanlıydı. Konuşmaya devam etti, işemek istiyordum (dizlerimi sallamaya başlamıştım bile):</p>

  <p>- Değersiz ve önemini yitirmiş bir meseleyle yüzyüze olduğumuzu belirtmem gerekir ki ilk bakışta özü anlaşılmayan bu meselenin sonuçları, sizinki gibi böylesi sivri, böylesi meraklı bir zekadan kaçamaz...</p>

  <p>Lazare'a döndüm ve ona:</p>

  <p>- Beni bağışlayın, fakat tuvaletin yerini sormak zorundayım... dedim.</p>

  <p>Anlamadığı için bir süre durakladı, daha sonra ayağa kalktı ve bana kapıyı gösterdi. Uzun bir süre işedim, ardından kusabileceğimi düşündüm, iki parmağımı boğazıma sokarak ve korkunç bir gürültüyle öksürerek gereksiz çaba sarfettim. Yine de bu beni biraz olsun rahatlattı, diğer ikisinin bulunduğu odaya döndüm. Oldukça rahatsız bir şekilde ayakta duruyordum ve derhal konuşmaya başladım:</p>

  <p>- Meseleniz hakkında düşündüm, fakat daha önce size sormak istediğim bir soru var.</p>

  <p>Yüz ifadelerinin değişiminden - her ne kadar afallamış görünseler de - “iki arkadaşımın” beni dikkatle dinleyecekleri belli oluyordu:</p>

  <p>- Sanırım ateşim var (gerçekten de yanmakta olan elimi Lazare'a uzattım).</p>

  <p>Lazare bıkkınlıkla evet diye cevapladı, eve dönüp yatmalısınız.</p>

  <p>- Her şeye rağmen öğrenmek istediğim bir şey var: Eğer işçi sınıfı boku yemişse, neden hâlâ komünist... ya da... sosyalistsiniz?... ya da her neyse...</p>

  <p>Sabit bir biçimde bana baktılar, daha sonra da birbirlerine. Sonunda Lazare cevap verdi. Onu güçlükle duydum:</p>

  <p>- Ne olursa olsun, ezilenin yanında olmalıyız.</p>

  <p>Elbette!... O bir Hıristiyan, diye düşündüm... Ve ben, buraya geliyorum... Kendimde değildim, utançtan yerin dibine girmiştim...</p>

  <p>- Neyin uğruna bu “gereklilik”? Nereye varmak için?</p>

  <p>- İnsan her zaman ruhunu kurtarabilir diye fısıldadı Lazare.</p>

  <p>Hareket etmeden, hatta gözlerini bile kaldırmadan tamamladı cümlesini. Sarsılmaz bir inanç izlenimi bırakıyordu bende.</p>

  <p>Solgunlaştığımı hissediyordum; yeniden midem bulanmaya başlamıştı... Fakat ısrarla devam ediyordum:</p>

  <p>- Ya siz, bayım, diye sordum.</p>

  <p>- Ah... diye cevap verdi bay Melou, zayıf parmaklarını seyre dalmış bir halde, şaşkınlığınızı çok iyi anlıyorum. Ben de sizin kadar şaşkınım, son de-re-ce- şaşkın...</p>

  <p>O kadar ki... kısacası, birkaç kelime ile sorunun hesapla olmayan bir yanını ortaya çıkardınız... Ah, ah! (uzun sakalının altından gülümsedi) işte son de-re-ce ilginç olan da bu. Gerçekten de, sevgili çocuğum, neden hâlâ sosyalist... ya da komünistiz?... Evet, neden?...</p>

  <p>Beklenmedik derin bir düşünceye dalmış hali vardı. Küçük kafası ve uzun sakalı yavaş yavaş dev gövdesinden aşağı doğru düşmeye başladı. Kemikli dizleri gözüme çarptı. Rahatsız edici bir sessizlikten sonra, uçsuz bucaksız kollarını açtı ve üzgünce yukarı kaldırdı:</p>

  <p>- Olaylar bu noktaya geldi, fırtınaya karşı toprağını süren köylüye benziyoruz. Başı önünde geçecek tarlasının önünden... Dolunun kaçınılmaz olduğunu bilecek...............</p>

  <p>- Böylece... vakit geldiğinde... ürününün önünde duracak, ve şimdi benim yaptığım gibi (bu saçma ve gülünç insan, bir anda zekice konuşmaya başladı, ince ve narin sesi soğuk bir ifade kazanmıştı) kollarını gökyüzüne doğru kaldıracak sadece... yıldırım çarpmasını beklerken... onu ve kollarını...</p>

  <p>Bu sözlerinin üzerine, kendi kollarını indirdi. Korkunç bir umutsuzluğun kusursuz bir görüntüsüydü.</p>

  <p>Onu anlamıştım. Eğer gitmeyecek olursam, tekrar ağlamaya başlayacaktım; bana da bulaşmış olacak ki, yılgın bir selam ve neredeyse kısık bir sesle orayı terk ettim:</p>

  <p>- Hoşçakal Lazare.</p>

  <p>Ve ardından, sesimdeki engellenemez bir cana yakınlıkla:</p>

  <p>- Hoşçakalın bayım.</p>

  <p>Bardaktan boşanırcasına yağmur yağıyordu, fakat ne şapkam ne de paltom vardı. Yolun fazla uzun olmadığını döşündüm. Yağmurdan sırıl sıklam olmuş saçlarım ve elbiselerimle neredeyse bir saat boyunca yürüdüm; kendime engel olamıyordum.</p>
</body>
</html>
