<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h1>34</h1>
<h3 id="sigil_toc_id_35">VETOKRASİ ÜLKESİ AMERİKA</h3>

<div class="b">Amerika’nın güçler ayrılığı sisteminin nasıl bir vetokrasiye dönüştüğü; diğer demokrasilerin kararlarını topluca alınabilmesi için nasıl daha güçlü mekanizmalara sahip oldukları; güçlü otoritenin bazı alanlarda yine de nasıl idareye verildiği; Avrupa Birliği’nin hangi yönlerden Amerika’ya benzemeye başladığı</div>

<p class="n">Amerikan Anayasası bireylerin şahsi özgürlüklerini devletin kurucuları tarafından devletin gücünü kısıtlaması için yaratılmış karmaşık bir güçler dengesi sistemiyle korur. Amerikan devleti İngiliz monarşisine karşı çıkan bir devrimin bağlamında kurulmuştur ve İngiliz İç Savaşına kadar uzanan bir krala başkaldırı geleneğinden etkilenmiştir. Devlete duyulan aşırı güvensizlik ve dağınık insanların bir anlık eylemlerine duyulan güven o zamanlardan beri Amerikan siyasetinin en karakteristik özelliği niteliğindedir.</p>

<p>Amerikan anayasa sistemi birkaç yoldan gücü kısıtlar. Ortak bir yöneticinin (yani tek bir otorite altında merkezileşmiş bir yönetici) yasal çoğunlukların istekleri doğrultusunda çalıştığı parlamenter bir sisteme kıyasla Amerikan başkanlık sisteminde otorite seçilmiş bir başkan ile aynı derecede demokratik meşruiyete sahip bir Kongre arasında bölünmüştür ve iki tarafında ayakta kalmak için diğerine ihtiyacı yoktur. Anayasa aynı zamanda gittikçe güç kazanarak artık Kongre’den gelen yasaları geri çevirebilecek konuma gelmiş bir yargı koluna da içinde yer verir. Ayrıca gücü eyaletler arasında da paylaştırır. Eyaletler zaten gücün ilk sahipleriydi. Anayasa’nın kabulünden sonra gelen iki yüzyıllık yavaş ve zorlu bir süreç içinde otoritelerini bir federal hükümete teslim etmeyi kabul etmişlerdir. Kongre de iki meclise ayrılmıştır. Senato ilk olarak devlet gücünün beşiği olması için kurulmuştu. Britanya benzeri birçok demokratik sistemde senato çoğunlukla sembolik güçlere sahiptir. Amerika’da ise senato çok güçlüdür. Yetkililerin atanması, savaş ve barış ilan edilmesi gibi konular üzerinde otoriteye sahiptir. Amerika’nın yürütme kolu her zaman başkana karşı sorumlu değildir. Çoğu düzenleyici komisyon Kongre’deki partiler tarafından atanan komisyoncuların kontrolü altındadır.</p>

<p>Huntington’ın belirttiği gibi Amerika’da güç işlevsel olarak bölünmekten çok tüm kollar arasında tekrarlanmıştır. Bu da bir kolun diğerinin işini ele geçirdiği ve hangi kolun üstün olması gerektiğine dair tartışmaların yaşandığı dönemlerin görülmesine sebep olmuştur. Bunun en son örnekleri ulusal güvenlik politikası ve kürtaj gibi toplumsal politikalar üzerinde Kongre’nin otoritesini uygulamasıdır. Amerikan federalizmi çoğu zaman açıkça gücü hükümetin uygun kısımlarına vermez. Bunun yerine aynı gücü birçok farklı kısma verir. Örneğin, zehirli atıkların ortadan kaldırılması yetkisinin aynı anda hem federal yetkililere, hem de eyalet yetkililerine ve yerel yetkililere verilmesi. Bu lüzumsuz ve düzensiz otorite sistemi altında hükümetin farklı kısımları diğer kısımlarının önünü kolayca kapatabilmektedir.</p>

<h4 class=" sigil_not_in_toc">KUTUPLAŞMA</h4>

<p class="n">Gelişmekte olan demokrasilerin karşılaşması gereken en önemli zorluklardan biri refah devleti olmaya dair verdikleri taahhütlerin sürdürülebilir olmaması gerçeğidir. Günümüz refah devletlerinin temelinde yatan toplumsal sözleşmeler nesiller öncesi yaratılmıştı. O zamanlarda doğum oranları daha fazlaydı ve insanlar daha kısa ömürler yaşıyordu. Ekonomik büyüme de daha hızlıydı. Finans bolluğu tüm modern demokrasilerin bu sorunu ertelemesini sağlar fakat er ya da geç bu demografik gerçek ile yüzleşmek zorunda kalacaklardır.</p>

<p>Bu sorunlar aşılamaz değildir. İkinci Dünya Savaşı’ndan çıkan Britanya ve Amerika’da borcun GSYH’ye oranı günümüze kıyasla daha yüksekti.<a id="dn729" href="../Text/dn.xhtml#d729">[729]</a>  İsveç, Finlandiya ve diğer İskandinav ülkeleri 1990’larda sahip oldukları büyük refah devletlerini kriz ortasında bulunca vergi ve harcama seviyeleri üzerinde düzenlemeler yapıp kendilerini kurtarabilmişti. Avusturalya 2000’lerdeki ekonomik patlamasından önce bile neredeyse tüm dış borcunu ödemeyi başarmıştı.</p>

<p>Yirmi birinci yüzyılın başlarındaki Amerikan siyasi sistemi bu sorunla başa çıkamadı. Bu başarısızlığın ardındaki en temel sebep siyasete hâkim olan, on dokuzuncu yıldan bu yana gittikçe ideolojik olarak kutuplaşan iki partiydi. 1960’larda partilerin hâkim olduğu noktalar üzerine büyük bir coğrafi dağılım süreci başlamıştı. Neredeyse Güney’in hepsi Demokrat partiden Cumhuriyetçi Partiye geçmiş, Kuzeydoğu’da Cumhuriyetçi kalmamıştı. Yeni düzen koalisyonu yıkıldığından ve 1980’lerde Kongre üzerindeki Demokrat hegemonyasına son verildiğinden beri iki parti de daha dengeli konumlara gelmiştir. Yıllar içinde başkanlık koltuğu ve Kongre’nin iki meclisinin koltukları iki parti arasında gidip gelmiştir. Bu yüksek derece parti rekabeti iki parti arasında bir fon bulma yarışına dönüşmüş ve birbirlerine duydukları şahsi saygıya zarar vermiştir.<a id="dn730" href="../Text/dn.xhtml#d730.">[730]</a> </p>

<p>Bir önceki kısımda belirtildiği gibi toplum bilimciler arasında Amerikan toplumundaki bu kutuplaşmanın ne kadar derinlere indiği konusu bir tartışma konusudur. Fakat partilerin ve partilere yön veren aktivist grupların daha sabit ve ideoloji olarak homojen yapılara dönüştükleri aşikârdır. Bu homojenliklerini birçok eyalette yeniden bölgelendirme ile, yani seçimlerde yeniden seçilme şanslarını artırmak için bölgeleri stratejik olarak yeniden taksim etmeleri sayesinde sağlamışlardır. Ön seçimlerin yayılması parti adayının belirlenmesi yetkisini bu seçimlere katılan nispeten az sayıdaki aktivistlerin eline vermiştir.<a id="dn731" href="../Text/dn.xhtml#d731.">[731]</a> </p>

<p>Fakat kutuplaşma her şeyin sonu değildir. Demokratik siyasi sistemler fikir ayrılıklarından doğan çatışmalara tümüyle son vermek için değil, bazı ortak kurallar çerçevesinde barışçıl yollarla çözümlere ulaşmalarını ve azaltılmalarını sağlamak için vardır. Amerikalılar kölelik, kürtaj ve silahların kontrol altına alınması gibi birçok konuda hep fikir ayrımına düşmüştür. İyi bir siyasi sistem temeldeki kutuplaşmaların etkisini azaltarak nüfusun mümkün olduğu kadar en çoğunun çıkarlarını temsil eden bir çözümün ortaya çıkmasını sağlar. Fakat kutuplaşma Amerika’nın Madison tarzı güçler ayrımı sistemi ile karşılaşınca ortaya çıkan sonuç oldukça yıkıcı olur.<a id="dn732" href="../Text/dn.xhtml#d732.">[732]</a> </p>

<h4 class=" sigil_not_in_toc">VETO OYUNCULARI</h4>

<p class="n">İdeal olan demokraside siyasi toplumun her üyesine eşit katılım imkânının sağlanmasıdır. Demokratik kararlar toplumun her üyesinin kabul etmesiyle ulaşılan fikir birliği ile alınmalıdır. Bu genelde ailelerde, küçük gruplarda ve kabile toplumlarında olur.</p>

<p>Fakat verimli bir şekilde fikir birliğine ulaşabilme ihtimali grup genişledikçe ve daha kapsamlı hale geldikçe düşer. Bu da çoğu gruplar için kararların herkesin fikir birliği ile değil grubun bir kısmına geri kalanların rızalarını vermesi ile olması anlamına gelir. Bu karar verici grup ne kadar küçük olursa kararlar o kadar kolayca ve verimli bir şekilde alınabilir.</p>

<p><img alt="sekil- 22" src="../Images/sekil-22.jpg"/></p>

<p>Gereken oy oranı ile karar verme sürecinin masrafları arasındaki ilişki zaman ve çaba bakımından Şekil 22’de gösterildiği gibidir. Bir kulübe veya komiteye başkanlık yapmış herkesin bileceği gibi büyük gruplarda ne kadar çok insanın fikir birliği gerekirse karar verme sürecinin masrafları o kadar artmaktadır.</p>

<p>Demokratik ülkelerde genelde çoğunluk ile alınan kararlar (yüzde elli artı bir) kullanılır. Fakat bu demokrasinin idealinden çok uzaktır çünkü nüfusun yarısına kadarını hiçe saymaktadır. Doğrusu çoğulculuk sisteminde (bazen ilk çizgiyi geçen sistemi diye de bilinir) kararlar azınlık bir seçmen kesim tarafından tüm toplum adına alınabilir. (Amerika Birleşik Devletleri de Birleşik Krallık da bu oy sistemine sahiptir. 1992’de Bill Clinton yüzde 43, 2001’de Tony Blair yüzde 42 oy oranı ile seçilmiştir.)<a id="dn733" href="../Text/dn.xhtml#d733.">[733]</a> </p>

<p>Çoğunluğun oyu kuralı gibi sistemlerin adil olmalarından dolayı değil karar almadaki masrafları düşürdükleri ve büyük toplulukların bir karara ulaşabilmesini sağladıkları için olduğu aşikârdır. Demokrasiler bir karara ulaşılmasını zorlayacak ve olası veto oyuncularının sayılarını aşağı tutacak sistemlere sahiptir. Bunlara müzakereye son verilmesini sağlayan kurallar, vekillerin çok fazla değişiklik yağmasını engelleyen kurallar ve bütçe gibi önemli konularda anlaşılamadığında devreye giren “intikal” kuralları gibi önlemler dahildir. Meiji Anayasasına göre meclis yeni bütçe üzerine anlaşamadığı zaman bir önceki senenin bütçesi otomatik olarak yeniden kabul ediliyordu. Şili ve diğer Latin Amerika ülkelerinin çıkardıkları intikal kanunlarına göre bütçe üzerinde anlaşamama durumunda bütçeyi belirleme yetkisi başkana ve yönetime kalıyordu.<a id="dn734" href="../Text/dn.xhtml#d734.">[734]</a> </p>

<p>İstikrarı sağlamak için azınlıkların bazı haklarını yoka sayan başka kurallar da vardır. Weimar demokrasisinin zayıf kaldıkları yerleri gören savaş sonrası Alman Federal Cumhuriyeti “pozitif” güvensizlik oyu hükmünü getirmiştir. Bu hükme göre bir parti, başka bir hükümet kuramayacaksa baştaki hükümet koalisyonunu yıkamaz (yani veto edemez). Parlamenter sistemler yasal kararların alınmasını zorlamak için çok iyi mekanizmalar icat etmiştir. Eğer bir çıkmaza girilirse veya bir konu çok fazla tartışma yaratırsa hükümet parlamentoyu dağıtıp yeni seçim çağrısı verebilir. Bu sayede demokratik seçmenler eldeki bu konuya doğrudan bir cevap verebilir.</p>

<p>Siyaset bilimci George Tsebelis kapsamlı siyasi sistemleri kıyaslamak üzere “veto oyuncuları” terimi türetmiştir. Sistemde gücü farklı siyasi faillere delege eden tüm kurumsal kurallar potansiyel veto noktaları yaratır. Bireysel veto oyuncuları bu noktaları tıkayarak tüm süreci durdurabilir. Bir anayasanın neredeyse tüm özellikleri (başkanlık, çift meclislilik, federalizm, yargısal denetim) işlevsel olarak fark gösterse de toplu karar alma sürecinde potansiyel veto noktaları olarak düşünülebilir. Dahası azınlıkların çoğunlukların iradesinin önüne geçmesini sağlayacak, düzenlemelerin önerilmesini sağlayan parlamenter kurallar gibi birçok anayasa dışı kurallar da bulunur. Siyaset bilimi jargonunda veto oyuncusu denen şeye Amerikalılar sadece güçler ayrımı der.<a id="dn735" href="../Text/dn.xhtml#d735.">[735]</a> </p>

<p><img alt="sekil- 23" src="../Images/sekil-23.jpg"/></p>

<p>Veto oyuncuları kavramını kullanarak farklı siyasi sistemleri doğrusal bir ölçek üzerinde dizebiliriz. Bu ölçek sadece bir veto oyuncusunun olduğu (diktatör) mutlak diktatörlükle başlar ve her vatandaşın alınacak tüm kararlara karşı potansiyel bir veto hakkı taşıdığı bir fikir birliği sistemine kadar gider. Demokratik siyasi sistemler otoriter sistemlere kıyasla sistem içindeki oyuncularına daha çok veto hakkı tanır, bu yüzden demokrasilerdir. Fakat demokrasiler arasında izin verilen veto oyuncusu sayısı büyük fark gösterir. Şekil 23’te Buchanan-Tullock eğrisi çizilmiştir fakat yatay eksen karar alınması için gereken seçmen oranı yerine kararları bloke edebilen veto oyuncusu sayısını gösterir.</p>

<p>Veto oyuncularının sayısı bakımından Amerikan siyasi sistemi diğer çağdaş demokrasilere kıyasla göze batar. Dengesizleşmiş ve bazı alanlarda güç ayrımı adına aşırıya kaçılmıştır. Üzerine bir de toplu hareketin artan masrafları eklenince bazen hareket edebilmeyi imkânsız kılmaktadır. Bu sisteme vetokrasi denebilir. Amerikan tarihinin erken dönemlerinde sadece bir parti hükmettiği sırada bu sistem çoğunluğun idaresini yatıştırmış ve yok saydıkları azınlıkların isteklerine de dikkat etmeye zorlamıştır. Fakat 1980’lerden bu yana ortaya çıkan daha dengeli ve yüksek rekabete sahip parti sisteminde bu formül ülkeyi çıkmazlara sokmaktadır.</p>

<p>Amerika’nın fazla sayıda veto oyuncusuna sahip olduğu gerçeği diğer eski bir demokrasi sahibi Britanya ile karşılaştırıldığında açıkça görülür. Şanlı Devrim sonrası ortaya çıkan Westminster sistemi demokrasiler arasında en kolay karar alabilen sistemdir çünkü en saf haliyle çok daha sayıda veto oyuncu yaratmaktadır. Britanya’da vatandaşların hükümeti resmi olarak denetlemesini sağlayan bir yöntemleri vardır: periyodik olarak yeni Parlamento seçme hakları. (Denetim sağlayan diğer önemli oluşum resmi siyasi sistemin dışında olan özgür medyadır.) Fakat diğer tüm açılardan sistem gücü dağıtmak yerine toplar. Saf bir Westminster sistemi sadece bir adet mutlak güce sahip yasama organına sahiptir. Başka bir başkanlık, yazılı anayasa ve bu sebeple yargı denetimi, federalizm ve anayasa zorlamasıyla gücün yerel yönetimlere devredilmesi gibi sistemleri yoktur. Çoğulcu (veya çizgiyi ilk geçen denilen) bir oy sistemi sistemi vardır. Bu bir iki parti sistemi yaratır ve çoğunluk parti az bir oy farkıyla kazansa da güçlü parlamenter çoğunluk oluşmasını sağlar.<a id="dn736" href="../Text/dn.xhtml#d736.">[736]</a>  Bu sistemin çalışması için hayati önem taşıyan şey disiplindir. Muhafazakâr parti veya İşçi Partisi liderleri parlamentodaki üyelerini kendi istekleri doğrultusunda oy vermeye zorlayabilirler çünkü itaatsizlik gösteren vekiller bir daha ki seçimde aday gösterilmeyecektir. Britanya’da müzakerelere son vermeyi sağlayan kural yalnızca var olan vekiller arasında çoğunluğunun yetiyor olmasıdır. Amerika tarzı parlamento tıkanıklığı mümkün değildir. Parlamenter çoğunluk güçlü idari yetkilere sahip bir hükümeti seçer. Genelde bir karar aldığında mahkemeler, eyaletler, belediyeler veya farklı kurumlar tarafından engellenemez. Bu yüzden İngiliz sistemi çoğu zaman “demokratik diktatörlük” olarak tanımlanır.<a id="dn737" href="../Text/dn.xhtml#d737.">[737]</a> </p>

<p>Westminster sistemi anlaşılacağı gibi Amerika’ya kıyasla daha çok resmi güce sahip hükümetler yaratır. Bu daha yüksek kararlılık bütçe belirleme sürecinde açıkça görülebilir. Britanya’da ulusal bütçe Parlamento tarafından belirlenmez. Bürokrasinin sarayı Whitehall da profesyonel memurlar tarafından kabine ve başbakandan gelen talimatlara göre belirlenir. Sonra bütçe tasarısı maliye bakanı tarafından Avam Kamarasına sunulur. Burada yalnızca bir evet veya hayır oylamasından geçer. Tasarının  hükümetten çıkıp buraya kadar ulaşması genellikle bir veya iki hafta sürer.</p>

<p>Amerika’daki süreç ise tamamen farklıdır. Anayasa bütçe belirlemede ana yetkiyi Kongre’ye verir. Başkan Yönetim ve Bütçe Dairesi aracılığıyla bir tasarı hazırlar, bu daire genellikle başkanın tercihlerini destekleyen bir lobicilik organizasyonu gibidir. Bütçe Şubat’ta Kongre’ye sunulur. Birkaç ay boyunca karmaşık birtakım komitelerden geçtikten (geçeceğini umarsak) sonra sonunda iki meclis tarafından da tasdiklenmek için hazırdır. Tasarının buraya gelindiğinde aldığı hal kendi çıkarlarını düşünen vekillerin yaptığı sayısız anlaşmalar sonucudur. Tarafsız Kongre Bütçe Dairesi 1974’te Kongre’ye daha iyi bütçe hazırlamaları konusunda daha iyi teknokratik destek vermesi için kurulmuştu. Fakat sonuçta Amerikan bütçe hazırlama süreci Britanya’daki sisteme kıyasla daha merkeziyetsiz ve plansız bir süreçtir.</p>

<p>Amerikan bütçesinin ucu açıklığı lobicilere ve çıkar gruplarına kendi etkilerini kullanabilmeleri için sayısız fırsatlar sağlamaktadır. Avrupa’daki çoğu parlamenter sistemde çıkar gruplarının tek bir vekile lobicilik yapmaları için hiçbir sebep yoktur çünkü partilerin disiplin kuralları tek bir vekilin partinin liderlik konumu üzerinde fazla etki sahibi olmasını önler. Buna kıyasla Amerika’da ise komite üyeleri ve parti liderleri yasamayı etkilemede muazzam güce sahiptir ve bu sebeple lobicilerin hedefi olurlar.</p>

<p>Westminster sistemi gücü her ne kadar bir noktada toplasa da temelinde demokratiktir. Çünkü eğer seçmeler devletin politikalarından ve performansından memnun kalmazsa seçimlerde baştaki hükümetin yerine bir diğerini getirmekte özgürdür. Doğrusu güvensizlik oyu ile seçimleri beklemeden hemen başbakanı koltuğundan indirebilirler. Hükümetler belli çıkar gruplarına veya lobilere sağladıkları imtiyazlardan çok genel performanslarına göre değerlendirilirler.</p>

<p>Bu klasik Westminster sistemi gittikçe sistemine daha güç ayrılığı ekleyen İngiltere dahil artık dünyanın hiçbir ülkesinde kullanılmamaktadır. Yine de Şekil 23’teki yatay eksende İngiltere hâlâ Amerika’nın solunda kalır. Westminster sistemi günümüz demokrasileri için biraz uç bir örnek olsa da Avrupa ve Asya’daki diğer çoğu parlamenter sistem de Amerika’dan çok daha fazla karar almayı zorlayan mekanizmalara sahiptir. Amerika Şekil 23’teki yatay eksende en sağda Latin Amerika ülkelerinin yanında yer almaktadır. Latin Amerika ülkeleri on dokuzuncu yüzyılda Amerikan sistemini kopyalamışlardır ve aynı çıkmazlar ve siyasileşen idare sorunlarını yaşamışlardır.</p>

<p>Bütçe belirleme veto oyuncularının çokluğu bakımından Amerikan hükümetinin sistematik olarak diğer demokrasilerden ayrıldığı tek nokta değildir. Bir parlamenter sistemde yasamanın çoğu kalıcı sivil servisten teknokratik destek alan bir idari kol tarafından belirlenir. Bakanlıklar parlamentoya karşı sorumludur ve dolayısıyla seçilen bakanlar aracılığıyla halka karşı sorumludur. Fakat bu tip bir hiyerarşi sistemi uzun vadeli stratejik yaklaşımlarda bulunabilir ve daha tutarlı yasalar üretebilir. Örneğin, İsveç’te gerçekten hizmetleri uygulayan kurumlar haricinde küçük bir sivil servis bulunmaktadır. Görevi parlamentoyu yasamaya hazırlamada yardımcı olmaktır.<a id="dn738" href="../Text/dn.xhtml#d738.%20">[738]</a> </p>

<p>Böyle bir sistem kıskançlıkla yasama hakkını koruyan bir Kongre’nin olduğu Amerikan siyasi kültürüne tümüyle yabancıdır. Bill Clinton’ın sağlık sigortası planı idari kolun altında bir grup uzman tarafından başkanın eşi Hillary Clinton liderliğinde kimseye göstermeden oluşturulmuştu. Bu 1993’te Kongre’den geçememesinin önemli sebeplerinden biriydi. 2010’da Barack Obama’nın Makul Sağlık Hizmetleri Yasası’nın geçmesinin sebebi neredeyse yasa üzerindeki tüm rolünden vazgeçmesi, tasarıyı bitirdikten sonra sadece birçok kongre komitesinin eline verip müdahale etmemesindendir.</p>

<p>Yasamadaki tutarsızlık büyük, karmaşık ve genellikle sorumlu tutulamayan bir hükümeti ortaya çıkarır. Kongre’nin sayısız komitesi çoğunlukla tekrarlayıcı ve örtüşen programlar veya aynı amaç için çalışan birden çok kurumlar yaratır. Dahası bölünmüş bir sistem merkezde Amerikan federalizmi sonucu daha da bölünür. Hukukçu Gerhard Casper’ın sözleriyle,</p>

<div class="arayazi">Bizim kamu idaresi sistemimizde ve kamuya kanun çıkarmada karar verme sürecimizde çok fazla mütedahil yargı hakkına sahip hükümet katmanına sahibiz... Yalnızca bir hükümet katmanının düzenlemelerle bir ordu avukatın çözemeyeceği karmaşık ve tutarsız bir labirent hazırlayacağı yerlerde bir değil iki, üç hatta dört katmanın müdahale etmesine izin veriyoruz. Müdahale hakkına sahip olan yalnızca birden çok hükümet kurumu değil aynı zamanda özel savcılar gibi davranan sayısız vatandaşa dava açma yetkisi vererek müdahale etmesini sağlıyoruz. Hükümetin karar alma mekanizması kamuyu çıkarına konuların yürütme hakkının özel gruplara verilmesiyle daha da bozulur.<a id="dn739" href="../Text/dn.xhtml#d739.">[739]</a> </div>

<p>Pentagon bu sistemde Kongre’ye birçok konu hakkında yılda beş yüz kadar rapor sunmakla sorumludur. Bu her güne birden fazla raporun düşmesi demektir. Çoğu zaman istenen raporlar birbirleriyle örtüşür ve bu rapor hazırlama emrinde bir bitiş tarihi olmaz. Yani bürokrasinin zaman ve enerjisinin büyük bir bölümü bu raporlara harcanır.<a id="dn740" href="../Text/dn.xhtml#d740.">[740]</a>  Kongre işçilerin yeniden eğitilmesi için elli bir farklı program, öğretmenlerin niteliklerinin arttırılması içinse seksen proje yaratmıştır.<a id="dn741" href="../Text/dn.xhtml#d741.">[741]</a>  Finans sektörünün düzenleme yetkisi Federal Rezerv Kurulu, Maliye Bakanlığı, Menkul Kıymetler ve Borsalar Komisyonu, Federal Mevduat Sigorta Kurumu, Ulusal Kredi Birliği İdaresi, Vadeli Emtia İşlemleri Komisyonu, Tasarruf Denetim Dairesi, Federal Konut Finansmanı Acentası ve New York Federal Rezerv Bankası üzerine, yetkilerini bankacılık işine uzatmış bir sürü farklı eyalet savcılarına verilen bir sorumluluktur. Federal kurumlar genellikle yerlerini daha tutarlı ve birleşik bir düzenleyici oluşuma vermek istemeyen farklı kongre komiteleri tarafından denetlenirler. Banka sektörünün 1990’larda finansal sektörü kuralsızlaştırana kadar bu sistem üzerinde oynaması kolaydı. Fakat tekrar kuralların yerleştirilmesi çok daha güç olmuştur.<a id="dn742" href="../Text/dn.xhtml#d742.">[742]</a> </p>

<h4 class=" sigil_not_in_toc">BAŞKANLIĞIN TEHLİKELERİ</h4>

<p class="n">Vetokrasi Amerikan siyasi sisteminin sadece bir yarısıdır. Diğer yönlerden bakıldığında Kongre idari kola büyük güçleri delege etmekte hızlıca ve bazen sorumlu tutulmadan hareket etmesini sağlamaktadır. Bu yüzden sistemi genel olarak değerlendirmek için güçlü ve kararlı şekilde davranabildiği alanlardan da bahsetmeliyiz.</p>

<p>Bazı alanlarda yüksek derecede özerkliğe sahip bürokratik kurumlara gücün delege edilmesi örneklerine rastlanabilir. Bunun örnekleri olarak Federal Rezerv Kurulu, istihbarat ajansları, ordu ve NASA ile Hastalık Kontrol Merkezi gibi özel kurumlar gösterilebilir.<a id="dn743"></a> <a href="">[743]</a>  Eyalet ve yerel seviyelerinde hâkim ve savcılar bir suçla suçlanan bireylere karşı dava açıp açmama konusunda büyük oranda inisiyatife sahiptir. Mesela Almanya’daki karşılıklarına kıyasla ceza indirimi pazarlığına girme konusunda daha serbestlerdir. Ordu genellikle işletme konularında kayda değer oranda özerkliğe sahiptir. Ve dünyanın Edward Snowden’in ortaya döktükleri sayesinde öğrendiği gibi Ulusal Güvenlik Teşkilatı’na 11 Eylül 2001’den beri yalnızca yabancı aktiviteleri değil Amerikan vatandaşlarını da izlemeleri ve bilgi toplamaları için geniş kapsamlı izinler verilmiştir.<a id="dn744" href="../Text/dn.xhtml#d744.">[744]</a> </p>

<p>Birçok liberal ve muhafazakâr Amerikalı tüm bu kurumları ortadan kaldırmak istese de modern koşullar altında bu kurumlar olmadan nasıl yönetim yapılabileceğini görmek güçtür. Bugünlerde Amerika büyük, kapsamlı ve karmaşık, küreselleşmiş dünya ekonomisine bağlı bir ulusal ekonomiye inanılmaz hızlarda hareket eden bir ekonomiye sahiptir. Bu ekonomiyi tümüyle anlayabilmek çok şey ister. Ciddi dış güvenlik tehditleriyle karşı karşıyadır. 2008’in Eylül ayında Lehman Brothers’ın iflasıyla patlak veren kriz sırasında Federal Rezerv ve Maliye Bakanlığı piyasaya trilyonlarca dolar takviye yapmak, iflas eden bankaları tek tek kurtarmak ve yeni düzenlemeler getirmek gibi devasa kararları bir gecede almak zorunda kaldı. Krizin ciddiyeti Kongreyi Maliye Bakanlığı ve Bush iktidarının istekleri doğrultusunda Sorunlu Varlıkları Kurtarma Programına 700 milyar dolar acil bütçe sağlamak zorunda bıraktı. Bu dönemde alınan birçok karar iş işten geçtikten sonra eleştirilmiştir. Bu krizin hükümetin başka bir kolu tarafından, hele hele her şeyi ince eleyip sık dokuyan Kongre tarafından da atlatılabileceğini iddia etmek gülünçtür. Bu milyonlarca Amerikan vatandaşının hayatını tehdit edecek nükleer ve terör tehlikelerini içeren ulusal güvenlik meseleleri için de geçerlidir. Bu konularda sorumluluk başkana aittir. Alexander Hamilton “Federalist No. 70” makalesinde “yürütmede enerji” gerekmektedir derken bunu kastediyordu.</p>

<p><img alt="sekil- 24" src="../Images/sekil-24.jpg"/></p>

<p>Halk arasında elit kuruluşlara karşı yoğun bir güvensizlik hâkimdir. Onların ya ortadan kaldırılmasını (mesela Federal Rezerv) ya da iç işlerinin televizyonlarla halka gösterilerek halk için şeffaf hale getirilmesini isterler. Fakat ironik bir biçimde anketlere göre Amerikalıların en çok güven duydukları kurumlar en az demokratik gözetime maruz kalan kurumlardır (Ordu, NASA, Hastalık Kontrol Merkezi). Bu kadar sevilmelerinin nedeni icraat yapabildikleri içindir. Tam tersine, halka en çok sorumlu tutulabilen kurum olan Kongre en az güvenilen olarak listenin sonunda yer alır (Şekil 24). Kongre genelde sadece lobicilerin sözünün gerçek sonuçlar yarattığı ve ortaklıkların aklıselim çözümlerin önüne geçtiği bir laklak dükkânı olarak görülür.</p>

<p>Amerikan siyasi sistemi çoğunluğun karar almasını aşırı zorlaştıran fakat bir yandan da potansiyel olarak tehlike oluşturacak kadar otoritenin sorumluluk vermek zorunda olmayan kurumların elinde olduğu karmaşık bir güçler dengesine sahiptir. Yargı yetkisi kadar temel bir güç özellikle üst düzey savcılar tarafından bazı zor vakaların çözülmesi yönünde siyasi baskı gelince çok kolay kötüye kullanılabilmektedir. Aynı şey görünen o ki Ulusal Güvenlik Teşkilatı için de geçerlidir.</p>

<p>Amerikan sisteminin sorunu gücün yetkilendirilmesinin nadiren açıkça yapılmasıdır. Kongre bir teşkilatın işini yaparken yasalar çerçevesinde nasıl hareket etmesi gerektiğini genellikle kendi belirtmemekte, teşkilatların bunu kendilerinin belirlemesini beklemektedir. Eğer bir sorun çıkarsa mahkemelerin müdahale edip yanlışları düzelteceğini var saymaktadır. Bunun örneği ilk ulusal düzenleyici kurum olan Eyaletlerarası Ticaret Komisyonu’nunda da görülmüştür. ICC’ye demiryolları üzerinde ne kadar yetkiye sahip olduğu açıkça bildirilmemişti ve kuruluşundan sonraki ilk yirmi yılını otoritesine karşı koyan bazı özel işletmelerle mahkemelerde savaşarak harcadı. Aynı süreç yirmi birinci yüzyılın başında finans sektörünü düzenlemeye çalışan Dodd-Frank yasası için de gerçekleşmişti. Kongre düzenleyicilere birçok ayrıntılı önlemleri kurallaştırmaları yönünde izin verdi fakat bunların mahkemelik olması kaçınılmazdı. İronik bir biçimde aşırı düzenlemecilik ve vetokrasi el ele gider.</p>

<p>Bu sorunların birçoğu Amerika’nın başkanlık sisteminden kaynaklanmaktadır. Parlamenter bir sistemde çoğunluğu oluşturan parti veya koalisyon hükümeti doğrudan kontrol eder. Bakanlar parlamento üyeleri arasından seçilir ve başına geçtikleri bürokratik kurumlar üzerinde hiyerarşik bir kontrole sahiplerdir. Parlamenter sistemler eğer partiler çok ayrışmışsa ve koalisyonlar istikrarsız hale gelmişse çıkmaza girebilir. Bunun örnekleri İtalya’da çok görülmüştür. Fakat bir kere parlamenter çoğunluk sağlandıktan sonra idari kurumlara otoritenin delege edilmesi nispeten temiz bir süreçtir. Delegasyon hükümetin iki kolunun birbiri ile rekabet içinde olduğu başkanlık sisteminde bu kadar kolay olmaz. Bir kola diğerine göre daha fazla güç vermek gücün ayrı olmasından kaynaklanan sorunları çözmez.</p>

<p>Amerika tarihinin birçok dönüm noktasında başkanlığın gücüne muhtaç kalmıştı. Fakat idari gücün kötüye kullanılma potansiyeli hep akıllardadır. Bu ihtimal özellikle Kongrenin iki meclisinin farklı partiler tarafından kontrol edildiği bölünmüş hükümet zamanlarında yükselmektedir. Kongre otoriteyi delege etmek zorundadır fakat kontrolü kaybetmek istemez. Bu sebeple Anayasanın ulusal güvenlik ve dış ilişkiler meselelerinin kontrolünü açıkça idari kola delege eder. Fakat bu Kongre’nin örneğin elçiliklerin güvenliği konusunda ayrıntılı kurallar belirleyerek veya çevreye verilen zararlardan tut insan haklarına kadar birçok konuda sürekli olarak yüzlerce rapor yazılmasını isteyerek Savunma Bakanlığını hatta devletin genelini yokuşa sürmesini engellemez. Başkanlık otoritesine karşı duyulan güvensizlik Eyaletlerarası Ticaret Komisyonu’nunda ve benzeri kurumlarda görülen bağımsız komisyon yapısının ortaya çıkmasına yol açmıştır.</p>

<p>Gücü kuruma doğrudan delege edip bu kurumu da başkana sorumlu yapmak yerine erken dönem kurumlar iki partiden de eşit sayıda üyeye sahip bir komisyona hesap veriyorlardı. Yani Kongre aynı zamanda kontrolü hem idareye veriyor hem de bu yetkiyi sıkıca kontrol altına alıyordu. Avrupa parlamenter sisteminde hızlıca değişimlere yol açacak seçimlere karşılık Amerika’da bu komisyon üyelerinin yerine yenilerinin gelmesi için sabit görev sürelerinin bitmesini beklemek gerekiyordu, bu sebeple değişimler yavaş gerçekleşebiliyordu. Bağımsız komisyon yapısı partilerin hâkimiyetini korudu fakat sonuçta düzenleyicileri daha az demokratik olarak sorumlu kıldı.</p>

<h4 class=" sigil_not_in_toc">AMERİKA NE KADAR FARKLI?</h4>

<p class="n">Birçok yönden Amerikan güçler ayrımı sistemi güçlü bir devleti kanun ve sorumluluk ile dengeleme konusunda parlamenter sistemlere kıyasla daha kötü görünmektedir. Parlamenter sistemlerde yönetim Amerika’da olduğu kadar yargılaştırılmaz; hükümetler daha az farklı kurumlara sahiptir; daha tutarlı yasalara sahiplerdir; çıkar grupları tarafından daha az etkilenirler. Almanya, İskandinavya, Hollanda ve İsviçre’de devlete duyulan güven hep yüksek seviyelerde olmuştur; bu da kamu idaresinin daha az rekabet daha çok fikir birliği içinde gerçekleştirilmesini ve yirmi birinci yüzyılda küreselleşmenin getirdiği koşullara daha kolay uyum sağlayabilmesini sağlamıştır. Örneğin, birçok sosyal refah hizmetlerin özelleştirilmesi ve işçi sendikalarıyla iş güvenliği üzerine yapılan anlaşmalar (şirketçi çerçevede tüm ekonomi geneline eşit ayarlanan maaş ve artı kazançlar gibi) yüksek güven duyulan kurumlar aracılığıyla gerçekleşmişti. Fakat bu iddialar yalnızca ülke seviyesinde kıyaslama yapılırsa doğrudur. Eğer Avrupa Birliğinin tümü ile kıyaslama yapılırsa sistemin Amerika’dan o kadar da ileride olduğu söylenemez.</p>

<p>Çıkar grupları ve kamu politikaları üzerinde etkilerini ele alalım. Yapılan birçok akademik çalışma Amerika’da da Avrupa’da da lobici grupların sadece nicelik bakımından değil nitelik bakımından da yükseldiğini açıkça ortaya koymaktadır. Avrupa’da Amerika’da olduğu gibi lobicilerin kayıt altına girme zorunluluğu olmadığından tam olarak sayıları kıyaslamak mümkün değildir. Fakat yine de şirketler, ticaret birlikleri ve çevre, tüketici, işçi hakları gruplarının hepsi hem ulusal düzeyde hem de Avrupa Birliği düzeyinde Amerika’da olduğu kadar aktiftirler.<a id="dn745" href="../Text/dn.xhtml#d745.">[745]</a>  Avrupa Birliğinin büyümesi ve politika geliştirme işinin ulusal başkentlerden Brüksel’e taşınması ile Avrupa sistemi gittikçe Amerikan sistemine benzemeye başlamıştır. Avrupa devletlerinin parlamentolarının her biri Amerikan güçler ayrımı sistemine kıyasla daha az veto hakkı veriyor olabilir fakat genel Avrupa düzeyi işin içine eklenince veto yetkisine sahip olanların sayısı artar. Bu da Avrupa’da çıkar gruplarının ulusal düzeyde kabul ettiremedikleri istediklerini elde etmek Brüksel’e gidebileceği veya tam tersi yolu izleyebileceği diğer bir deyişle daha fazla adrese başvurabileceği anlamına gelir. Her ne kadar siyaset bilimci Christine Mahoney’in dediği gibi “dış” grupların toplumsal hareketlerinin Avrupa kurumlarına erişimleri Amerika’ya kıyasla daha az olsa da çıkar grupları yine de yeni politikalar ve düzenlemelere karşı çıkmak için artık sadece kendi ulusal sistemleri ile sınırlı değildir.<a id="dn746" href="../Text/dn.xhtml#d746.">[746]</a> </p>

<p>Doğrusu AB’nin fikir birliğine dayalı olması AB düzeyindeki kurumların bazı Amerikan federal kurumlara kıyasla daha zayıf olmasına sebep olur. Bu zayıflıklar 2010-2013 borç krizi sırasında açıkça görülmüştü. Amerikan Federal Rezervi, Maliye Bakanlığı ve Kongre finansal krizlerine karşı etkili bir cevap vermişti. Federal Rezervin bütçesine Sorunlu Varlıkları Kurtarma Programı için 700 milyar dolar sağlanmış, bunun üzerine 2009’da ikinci bir 700 milyar dolar teşvik paketi de eklenmişti. Fed başarılı alımlarıyla yeni yeni parasal genişleme paketlerini uygulamaya sokmuştur. Durum acil olduğundan idari kol Kongre’yi kendisini desteklemeye zorlayabilmişti. Buna kıyasla Avrupa Birliği avro krizine daha yavaş ve parça parça çözümlerle karşılık verebilmiştir. Federal Rezerv benzeri para üzerinde bir otoriteye sahip kurum olmadığından finansal politikalar ulus hükümetleri seviyesinde kaldı. Avrupa’da politikaları belirleyenler Amerika’daki karşılıklarına kıyasla ekonomik şoklarla baş edebilmek için daha az araca sahipti.</p>

<p>AB’nin büyümesiyle yargı rolü bakımından Avrupa Amerikanlaşmıştır. Birçok Avrupa devleti İkinci Dünya Savaşı’ndan sonra temel insan haklarını anayasalarına eklemeye başladı. Güçlenen anayasa mahkemeleri de bu hakları devlet otoritesine karşı savunmaya başladı. Görevi Avrupa yasalarını yorumlamak olan Avrupa Adalet Divanı’nın ve Avrupa İnsan hakları sözleşmesinden ortaya çıkan Avrupa İnsan Hakları Mahkemesinin kurulmasıyla daha yüksek bir seviye yargı denetim sistemi oluşturulmuş oldu. Dahası Avrupa ülkeleri bir İspanyol mahkemesinin Şili’li diktatör Augusto Pinochet’i Şili’de işlediği suçlar için mahkûm etmesi örneğinde görüldüğü gibi evrensel yargıya dair yeni atılımlar yapmıştı. Avrupalı hâkimler Amerikalı hâkimlere kıyasla siyasi meseleler konusunda daha suskun olsalar da yargının resmi yapısı veto yetkisinin artması yönünde ilerlemektedir.</p>

<h4 class=" sigil_not_in_toc">MADISONCI CUMHURİYET</h4>

<p class="n">Amerikan siyasi sistemi zamanla çöküşe geçmiştir çünkü geleneksel güçler ayrımı sistemi gittikçe derinleşmiş ve sabitleşmiştir. Siyasette keskin kutuplaşmayla adem-i merkeziyetçi sistem gittikçe çoğunluğun çıkarlarını temsil edemez olmuş, daha çok Amerikan toplumun tümünü temsil etmeyen çıkar grupları ve aktivist organizasyonlara aşırı temsiliyet verilmiştir.</p>

<p>Bu Amerikan siyasetinin kutuplaşması ve çıkmaza girmesinin tarihteki ilk örneği değildi. On dokuzuncu yüzyılda ortaya çıkan Madison dönemi güçler ayrımı ve himayeci parti bazlı siyasi sistemi o zamanlarda çoğunlukla halkın kırsalda yaşadığı bir tarım toplumu olan Amerika’yı yönetmek için yeterliydi. Fakat kölelik ve köleliğin yayılması sorununun yarattığı siyasi krizi çözebilecek kapasiteye sahip değildi. Merkezi olmayan bu sistem aynı zamanda İç Savaş sonrası ortaya çıkan yeni ulaşım ve iletişim teknolojileriyle ortaya çıkan kıtalar arası ulusal ekonomiyle başa çıkabilecek kadar kapasiteye de sahip değildi. Siyasi koalisyonlar modern liyakate dayalı kamu hizmetlerini inşa etmek için bir araya gelmişti fakat bu değişimlere yerleşik siyasi aktörler direniş göstermiştir. Bu engeller göz önünde tutulursa İlerlemeci Dönem ve Yeni Düzen sırasında devlet inşasındaki başarı dikkate değerdir. Amerika, Yunanistan ve İtalya’da olduğu gibi yerleşik bir kayırmacı sisteme ve bireysel düzeyde yozlaşmaya içinde modern döneme girebilirdi. Amerikan devleti bu dönemleri izleyen zamanda hızla büyümüş ve verimsizleşmiş, günümüzdeki devasa canavara dönüşmüştür. Fakat bu sonuç çoğunlukla Amerikan siyaset kültüründe derin köklere sahip hukuk ve demokrasinin devamlı büyüyen devlete üstün çıkmasıyla ilgilidir.</p>

<p>Amerika kötü bir denge içinde hapsolmuştur. Amerikalılar tarihleri boyunca devlete güven duymadıklarından genelde diğer demokratik toplumlarda olduğu gibi karar alma otoritesini devlete vermeyi istemezler. Bunun yerine Kongre hükümetin otoritesini düşürecek ve karar alma hızını bir yandan yavaşlatacak bir yandan da masraflarını arttıracak karmaşık kurallar koyar. Bunun sonucu olarak hükümet iyi işlemez ve bu da insanların hükümete karşı duyduğu güvensizlik hissini doğrulamış olur. Bu koşullar altında hükümetin boşa harcayacağını düşündüklerinden yüksek vergiler vermek istemezler. Kaynakların yönetimi hükümet verimsizliğinin en büyük kaynağı olmamasına rağmen hiçbir hükümet bu olmadan düzgünce işleyemez. Bu sebeple hükümete karşı duyulan güvensizlik kendini doğrulayan bir kehanettir.</p>

<p>Çöküşü engellemek ve hatta sisteme reform getirerek etkilerini tersine çevirmek mümkün müdür? Bunun önünde çökme fenomeninden kaynaklanan iki engel bulunur. İlki basitçe siyasettir. Amerika’da siyasi aktörlerin birçoğu sistemin iyi işlemediği konusunda hem fikirdir. Fakat yine de bu siteme bağlı çıkarları olduğundan her şeyin olduğu gibi kalmasını isterler. İki siyasi partinin de ne çıkar gruplarının parasından vazgeçmeye ne de çıkar gruplarının paranın nüfuz sağlamadığı bir sisteme geçmeye niyeti vardır. 1880’lerde olduğu gibi reformcu koalisyonun hiçbir şekilde var olan sistemde çıkarı olmayan grupların birleşmesiyle oluşması gerekir. Fakat bu dış grupları bir araya getirip toplu harekete geçirmek kolay değildir. Liderliğe ve düzgün bir plana ihtiyaçları vardır ki bunlar kendiliğinden oluşacak şeyler değildir. Garfield’ın suikastı, Amerika’nın küresel güç konumuna yükselmesinin getirdiği gereksinimler, dünya savaşlarına giriş ve Büyük Buhran krizi gibi dış şoklar reformu tetiklemek için kritik önem taşıyordu.</p>

<p>İkinci problem zihinseldir ve insanların fikirleriyle ilgilidir. Amerika’da hükümetin işlememesi durumunda getirilen çözüm hep yerel katılımın ve şeffaflığın arttırılması olmuştur. Bu Vietnam ve Watergate döneminden sonraki çalkantılı yıllarda ulusal seviyede reformcuların başkan adayı seçimlerinin daha açık yapılması, vatandaşların mahkemelere erişiminin kolaylaştırılması ve Kongre’nin yedi/yirmidört medya tarafından izlenmesi gibi girişimlerinde görülmüştür. California ve diğer eyaletler kayıtsız kalan devlete karşı halk oylamasının kullanıldığı alanları genişletmiştir. Bu reformların çoğu hükümeti halka karşı daha sorumlu yapma konusunda başarısız olmuştur. Bruce Cain bunun sebebinin demokratik toplumların birikimleri ve karakterleri bakımından yüksek sayıda karmaşık kamu politikaları arasında seçim yapamamaları olduğunu ileri sürmüştür. Bu boşluğu dolduran şey halkın tümünü temsil etmeyen iyi teşkilatlanmış aktivist gruplar olmuştur. Bu
soruna en açık çözüm bazı sözde demokratikleşme reformlarının kaldırılmasıdır fakat hiç kimse ülkenin daha az katılım ve şeffaflığa ihtiyacı olduğu yönünde bir açıklama yapmaya cesaret edemez.</p>

<p>Kitabın ilk kısmında bu kitabın öne sürülen sorunlar için somut politikalar ve kısa vadeli çözümler önermeyeceğine dair söz vermiştim. Gerçekçi bir reform girişimi uzun vadeli hedefleri siyasi gerçekliklerle dengeleyebilmelidir. Çıkar gruplarına aşırı ağırlık verip çoğunluğun çıkarlarını koruyamayan bir güçler dengesi sistemi sadece birkaç basit değişimle düzeltilemez. Örneğin, başkanlık sisteminin cazibesine karşı yeni yeni idari güçleri birbiri üzerine yığarak yürütmeyi çıkmaza sokmak çözdüğü kadar sorunu beraberinde getirir. Özel projelere para tahsis edilmesinin önüne geçilmesi ve parti içi disiplinini artırmak yürütmede geniş çaplı uzlaşmalara ulaşılmasını daha da zor hale getirebilir. İdari kararlar almak için mahkemeleri kullanmak verimsiz olabilir fakat daha güçlü ve uyumlu bir bürokrasinin olmadığı yerde başka bir alternatif yoktur. İdari kolun kapasitesi arttırılmadığı ve bürokrasi reformdan geçirilmediği sürece idarikola daha fazla özerklik delege etmenin bir anlamı yoktur.</p>

<p>Bu sorunların çoğu Amerika daha birlikçi bir parlamenter hükümet sistemine geçse çözülebilir fakat bu kadar radikal bir değişim ülkenin anayasal yapısı göz önüne alındığında mümkün değildir. Amerikalılar anayasalarını sanki bir dini kitapmış gibi görürler. Bu yüzden en basit maddelerini bile tartışmaya açmak büyük çaba gerektirir. Bence gerçekçi reform programları veto hakkı olanların sayısını azaltmak veya parlamenter tarzda mekanizmalarla var olan güçler ayrımı sistemi içinde daha güçlü hiyerarşik bir otorite yaratmak üzerine olmalıdır.</p>

<p>Madison dönemi karar almayı zorlaştıran güçler dengesi sistemi Amerikan refah devletinin inşasını geciktirdi ve asla Avrupa’dakiler gibi ilerleyememesine sebep oldu.<a id="dn747" href="../Text/dn.xhtml#d747.">[747]</a>  Birçok Amerikalı bunu Amerikan ekonomisini Avrupa toplum politikalarında görülen zarar verici regülasyonlar ve caydırıcı önlemlerden koruduğu için iyi bir şey olarak yorumlar. Fakat bu aynı zamanda devleti küçülten ve daha verimli çalışmasını sağlayan reformların da daha zor getirilmesine sebep olmuştur. Çok sayıda veto hakkı sistemin çarklarına çomak sokmaktadır. Bu ileri gidilemediği gibi geri de dönülememesi anlamına gelir.</p>
</body>
</html>