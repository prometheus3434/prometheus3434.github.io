<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h1>30</h1>
<h3 id="sigil_toc_id_31">ORTA SINIF VE DEMOKRASİNİN GELECEĞİ</h3>

<div class="b">Marks’ın tahminlerinin aksine işçi sınıfının gelişen dünyada nasıl orta sınıfa dönüştüğü; teknoloji, küreselleşme ve orta sınıf toplumların geleceği; modern demokrasiyi sağlamada şiddetin rolü</div>

<p class="n">Karl Marks’a göre modern kapitalizm “aşırı-üretim” dediği bir krize doğru gidiyordu. Kapitalizm teknolojiyi kullanarak proletaryadan üretim artıklarını toplar, gitgide zenginleri daha zengin ederken işçileri fakirleştirirdi. Bu sistemi yöneten burjuva tüm zenginliklerine rağmen üretimin hepsini tüketemezdi. Proletaryanınsa kendi emeği sayesinde var olan bu ürünleri satın alma gücü yoktu. Sürekli artan bu eşitsizlik talepte düşüşün görülmesine sebep olacak ve sistem kendi ağırlığı altında çökecekti. Bu krizden kaçmanın tek yolu siyasi gücü proletaryaya verecek ve kapitalist sistemin ürünlerini yeniden dağıtacak bir devrimdi.<a id="dn664" href="../Text/dn.xhtml#d664.">[664]</a> </p>

<p>Marks’ın bu senaryosu on dokuzuncu yüzyılın ortalarındaki tüm sanayileşen ülkelere bakıldığında mümkün görünüyordu. Yeni fabrika şehirlerindeki çalışma şartları içler acısı haldeydi. Bir anda dev fakir işçi toplulukları ortaya çıkmaya başlamıştı. Çalışma saatleri, güvenlik, çocuk işçilik gibi konulara dair kanunlar ya yoktu ya da uygulamada yetersizdi. Başka bir değişle Avrupa’nın durumu yirmi birinci yüzyılın başındaki Çin, Vietnam, Bangladeş ve diğer gelişmekte olan ülkelere benziyordu.</p>

<p>Fakat proletarya devrimine giden bu yolda birkaç beklenmedik gelişmeler yaşandı. Bunlardan ilki işçilerin gelirlerinin artırılması oldu. İlk zamanlarda kazanç gittikçe tarımın bırakılıp emek üretimine geçen büyük çaplı ekonomik büyümeden kaynaklanıyordu. Fakat bu süreç doğal sınırlarına ulaşınca sermayeye kıyasla emeğin değeri artmaya başladı. Bu değişim yirmi birinci yüzyılın başlarında emeğin değerinin hızlı bir artış gösterdiği günümüz Çini’nde de yaşanmaktadır.</p>

<p>İkincisi Amerika ile başlayarak birçok ülke toplumsal eğitim sistemlerini uygulamaya koymaya başlamıştı ve yüksek eğitime yatırımları arttırmıştı. Bu sadece halka duyulan bir cömertlik duygusundan dolayı değildi. Yeni kurulan sanayiler mühendislere, muhasebecilere, avukatlara, memurlara ve temel okuma-yazma ve matematiksel beceriye sahip devamlı işçilere ihtiyaç duyuyordu. Üretim arttığı sürece emek masrafının artmasında sorun yoktu ve artan insan sermayesi ile daha iyi teknoloji sayesinde bu gerçekleşmişti.</p>

<p>Üçüncüsü önceki kısımda anlatılan vatandaşlık haklarının yayılması olayı işçi sınıflarının siyasi güçlerinin artışına sebep oldu. Bu işçi sendikalarını yasallaştırma ve yayma çabaları ve bu mücadelenin parçası olan İngiliz İşçi Partisi ve Alman Sosyal Demokrat Parti gibi siyasi partilerin yükselişi sonucu gerçekleşmiştir. Muhafazakâr partilerin de yapıları değişmeye başlamıştır. Zengin toprak sahiplerini temsil etmektense tabanlarını yeni orta sınıf elitlere çevirmişlerdir. İşçi sınıfı eline geçirdiği siyasi gücünü çalışma koşulları gibi konuları belirleyecek sosyal yasaları uygulamaya koymada kullanmış, bu da emekli maaşı ve sosyal sağlık güvencesi gibi daha geniş refah devleti politikalarının ortaya çıkmasını sağlamıştır.</p>

<p>Dördüncüsü yirminci yüzyılın ortalarına gelindiğinde işçi sınıfı hem mutlak sayısal açıdan hem de iş gücünün bölümü açısından büyümeyi kesmişti. Doğrusu Marks’ın proletaryası işçilerin yaşam standartlarında kayda değer artışlar görüldükçe azalmıştı. Artık mal sahibiydiler ve daha iyi eğitim almışlardı ve bu yüzden seçimlerde statükoyu yıkmak yerine kendi ayrıcalıklarını koruyacak tercihler yapmaları daha yüksekti.</p>

<p>Beşincisi sanayi işçi sınıfının altında fakir ve temel sosyal haklardan mahkûm yeni bir sınıf ortaya çıkmıştı. Bu sınıf genellikle yeni göçmenler, ırk ve etnik kimlik yönünden azınlıklar ve diğer dışlanmışlardan oluşuyordu. Bu gruplar ya az gelir getiren hizmet işlerinde çalışıyor ya da işsiz hükümet güvencesiyle yaşıyordu. İşçi sendikaları tarafından temsil edilen sanayilerdeki işçiler iş gücü içerisinde bir çeşit aristokrasiye dönüşmüştü. İşçilerin çoğunun böyle bir temsiliyeti yoktu. Emekli maaşı gibi güvencelerin normal işlere bağlı olduğu ülkelerde gayri resmi sektöre girdiler. Bu insanların yasal çok az hakkı vardı ve çoğu zaman yaşadıkları evin kanuni mülkiyetine sahip değillerdi. Latin Amerika da ve gelişmekte olan dünyanın diğer yerlerinde gayri resmi sektör tüm iş gücünün yüzde 60 ila 70’ine tekabül etmektedir. Endüstriyel işçi sınıfına kıyasla bu “yeni fakirler” siyasi harekete geçmek için organize olma konusunda çok daha zorluk yaşamıştır. Fabrika şehirlerinde büyük kışlalarda yaşamak yerine kent dışında dağınık bir biçimde yaşarlar ve çoğu zaman kendi hesabına çalışan girişimcilerdir.</p>

<p>Son olarak, siyasette Sol dünya çapında ekonomik ve sınıfsal sorunlara çözüm hedefini kaybetmiş, kimlik siyasetinin yayılması sonucu parçalanmıştır. Birinci Dünya Savaşı sırasında milliyetçiliğin nasıl işçi sınıfı dayanışmasını yıktığını belirtmiştim. Yirminci yüzyılın ortalarında gelişmiş ülkelerde görülen siyahileri güçlendirilme hareketi, feminizm hareketi, çevrecilik hareketi, göçmen ve yerli halklar için hak hareketleri ve eşcinsel hakları hareketi yeni kimlik türleri ortaya çıkarmış ve sınıf sınırlarını aşan meseleler halini almıştır. Bu yeni hareketlerin liderleri çoğunlukla ekonomik elitler arasında çıkmıştır. Bu liderlerin kültürel tercihleri çoğu zaman eskiden ilerici siyasetin siperlerinde savaşmış işçi sınıfı seçmenin çıkarlarına ters düşmüştür.</p>

<p>Sınıf siyasetinin yerini kimlik siyasetine vermesi uzun yıllardır eski sanayi işçi sınıfına ait olmayı haklardan mahrum kalmayla eşleştirmiş eski Marksistlerin kafasını karıştırmıştır. Bunu Ernest Gellner’in “Yanlış Adres Teorisi” ile açıklamaya çalışmışlardır: “Aşırı Şii Müslümanların Cebrail’in Ali’ye yollanan vahiyi yanlışlıkla Muhammed’e verdiğine inanması gibi Marksistler de tarihin ruhunun veya insanlık bilincinin büyük bir hata yaptığına inanırlar. Uyanma mesajı <i>sınıflar</i> içindi fakat postadaki bir hatadan dolayı <i>milletlere</i> verilmişti.” Gellner, günümüzde Orta Doğu’da aynı şekilde bu mektubun şimdi milletler yerine dinlere ulaştırıldığını iddia etmiştir. İki durumun altında yatan sosyolojik dinamik aynıydı.<a id="dn665" href="../Text/dn.xhtml#d665.">[665]</a> </p>

<p>Karl Marks’ın beklemediği bu altı gelişmeden ilk dördü tek bir fenomen etrafında oluşmuştur ve bu fenomen işçi sınıfın geniş orta sınıfa dönüşümüdür. Yirminci yüzyılın çalkantılı ilk yarısı bittikten sonra Avrupa ve Kuzey Amerika’nın gelişmiş demokrasileri sonunda kendilerini iyi bir konumda bulmuştu. Siyaset artık zengin bir oligarşi ile üretimde hiçbir şey kazanamayan büyük bir işçi veya köylü çoğunluğu arasındaki kutuplaşmanın hâkimiyetinden kurtulmuştu. Birçok gelişmiş ülkede eski oligarşiler ya özel girişimci kapitalist elitlere dönüşmüştü ya da devrimler ve savaşlarla devrilmişti. İşçi sınıf sendikalaşmayla ve siyasi mücadeleleri kazanmanın verdiği artan ayrıcalıklarla siyasi bakış açısı bakımından orta sınıfa dönüştü. Faşizm aşırı Sağ’ın kötü görülmesine sebep oldu ve yaklaşan soğuk savaş ile Stalinci Rusya tehdidi Komünist Solu düşmana dönüştürmüştü. Bu siyasetin liberal demokratik çerçeve üzerinde anlaşan merkez Sağ ve merkez Sol partilerin eline kalması anlamına geliyordu. Siyaset bilimcilerinin favori kavramlarından ortalama seçmen artık toplum düzeninde sistematik değişiklikler isteyen bir fakir değil, çıkarları mevcut sisteme bağlı bir orta sınıf insandı.</p>

<p>Diğer bölgeler bu kadar şanslı değildi. Latin Amerika yüksek oranda eşitsizlik mirasına sahipti ve birçok ülkede eski toprak sahibi oligarşi hâlâ Avrupa’daki siyasi mücadelelere benzer bir hareketle ortadan kaldırılmamıştı. Ekonomik büyümenin getirileri teşkilatlı işçi sınıfı arasında paylaşılıyordu fakat gayri resmi sektördekiler kitle işçiler hiç pay alamıyordu. Bu on dokuzuncu yüzyıl Avrupa’sına benzer bir kutuplaşma ortamının oluşmasına sebep oldu. Küba’daki Komünist partiler, Uruguay’daki Tupamaros, Nikaragua daki Sindinistas, El Salvador’daki FMLN ve en son Venezuela’daki Hugo Chávez’in Bolivar hareketi gibi anti-sistematik radikal grupların varlıklarını sürdürmesinin altında bu temel sınıf çatışması yatıyordu.</p>

<p>Aristo’dan bu yana düşünürler istikrarlı bir demokrasinin ancak geniş bir orta sınıf üzerine kurulabileceğine inanmıştır. İçinde aşırı zenginlik ve aşırı fakirlik bulunduran toplumlarda oligarşik hâkimiyet veya halk devrimi tehdidi vardır. Karl Marks orta sınıfların modern toplumlarda her zaman az sayıda ve ayrıcalıklı bir kısım olarak kalacaklarına inanıyordu. Fakat yirminci yüzyılın ikinci yarısına gelindiğinde çoğu ileri toplumda nüfusun büyük çoğunluğunu oluşturmuş, Marksizm in iddialarına gölge düşürmüştür.</p>

<p>Orta sınıf toplumların ortaya çıkışı liberal demokrasinin meşru bir siyasi sistem olarak kabul edilmesine de yardımcı olmuştur. 28. kısımda belirttiğim gibi Mosca, Pareto ve Marks gibi birçok yazar tarafından liberal demokrasi sadece elitlerin devamlı hükmünü örten bir maske olmakla eleştirilmişti. Ama resmi demokrasinin ve vatandaşlık haklarının yayılmasının değeri yirminci yüzyılda görülmüştü. Avrupa’da ve Kuzey Amerika da demokratik çoğunluklar sandıklarla kendilerine yararlı olduğunu düşündükleri politikaları seçmiş, büyük sektörleri kontrol altına almış ve yeniden dağıtımcı sosyal refah devleti güvencelerinin yaratılmasını sağlamıştır.</p>

<h4 class=" sigil_not_in_toc">ORTA SINIF KİMDİR?</h4>

<p class="n">Orta sınıfın yükselişinin siyasi sonuçları üzerine analizimize devam etmeden önce biraz geri çekilip orta sınıfın tam olarak ne olduğunu tanımlamamız gerekir. Bu konuda iktisatçılar ve sosyologlar farklı düşünmektedir. İktisatçılar orta sınıfı gelir bazında tanımlar. Basit bir tanımlama şekli, gelir dağılımında üç adet beşlik değer seçip aralarını; veya ortalama gelir oranının 0,5 ila 1,5 arasında gelenleri orta sınıf olarak seçmektir. Bu, orta sınıfın tanımını bir toplumun ortalama gelirine bağladığından uluslararası karşılaştırmalar için uygun değildir. Brezilya’daki orta sınıfın tüketim seviyesi Amerika’dakine kıyasla çok daha azdır. Bu soruna çözüm olarak bazı iktisatçılar günde 5 veya yılda 1,800 Amerikan Dolarına göre (bazıları da yılda 6,000-31,000 arası) 2010 dolar değerine göre satın alma gücü paritesinde bir mutlak tüketim seviyesi seçmiştir. Bu bir sorunu çözerken bir başkasını doğurur. Çünkü bir insanın sınıf algısı genellikle mutlak değil görecelidir. Adam Smith’in <i>Wealth of Nations</i> kitabında bahsettiği gibi on sekizinci yüzyılda İngiltere’de yaşayan bir fakir Afrika’da bir kral gibi yaşayabilirdi.</p>

<p>Sosyologlar Karl Marks’la başlayan bir geleneği izleyerek ölçümlerini gelir seviyesi üzerinden değil bu gelirin nasıl elde edildiği üzerinden, yani mesleki durum, eğitim seviyesi ve mal varlığı gibi faktörlere bakarak yapar. Orta sınıfın büyümesinin siyasi sonuçlarını anlamak için sosyolojik yaklaşım çok daha iyidir. Basit gelir ve tüketim seviyesi hesaplamaları görece de olsa mutlak da olsa bize sadece bir insanın tüketim alışkanlıklarını bildirir. Siyasi eğilimlerine dair ise çok bilgi sağlamaz. Huntington’ın beklentiler ve gerçek arasındaki boşluğun istikrarsızlık yarattığına dair teorisi mutlak gelir seviyelerinden çok, toplumsal ve mesleki statüyle yakından ilişkilidir. Az eğitimli bir fakir insan zamanını siyasi eylemlerden çok günbegün fakirliğe karşı verdiği mücadeleye harcar. Buna kıyasla bir orta sınıf insan, örneğin üniversite okumuş fakat iş bulamamış, kendi itibarının altında gördüğü bir seviyeye “batmış” biri siyasi açıdan daha aktiftir.</p>

<p>Bu sebeple siyasi bakış açısından orta sınıfı belirleyen en önemli şey mesleki durum, eğitim seviyesi ve hükümet tarafından el geçirilme tehlikesi altında olabilecek mal varlığıdır (bir ev veya apartman, veya dayanıklı tüketim malları). Marks’ın orijinal “burjuvazi” tanımında üretim olanaklarına sahip olmaktan bahsedilir. Modern dünyanın karakteristiklerinden biri bu tip mülklerin hisse senetleri ve emeklilik sigortaları ile daha demokratik bir hale getirilmiş olmasıdır. İnsanın çok sermayesi olmasa da, bir yerde bir müdür seviyesinde çalışmak genellikle sıradan bir işçi olarak çalışmaya kıyasla çok farklı bir sosyal statü ve görünüm kazandırmaktadır.</p>

<p>Biraz mala ve eğitime sahip olan güçlü bir orta sınıfın, mülkiyet haklarına ve demokratik sorumluluğun gerektiğine inanma ihtimalleri daha yüksektir. İnsan kendi mülkünü açgözlü ve beceriksiz hükümetlerden korumak ister. Yüksek gelir seviyeleri ailenin hayatta kalması için daha çok pay sağladığı için siyasete katılım gösterebileceği (veya katılabilmek için mücadele vereceği) zamanı vardır. Uluslararası birkaç çalışma orta sınıf insanların fakirlere kıyasla farklı siyasi görüşlere sahip olduğunu ortaya çıkarmıştır. Orta sınıflar demokrasiye daha çok önem verir, daha çok şahsi özgürlük ister ve alternatif yaşam biçimlerine daha hoşgörüyle yaklaşırlar. Dünya çapında insanların değerlerinin değişimini ölçmeyi amaçlayan Dünya Değerler Ölçüsü’nün hazırlanmasına çalışmış siyaset bilimci Ronald Inglehart ekonomik modernleşme ve orta sınıf statüsü “post-materyal” değerleri üretmiştir. Bu değerlere göre demokrasi, eşitlik, ve kimlik sorunları eski ekonomik yeniden dağılım sorununa göre daha büyük önem taşır. William Easterly, “orta sınıf mutabakatı” adını verdiği verdiği şeyi yüksek ekonomik büyümeye, eğitime, sağlığa, istikrara ve diğer olumlu sonuçlara bağlar. Ekonomik olarak orta sınıfın şahsi disiplin, sıkı çalışma, tasarruf ve yatırım yapamaya teşvik edici uzun vadeli bir bakış açısı gibi “burjuvazi” değerlerine sahip olduğu düşünülür.<a id="dn666" href="../Text/dn.xhtml#d666.">[666]</a> </p>

<p>Fakat on dokuzuncu yüzyıl Avrupası üzerinde yaptığımız önceki tartışmalardan orta sınıfın kaçınılmaz bir şekilde demokrasi destekçisi olmadığını biliyoruz. Bu gerçek özellikle orta sınıfların nüfusta hâlâ azınlıkta olduğu zamanlarda görülebilir. Bu koşullar altında bir ülkenin umumi siyasi katılıma açılması büyük ve sürdürülemez yeniden dağıtım taleplerinin ortaya çıkmasına sebep olabilir. Bu durumda orta sınıflar siyasi istikrar ve mülkiyet haklarına güvence vaat eden otoriter yöneticilerle ittifak kurmayı seçebilirler.</p>

<p>Tayland ve Çin’in buna örnek olduğu iddia edebilir. Tay siyasi sistemi 1992 ile 1997 arasında otoriter bir askeri rejimden makul derece bir demokrasiye geçmiştir. Thaksin Shinawatra gibi popülist siyasetçilerin yükselişine ortam hazırlanmıştır. Ülkenin en zengin iş adamlarından olan Thaksin’in kurduğu parti borçlu olanlara hafifletici yardım sağlama ve kırsal alanlara sağlık sigortası ulaştırma gibi politikalar izlemiştir. 1990’ların başından beri demokratik açılım sürecine güçlü destek veren orta sınıf Thaksin’in aleyhine dönmüş ve 2006’da onu deviren askeri darbeyi desteklemiştir. Rüşvet ve vazifeyi suiistimalle suçlanmış, sürgüne zorlanmıştır. Ülke o zamandan beri Thaksin’in destekçisi Kızıl Gömlekliler ile orta sınıf Sarı Gömlekliler arasında kutuplaşmıştır. Yeni seçilen hükümet 2014’te yeniden askeri bir darbe ile devrilmiştir.<a id="dn667" href="../Text/dn.xhtml#d667.">[667]</a> </p>

<p>Benzer bir dinamik Çin’de de var olabilir. Çinli orta sınıfın nüfusu 2014’te, nasıl tanımlandığına göre değişir ancak, toplam 1,3 milyar nüfusun 300-400 milyonuna tekabül ediyordu. Bu yeni orta sınıf genellikle otoriter hükümete direnişin kaynaklarıydı. Sina Weibo (Çin’in Twitter benzeri sitesi) kullananlar onlardı. Hükümetin yanlışlarını açığa vuranlar ve eleştirenler de onlardı. AsiaBarometer gibi anket kaynaklarına göre Çin’de demokrasi için yaygın destek vardı fakat bu demokrasinin özel olarak ne içermesi gerektiği konusunda kimileri daha çok şahsi özgürlükler istemekte kimileriyse halkın ihtiyaçlarına daha çok ilgi duyan bir hükümet istemektedir. Çoğu şu an ki Çin sisteminin zaten bunları sağladığına inanır ver sisteme tümüyle karşı değildir. Orta sınıf Çinliler kısa vadede umumi seçim hakları içeren çoklu partili demokrasiye geçme konusunda daha çekimserdir fakat bu konuda doğru anket verisi toplamak zordur.</p>

<p>Tay, Çin ve on dokuzuncu yüzyıl Avrupa örnekleri orta sınıfın toplumun geri kalanına göre siyasete yaklaşımlarının değiştiğini göstermiştir. Orta sınıfın nüfusun sadece yüzde 20-30’una tekabül ettiği durumlarda orta sınıf çoğunluk olan fakir kitlelerin ve izleyebilecekleri popülist politikaların tehlikesinden korkarak antidemokratik güçlerle ittifak kurabiliyordu. Fakat orta sınıf toplumda en kalabalık grubu oluşturduğu zaman bu tehlike azalıyordu. Doğrusu orta sınıf her an bazı refah devleti hizmetlerinin uygulamaya sokulması yönünde oy kullanabilir ve demokrasiden kâr edebilirdi. Bu neden demokrasinin kişi başına düşen milli gelirin yüksek olduğu toplumlarda daha sağlam olduğunu açıklayabilir çünkü fakirlere kıyasla orta sınıfın büyüklüğü gelir seviyesiyle paralel olarak artar. Demokrasiye temel oluşturan içinde bir orta sınıf bulunduran toplumlar değil, orta sınıf toplumlarıdır.</p>

<p>Bu tür toplumlar Avrupa’da İkinci Dünya Savaşı sonrası ortaya çıkmaya başlamış ve o zamandan bu zamana yavaş yavaş dünyanın geri kalanına yayılmaktadır. Üçüncü Dalga demokratikleşme sadece orta sınıfın yükselmesi sayesinde olmamıştır, çünkü Sahra Altı Afrika gibi yeterli orta sınıfların olmadığı birçok yerde demokratik dönüşümler yaşanmıştır. Salgın, taklit ve baştaki otoriter rejimlerin başarısızlıkları demokratik dönüşümleri tetiklemede önemli faktörlerdi. Fakat istikrarlı bir liberal demokrasinin oluşturulması orta sınıfın geniş ve çoğunlukta olduğu toplumlarda, küçük bir orta sınıfa ve zengin elitler ile fakir kitleler arası kutuplaşmaya sahip toplumlara kıyasla daha kolaydır. Üçüncü Dalga’yı başlatan İspanya, 1930’larda iç savaş içinde geride kalmış bir tarım toplumuyken 1970’lerde çok daha modern bir devlete dönüşmüştür. Etrafı Avrupa Birliği’nin başarılı demokrasi örnekleri ile sarılı İtalya için demokratik bir dönüşüme kalkışmak bir nesil öncesine kıyasla daha kolaydı.</p>

<p>Bu örnek, yirmi birinci yüzyılın başlarındaki gerilemelere rağmen küresel demokratikleşme olasılığının hâlâ geçerli olduğunu gösterir. Bir Goldman Sachs raporuna göre dünyada üç adet beşlik değer gelir seviyesine sahip insanların tüketim oranı toplam gelirin şu anda yüzde 31’ine denk geliyorken 2050’de bu oran yüzde 57’ye yükselecektir.<a id="dn668" href="../Text/dn.xhtml#d668.">[668]</a>  Avrupa Birliği Güvenlik Çalışmaları Enstitüsünün bir raporuna göre orta sınıf insanların sayısı 2009’da 1,8 milyar iken 2020’de 3,2 milyara ve 2030 ‘da 4,9 milyara çıkacaktır (toplam dünya nüfusu 8,3 milyar olarak tahmin edilmiştir)<a id="dn669" href="../Text/dn.xhtml#d669.">[669]</a>  Bu artışın çoğu Asya’da, özellikle Çin ve Hindistan’da görülecek fakat dünyanın her bölgesi bu artışa katılacaktır.</p>

<p>Ekonomik büyüme geniş olarak paylaşılmadığı sürece demokratik istikrar yaratmaya yetmez. Çin’de toplumsal istikrara karşı en büyük tehditlerden biri 1990’lardan beri hızla artan ve 2012’de Latin Amerika seviyelerine gelen gelir eşitsizliğidir.<a id="dn670" href="../Text/dn.xhtml#d670.">[670]</a>  Latin Amerika orta gelir seviyesine Doğu Avrupa’dan önce ulaşmıştı fakat bölge yüksek seviyeli gelir eşitsizliği sorunu ve bundan doğan popülist politikalarla uğraşmak zorunda kalmıştı. Fakat bölgede en umut verici gelişmelerden biri 2000’lerde iktisatçı Luis Felipe López-Calva ve Nora Lustig’in ortaya koyduğu gelir eşitsizliğinde kayda değer bir düşüş görülmüş olmasıdır.<a id="dn671" href="../Text/dn.xhtml#d671.">[671]</a>  Latin Amerikalı orta sınıfta büyük artışlar görülmüştür. 2002’de bölgenin yüzde 44’ü fakir olarak tanımlanıyordu; Latin Amerika için BM Ekonomi Komisyonu’na göre bu oran 2010’da yüzde 32’ye düşmüştür.<a id="dn672" href="../Text/dn.xhtml#d672.">[672]</a>  Bu düşüşün sebebi tam olarak anlaşılmış değildir fakat bir kısmının koşullu nakit transferi programları gibi toplumsal politikalar sayesinde olduğu söylenebilir.</p>

<h4 class=" sigil_not_in_toc">ORTA SINIF VE KAYIRMACILIK</h4>

<p class="n">Büyük bir orta sınıfın zuhuru kayırmacılık ve bununla alakalı siyasi yozlaşma biçimleri üzerinde önemli etkilere sahip olmuş olabilir. Daha önce kayırmacılığın demokrasinin ilkel bir türü olduğunu iddia etmiştim. Çok sayıda fakir ve az eğitimli seçmen kitlesinin yaşadığı toplumlarda seçim hareketleri için en kolay yol genellikle kişilere kamu sektöründe iş, hibe veya siyasi ayrıcalıklar sağlamaktır. Bunda, seçmenler zenginleştikçe kayırmacılığın azalacağını iddia edilir. Çünkü hem siyasetçilerin vermesi gereken rüşvetin maliyeti artmaya hem de seçmenler kendi çıkarlarını şahsi meselelerden çok genel toplumu ilgilendiren konulara yakın bulmaya başlar.</p>

<p>Kamu hizmetleri reformları oldukları yerlerde genellikle yükselen orta sınıfın arkasında gelmiştir. 8. kısımda gördüğümüz Britanya’daki Northcote-Trevelyan reformları eski aristokratik himaye ağının dışında tutulan yeni İngiliz orta sınıflarının yararına hizmet etmiştir. Sermayenin büyümesiyle ortaya çıkan orta sınıftan biri neredeyse doğası gereği bir liyakat destekçisidir. Benzer bir şekilde Amerika’da İlerleme Döneminde kamu hizmetleri reform hareketi var olan himaye sisteminin dışında duran orta sınıf gruplar tarafından sürdürülmüştür. Bu eğitimli, genellikle Protestan iş adamları, avukatlar ve akademisyenler, büyüyen şehirlerde göçmen oy kitleleri toplayan teşkilat siyasetçilerini hor görüyordu. Dahası tacirler ve sanayicilerin hükümetten beklenen gittikçe karmaşıklaşan hizmetleri sağlayacak işe yarar bir kamu hizmetleri sistemine ihtiyaçları vardı. Günümüzde Çin, Hindistan ve Brezilya’daki yolsuzluğa karşı mücadele hareketlerine katılım çoğunlukla orta sınıflardan gelir.</p>

<p>Fakat demokraside olduğu gibi orta sınıfın ortaya çıkması otomatik olarak bu grubun temiz bir hükümeti destekleyeceği ve kayırmacılığa son vereceği anlamına gelmez. Bu yeni toplumsal aktörler de mevcut himaye ağlarına katılabilir ve kâr elde edebilir. Amerika’da on dokuzuncu yüzyılda teknolojide modenitenin öncüleri olan demiryolları, siyasetçilerin nasıl çabucak satın alınacağını ve kayırmacılık sistemini kendi çıkarları için nasıl kullanacaklarını öğrenmiştir. Batıdaki birçok eyaletin tümüyle demiryollarının çıkarlarına hizmet ettiği söyleniyordu. Demiryollarının siyaset oyunundaki bu başarısı orta batı çiftçileri gibi eski tarım gruplarını, kamu hizmetleri reformunu destekleyen İlerici koalisyona katılmaya itmiştir.</p>

<p>Ekonomi büyüdükçe farklı farklı çıkar sahipleri orta sınıfı kendi saflarına çekmek için bir çeşit yarışa girmektedir. Eski himayeci siyasetçiler cömertliklerini orta sınıf destekçilerine vermekten memnundu. Demokraside olduğu gibi reformcu tarafı desteklemeyi isteyip istemeyecekleri sayılarına, ekonomik bakımdan ne kadar güvende hissettikleri ve toplumsal statülerine göre değişir. Eğer dışlanmış ve üstleri tarafından hiçe sayılmış hissediyorlarsa (Britanya’da olduğu gibi) veya siyasi güce sahip altları tarafından hiçe sayılıyorlarsa (Amerika’da olduğu gibi) öfkelerini reformlara destek vererek veya mevcut kayırmacı sistemi ortadan kaldırmaya çalışarak çıkarabilirler.</p>

<h4 class=" sigil_not_in_toc">DEMOKRASİNİN GELECEĞİ</h4>

<p class="n">Geniş bir orta sınıfın var olması ne liberal demokrasinin oluşmasını sağlamaya yeten, ne de bunun için gerekli olan bir koşuldur. Fakat devamlılığını sağlamada büyük bir rol oynar. Karl Marks’ın Komünist ütopyası gelişmiş ülkelerde oluşmamıştır. Çünkü onun aklındaki küresel proletarya, küresel bir orta sınıfa dönüşmüştür. Gelişmekte olan dünyada, Endonezya, Türkiye ve Brezilya’da yeni orta sınıflar demokrasinin gelişmesine yardımcı olmuş ve Çin’de otoriter düzenin devrilebileceğinin sinyallerini vermiştir. Fakat eğer orta sınıf gerilemeye başlar ve küçülürse liberal demokrasiye ne olur? Ne yazık ki görünen o ki 1980’lerden bu yana gittikçe artan gelir eşitsizliği bunun gelişen dünyada bir örneğinin görülebileceğine işaret etmektedir. Bu adaletsizliğin görüldüğü en iyi örnek, nüfusun yüzde 1’inin 1970’te toplam GSYH’nin yüzde 9’una, 2007’de ise yüzde 23,5’üne sahip olduğu Amerika’dır. Bu dönemde gerçekleşen ekonomik gelişmelerin çoğu sadece gelir dağılımının en üstünde yer alan küçük bir grup insana kazanç sağlamıştır. Madalyonun öteki yüzünde 1970’lerden bu yana duraklama yaşayan orta sınıfların gelir seviyesi vardır.<a id="dn673" href="../Text/dn.xhtml#d673.">[673]</a> </p>

<p>Amerika ve diğer ülkelerde bu duraklama farklı faktörler tarafından gözlerden saklanıyordu. Orta sınıf erkeklerin maaşlarında azalma görüldüğü dönemde çok sayıda kadın iş gücüne katılmıştı. Bu da orta sınıf ailelerin görünen gelirlerinde bir artışa sebep olmuştu. Dahası dünya çapında siyasetçiler gelir yeniden dağılımı yerine düşük faizli kredileri kullanmaya başlamış, bu da hükümet destekli bir emlak çılgınlığının ortaya çıkmasına sebep olmuştu. 2008-2009 krizi bu eğilimin sonuçlarından biridir.<a id="dn674" href="../Text/dn.xhtml#d674.">[674]</a> </p>

<p>Bu toplumsal eşitsizliğin birçok kaynağı vardır. Bunlardan yalnızca birkaçı toplumsal politikalar tarafından kontrol altına alınabilir. Adı en çok geçen kötülüklerden biri küreselleşmedir. Düşük ulaşım ve iletişim masrafları küresel işçi piyasasına milyonlarca ucuz işçi eklemiş, gelişmiş ülkelerde benzer seviyelerdeki işçilerin maaşlarını düşürmüştür.</p>

<p>Çin’de ve diğer gelişmekte olan ülkelerde işçi ücretlerinin yükselmesiyle bazı üretim sektörleri Amerika ve diğer gelişmiş ülkelere geri dönmüştür. Fakat bunun altında yatan en önemli sebep otomasyon sayesinde işçilik masraflarının düşmesidir. Bu, yeniden ülke içine dönen üretim sektörlerinin ilk gittikleri zamanda orta sınıf iş piyasasında oluşturdukları alanı yeniden doldurmayacakları anlamına gelir.</p>

<p>Bu bizi çok daha önemli uzun vadeli etkilere sahip olacak olan teknolojik ilerleme faktörüne getiriyor. Bir anlamda teknolojide ilerleme küreselleşmenin temelinde yatan şeydir. Yıllar boyunca birçok işte teknoloji insanların yerini almıştır. Bu on dokuzuncu yüzyılda ve erken yirminci yüzyılda sadece elitlere değil sanayileşen ülkelerdeki geniş kitlelere de çıkar sağlamıştır. Bu dönemdeki büyük teknolojik ilerlemeler düşük vasıflı işçi gerektiren kömür, çelik, kimyasal ve inşaat malzemeleri üretim sektörleri gibi birçok alanda yeni iş imkânları açmıştır. Teknolojik gelişmeye karşı savaşmış “Luddite’ların”<a id="dn675" href="../Text/dn.xhtml#d675.">[675]</a>  korkuları boşa çıkmıştı. Kaybedilen iş imkânları yerlerine daha yüksek ücretli yeni imkânlar gelmişti. Henry Ford’un Highland Park, Michigan’daki fabrikasına araba üretimi için icat ettiği montaj üretim hattı otomobil üretimi için gereken ortalama ustalık seviyesini indirmişti. Araba üretimindeki karmaşık aşamaların basit, ilkokul eğitimi almış biri tarafından tekrar edilebilecek bir sürece dönüştürülmüştü. İşte bu geniş bir orta sınıfın yükselişe geçeceği ve demokratik siyasetin yapılacağı ortamı hazırlayan ekonomik düzendi.</p>

<p>Fakat bilgi ve iletişim teknolojilerindeki ilerleme farklı toplumsal etkileri de beraberinde getirmişti. Otomasyon çok sayıda düşük vasıflı montaj işini ortadan kaldırmıştı ve her geçen yılla akıllı makineler iş bulmak için gereken vasıf seviyesini bir basamak arttırıyordu ve birçok orta sınıf işçi işini kaybediyordu.<a id="dn676" href="../Text/dn.xhtml#d676.">[676]</a>  Doğrusu teknolojiyi küreselleşmeden ayırmak imkânsızdır. Yüksek hızlı İnternet üzerinden iletişim ve düşen ulaşım masrafları olmasa destek hattı ve arka ofis işlerini Amerika ve Avrupa’dan Hindistan, Filipinler’e taşınamaz, veya iPhone üretimi işi Shenzhen’e aktarılamazdı. Eski zamanlarda olduğu gibi bugünlerde de kaybedilen düşük vasıflı işlerin yerine yeni daha yüksek maaşlı işler gelmektedir. Fakat Henry Ford’un zamanına kıyasla gereken minimum beceri seviyesi yükselmiş ve ortaya çıkan yeni işlerin alabileceği eleman sayısı azalmıştır.</p>

<p>İnsanların doğal yetenek ve karakter farkından dolayı her zaman bir eşitsizlik olmuştur. Ama bugünün teknolojik dünyasında bu farkların önemi artmaktadır. On dokuzuncu yüzyılda bir tarım toplumunda matematikte iyi olan birisinin bu yeteneğini kariyerinde yükselmek için kullanma olasılığı yoktu. Bugünlerde böyle biri maliye işlerinde yüksek yerlere gelebilir, bir genetik veya yazılım mühendisi olabilir ve milli gelirden çok daha büyük bir pay kazanabilir.</p>

<p>Dahası modern teknoloji Robert Frank ve Philip Cook’un “kazanan her şeyi alır” toplumu dedikleri bir kültür yaratmıştı. CEO, doktor, akademisyen, müzisyen, komedyen veya atlet, hangi iş alanında olursa olsun en üsttekilerin gelir dağılımında payı orantısız bir şekilde gittikçe artıyordu. İletişim ve ulaşımın maliyeti dışa aktarmak için çok yüksek olduğu günlerde sektör hiyerarşisinde altta bulunanların doldurabileceği daha çok pozisyon vardı, çünkü kitlelerin en iyinin de iyisine ulaşım imkânı yoktu. Fakat bugünlerde herkes Metropolitan Opera veya Royal Ballet  performanslarını HD televizyonlarında izleyebilir ve büyük ihtimalle çoğu insan bilinmedik bir yerel şirketin performansını izlemeye tercih edecektir.<a id="dn677" href="../Text/dn.xhtml#d677.">[677]</a> </p>

<h4 class=" sigil_not_in_toc">MALTHUS’U YENİDEN DEĞERLENDİRMEK</h4>

<p class="n">Thomas Malthus’un <i>Essay on the Principle of Population</i> <i>[Nüfus tikesi Üzerine Deneme]</i> adlı eseri Sanayi Devrimi arifesinde 1798’de teknolojik bir tsunami dalgası güç topluyorken yayınlanmıştır. İnsan nüfusunun artışının üretimdeki artışı geçeceği tahmini gelecek iki yüzyılda doğru çıkmamıştı. Toplumlar tarihte daha önce görülmemiş bir oranda herkesin zenginleşmeden bir pay almasını sağladı. Malthusçu iktisat bu sebeple uzun yıllarca “Luddite’lar” gibi gerici ve modern teknolojiyi anlayamamış olarak görülmüştür.<a id="dn678" href="../Text/dn.xhtml#d678.">[678]</a> </p>

<p>Fakat Malthus nüfus artışının üretimi tam olarak ne zaman geçeceğini belirtmemişti. Gelişen dünyada insanlık iki yüz elli bin yıllık tarihlerinin yalnızca son iki yüzyılıdır verimlilik yörüngesinde ilerlemektedir. Gelecekte buhar makinesi veya içten yanmalı motor gibi devrimsel icatların ortaya çıkmaya devam edeceğini varsayıyoruz. Fakat fizik kanunları bu varsayımı desteklememektedir. Tyler Cowen’in dediği gibi Sanayi Devrimi’nin ilk 150 yılında verimlilik konusunda “ağacın yere yakın meyveleri” toplanmış olabilir. Belki de gelecekte yenilik hızı insanları refahını yükseltecek seviyelerin altına düşecektir. Doğrusu birkaç fizik kanunu gezegenin yüksek yaşam standartlarına sahip artan nüfusu kaldıracak kapasitesinin sınırlı olduğunu göstermektedir.</p>

<p>Dahası teknolojik yenilik yüksek oranda olmaya devam etse bile yirminci yüzyılda montaj hatlarıyla olduğu gibi orta sınıf insanlara çok sayıda yeni iş olanakları sağlayacağının bir garantisi yoktur. Yeni işler ve bunların getirileri bu makineleri yaratanlar ve onları işe alanlara gidecektir. Bu insanlar da büyük ihtimalle işlerini kaybedenlere kıyasla daha iyi bir eğitim seviyesine sahip olacaktır.</p>

<p>Görüldüğü kadarıyla gelecekteki yenilikler biyomedikal tıp alanında olacağı için verimlilik durumunu kötüye çevirecektir. Birçok iktisatçı ve siyasetçi, insan ömrünü uzatacak veya hastalıklara çare bulacak yeni teknolojileri şüphesiz iyi gelişmeler olarak yorumlar. Gelişmiş ülkelerde vatandaşların daha uzun yaşamasının ekonomiye kazanç sağlayabileceği doğrudur. Fakat biyomedikal alanındaki ömrü uzatan bu gelişmelerin çoğu bunu yaparken yaşam kalitesini düşürmektedir. Bu da bu insanların yaşamak için daha çok yardıma muhtaç olması anlamına gelir. Tüm gelişmiş ülkelerde hayatının sonuna gelmiş insanların bakım masraflarındaki artış ekonomik büyümeyi geçmiştir. Bu gidişle bu masraflar hükümetlerin harcamalarının en büyük kısmı olacaktır. Ölüm ve nesillerin değişimi kişiler için kötü fakat toplumun geneli için iyi olan klasik durumlardan biridir. Ortalama ömür bir 10-20 yıl artarsa topluma birkaç yönden zarar verebilir. Bunlardan ilki nesil değişimi ile ilgilidir. Nesil değişimi bir toplumun değişmesi ve adapte olmasında hayati rol oynar. Eğer ortalama ömür daha uzun olursa toplum bu konularda yavaşlayacaktır.<a id="dn679" href="../Text/dn.xhtml#d679.">[679]</a> </p>

<p>Gelecek teknolojik değişimlerin nasıl olacağını tahmin edemeyiz. Ne, ne oranda olacaklarını ne de orta sınıfın iş durumunu nasıl etkileyeceklerini veya diğer yönlerden sosyal hayatı nasıl etkileyeceklerini bilemeyiz. Fakat eğer teknolojik değişimler geniş toplumla paylaşılan ekonomik getirileri beraberinde getirmezse veya bu konuda genel oranda bir düşüş görülürse, modern toplumlar Malthusçu dünyaya geri dönme riskini taşır. Bu da demokrasinin geleceği için hayra alamet değildir. Bir ortak büyüme dünyasında kapitalizmi takip edecek kaçınılmaz eşitsizliklere tolerans gösterilir çünkü sonuçta herkes çıkar sağlamaktadır. Malthusçu dünyada ise kişiler bir sıfır sonuç ilişkisi içindedir. Bir kişinin kazandığı mutlaka başka bir insanın kaybettiğidir. Bu koşullar altında iş dünyasında saldırganlık zengin olmak için yatırım yapmak kadar kazançlı bir aktivitedir. Bu durum insan toplumlarının Sanayi Devrimi önceki dönemlerindeki hallerini çağrıştırır.</p>

<h4 class=" sigil_not_in_toc">UYUM SAĞLAMAK</h4>

<p class="n"><i>The Great Transformationda [Büyük Dönüşüm]</i> Karl Polanyi kapitalist ekonomilerde sistemin sürekli düzeni aksatıcı değişimler getirdiği ve toplumların buna uyum sağlamak için çaba gösterdiği bir “çifte hareket” olduğunu iddia etmiştir. Özel piyasalar ve kişiler teknolojik gelişmelerin sonuçlarıyla kendi kendilerine başa çıkamadığı için hükümetler sıklıkla uyum sürecine dahil olmak zorunda kalır.<a id="dn680" href="../Text/dn.xhtml#d680">[680]</a>  Bu yüzden orta sınıf toplumların geleceğini düşünürken kamu politikası hesaba katılmalıdır.</p>

<p>Gelişmiş dünyada küreselleşme ve teknolojik değişimin getirdiği zorluklara çeşitli karşılıklar verilmiştir. Bu yelpazenin bir ucunda, hükümetin sanayisizleşme ile karşı karşıya gelen toplumların uyum sağlaması için minimum müdahalede bulunduğu, en fazla kısa vadeli işsizlik sigortası sağladığı Amerika ve Britanya vardır. Doğrusu kamu yetkilileri de akademisyenler de gazeteciler de genellikle sanayi sonrası bir dünyaya dönüşümü kucaklamaktadır.</p>

<p>Kamu politikası yurtiçinde liberalleşme ve özelleştirmeyi desteklemiş, yurtdışı içinse serbest ticaret ile serbest yatırımı teşvik etmiştir. Özellikle Amerika’da siyasetçiler işçi sendikalarının gücünü azaltmak için müdahale etmiş veya işçi piyasalarının esnekliğini arttırmıştır. Kişilere aksatıcı değişimleri kucaklamaları tavsiye edilir ve yeni ekonomide yaratıcı ve ilginç şeyler yaratan fikir işçileri olarak daha iyi fırsatlar bulabilecekleri söylenir.</p>

<p>Fransa ve İtalya, orta sınıfın işlerini korumak için çalışanları işten çıkarmaya karşı şirketlere ağır kurallar koyarak bu yelpazenin öteki ucunda yer alır. İş kuralları ve işçi koşullarında uyum yapmak gerektiğini anlamayan bu ülkeler kısa vadede iş kaybını durdurmuş fakat bunun bedelini uzun vadede diğer ülkelere karşı rekabet güçlerini kaybederek ödemiştir. Amerika’da olduğu gibi bu ülkeler de yüksek derecede rekabet içeren işçi-işveren ilişkilerine sahiptir. Fakat Anglosakson dünyada sermaye sahipleri genellikle kazanan olurken Latin Avrupa’da işçiler ayrıcalıklarını korumada daha iyi sonuçlar almıştır.</p>

<p>2008-2009 krizini en başarılı şekilde atlatan ülkeler Almanya ve Amerikan/İngiliz tarzı “bırakınız yapsınlar” yaklaşımı ile Fransa/İtalya tarzı sıkı düzenleyici sistem arası bir yol izleyen İskandinav ülkeleriydi. Şirketçi işçi-işveren sistemleri, işten çıkarma konusunda sendikaların şirketlere daha fazla esneklik sağlamayı kabul etmelerini sağlayan bir güven ortamı yaratmıştır. Bunun karşılığında şirketlerden yeniden iş eğitimi ve daha uzun iş devamlılığı sağlama sözünü almışlardır.</p>

<p>Gelişmiş ülkelerde demokrasinin geleceği yok olan orta sınıf sorunu ile nasıl başa çıkacaklarından geçer. Ekonomik kriz sonrası Amerika’da Çay Partisi, Avrupa’da ise birkaç AB ve göçmen karşıtı partilerden oluşan yeni popülist gruplar ortaya çıkmıştır. Bu insanları birleştiren şey kendi ülkelerindeki elitlerin kendilerine ihanet ettikleri yönündeki inançlarıdır. Bazı yönlerden haklılardır da; gelişmiş dünyada entelektüel ve kültürel iklimi belirleyen elitler orta sınıfın gerileyişinin etkilerinden uzak kalmıştır. Bu probleme çözüm olması için eski refah devleti çözümlerine dönmeyi içermeyen, yeni yaklaşımların üretilmesinde bir durgunluk yaşanmaktadır.</p>

<p>Şu anki Alman sisteminin veya herhangi başka spesifik önlemlerin orta sınıfın gerileyişi problemine doğru yaklaşım olduğu kesin değildir. Tek gerçek uzun vadeli çözüm vatandaşların çoğunu daha yüksek eğitim seviyelerine itecek ve becerilerini artıracak bir eğitim sistemi yaratmaktır. Vatandaşların değişen iş koşullarına esnekçe uyum sağlamalarını sağlamak hem devletin hem de özel kurumların benzer bir esnekliğe sahip olmasını gerektirir. Fakat modern gelişmiş demokrasilerin özelliklerinden biri, zamanla kurumların daha fazla adaptasyonunu zorlaştıran değişmezliklere sahip olmalarıdır. Doğrusu geçmişteki ve günümüzdeki bütün siyasi sistemler zayıflamaya ve çöküşe maruz kalabilir. Bir sistemin bir zamanlar başarılı ve istikrarlı bir liberal demokrasi olmuş olması sonsuza dek öyle kalacağı anlamına gelmez.</p>

<p>İşte bu siyasi çöküş sorunu bu kitabın son bölümünün konusu olacaktır.</p>
</body>
</html>