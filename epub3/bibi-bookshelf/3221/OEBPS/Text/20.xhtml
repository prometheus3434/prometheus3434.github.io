<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h1>20</h1>
<h3 id="sigil_toc_id_20">DOLAYLI İDARE</h3>
<div class="b">Sierra Leone ve devlet çökme krizi; devletlerin nasıl aynı zamanda hem acımasız ve hem zayıf olabildiği; “dolaylı idare” ne olduğu ne neden geliştiği; Fransız dolaylı idaresinin nasıl farklılaştığı ve neden sonunda modern devletler yerleştirmede başarısız olduğunu kanıtladığı</div>

<p class="n">1990’lardaki iç savaşta Sierra Leone’nin felaket çöküşü sırasında, savaş ağası Foday Sankoh liderliğindeki Devrimci Birleşik Cephe (<i>Revolutionary United Front, </i>RUF) on iki-on üç yaşlarında ve hatta daha küçük erkek çocukları askere almaya başladı; bunlara marihuana, amfetamin ve kokain veriyor, ailelerini arkadaşlarının önünde öldürmeye zorluyordu. Daha sonradan en dehşet verici suçları işleyecek olan bu travmalı çocuklar daha büyük vahşetler yapacaktı: çocuklarının cinsiyetini öğrenmek için kadınların karınlarını yarmak, esir askerlerin veya sivillerin ellerini, bir daha RUF’a karşı hiç kullanamasınlar diye kesmek gibi. Kadınlar rutin şekilde tecavüz ediliyordu ve çocuk askerlerin karıları olarak hizmet görmeye zorlanıyordu. 1999’da RUF Sierra Leone’nin başkenti Freetown’a “Yaşayan Bir Şey Bırakmama Operasyonu” olarak bilinen bir saldırı düzenledi. Bu saldırıda bütün mahalleler yağmalandı ve buralarda yaşayanlara ayrım yapılmaksızın tecavüz edildi, hepsi öldürüldü.<a id="dn460" href="../Text/dn.xhtml#d460">[460]</a> </p>

<p>İnsanın bu derece aşağılık bir hal alması nasıl açıklanabilir? Çok açıksa söylenmeyip zımnen kabul edilen bir cevap Afrika’da olayların zaten hep bu şekilde olduğudur. <i>Blood Diamond [Kanlı Elmas]</i> filminde sahneye taşınmış olan Sierra Leone çatışması, tıpkı kuzey Uganda’daki Tanrı’nın Direniş Ordusu (<i>Lords Resistance Army</i>) isyanı veya Ruanda’daki Tutsi soykırımı gibi, Afrika’nın bir vahşilik ve barbarlık diyarı olduğu yönündeki Batılı fikirleri berkitmiştir. Robert D. Kaplan ve diğerleri Batı Afrika’da medeniyet kisvesinin yıkıldığını ve bu toplumların, kabileciliğin eski, iptidai bir biçimine geri döndüklerini (tek fark modern silahlarla savaşmalarıdır) iddia etmektedir.<a id="dn461" href="../Text/dn.xhtml#d461">[461]</a> </p>

<p>Bu cevap Afrika tarihine ve kabileciliğe dair muazzam ölçüdeki cehaleti yansıtmaktadır. Kabile olarak teşkilatlanmış toplumlar muntazamdır: muhtelif sülaleler hem barışı sağlayan hem de gücü sınırlayan siyasi bir biçimdir. Çok az kabile şefi, yahut Büyük Adam, kendi yanındakilere zulmetmek için güce veya otoriteye sahiptir; çoğu kabile topluluğu devlet düzeyindeki denklerine nazaran eşitlikçidir. İnsan davranışlarını düzenleyen açık kuralları ve zorlayacak sıkı metodları (gayri resmi olsa da) vardır. Kabile kısımları genelde bir diğeri ile çatışır fakat 1990’larda Sierra Leone ve Somali’de görüldüğü tarzda Hobbesçu bir kuralsız şiddet devleti örneği sunmazlar. Ne de yeni garip zalimlik biçimleri bulup dururlar.</p>

<p>Sierra Leone gibi bir ülkenin neden dehşet verici bir şiddetle mahvolduğunun alternatif bir açıklaması sömürgeciliktir. Avrupa sömürgeciliğinin tarihi, yerli nüfuslara karşı sistematik ve yoğun zalimlikler barındırır.<a id="dn462" href="../Text/dn.xhtml#d462">[462]</a>  Batı kamuoyunu zedeleyen, Sierra Leone de uyarı olarak elleri ve kolları kesme uygulaması aslında Leopold un Belçika Kongosunda Force Publique tarafından uygulanmaktaydı: bir kayda göre, “Kongo daki askerlere ateşledikleri her kurşunun hesabının verilmesi söylenmiştir; onlar da kurbanlarının ellerini, ayaklarını ve mahrem yerlerini kesip tütsülemişlerdir. Vücut parçaları komutanlara sepetler içinde, askerinin iyi bir şey yaptıklarının kanıtı olarak sunulmuştur.”<a id="dn463" href="../Text/dn.xhtml#d463">[463]</a>  Köle ticarti bastırılırken sömürgeci Afrika’nın ekonomileri büyük oranda zorbaca işçi çalıştırmalarına ve ekonomik maden çıkarma yöntemlerine bağlıydı. Zorla haczetme Avrupalıların diğer bir yaygın uygulamasıydı; bütün sömürgeler erkeklerin çoğunun angaryadan çalışmasına gerek duyuyordu. Bunlar dayanılmaz ve sağlıksız koşullarda çalışıyordu ve binlercesini ölüme götürüyordu. Daha binlercesi Avrupa ordularında hizmet etmek için alınıyordu ve evlerinden çok uzakta savaş meydanlarında ölüyordu. Sierra Leone deki Hut vergi savaşını yürüten Britanya isyan ile suçlanan doksan altı kabile şefini idam etmişti.<a id="dn464" href="../Text/dn.xhtml#d464">[464]</a>  Avrupalı sömürge yetkilileri, kafalarına göre adalet (ya da adaletsizlik) dağıtarak genelde küçük zalimler gibi davranıyordu, güçlerine pek karışılmıyordu. Alman idaresindeki Kamerun’dan gelen sıradaki kısa hikâye göz önüne alınmalıdır: burada “sömürgenin emperyal şansölyesi Leist, Dahomey askerlerinin önünde karılarını kırbaçlamıştır, ki 1893’te de askerler isyan başlatmıştır. Gece vakti kadın mahkûmları cinsel memnuniyetini sağlamak için hapishaneden getirtmiştir. Disiplin kuruluna çıkarılmış ama denk bir makama yerleştirilmiştir, sadece ‘amacından saptığı’ gerekçesiyle kıdemi düşürülmüştür.”<a id="dn465" href="../Text/dn.xhtml#d465">[465]</a>  Avrupa sömürgeciliğinin dehşetlerini açığa çıkarmaya adanmış bütün bir akademik disiplin yirminci yüzyılın sonlarında çıkmıştır ve bu günümüz Afrikası’ndaki birçok sorunun nasıl sömürgeci deneyimden geldiğini açıklamaya çalışmaktadır. Doğal maddeleri işlemeye hasredilmiş sömürgeci kurumların yol açtığı zayıf idarenin izini süren yeni ekonomik teorilerin birçoğu bu düşünce sisteminin ellerindedir artık.</p>

<p>Belirli bir sömürge deneyimini günümüzdeki bir sonuca doğrudan bağlayan herhangi bir teoride bir şeyler yanlıştır. İlk olarak Sierra Leone Günümüz Afrikası için geçerli bir örnek değildir, tıpkı Belçika Kongosu’nun sömürge Afrika’da normal olmadığı gibi. Sierra Leone kıtadaki elliden fazla siyasi yapının içinde başarısız olan birkaç tanesinden biridir. Bu siyasi yapıların çoğu barış içerisinde idare edilir ve istikrar sahibidir. Benzer şekilde Belçika Kongosu sömürgeci idareciler arasında bilhassa zalim ve sömürücü bir konumda durmaktadır. Force Publique ve Belçika şirketlerinin uygulamaları Protestan misyonerler ve sıradan Kongoluları talandan korumaya çalışan E. D. Morel gibi aktivistler tarafından açığa çıkarılmıştır. Avrupa’daki kamu vicdanı Belçika hükümetini, Leopold’un şahsi girişimine sınırlamalar getirmeye zorlamıştır. Sömürgeci devletlerin büyük çoğunluğu, özellikle de bağımsızlığa yaklaşanları, çok az seviyelerde baskı uygulamışlardır.</p>

<p>Aslında sömürgeci devlet ile Afrika’nın bağımsızlığından sonra ortaya çıkan devletler arasında büyük devamlılıklar mevcuttur fakat bu devamlılık belirli bir iğrenç uygulamanın miras edinilmesinden farklıdır. Zalimlik resmin bir bölümüdür ancak temel sömürgeci mirası, halklarını bir şeylere zorlayacak ne gücü ne de otoritesi bulanan, kuşaktan kuşağa geçen zayıf devletlerdir. Bağımsızlık sonrası Afrika başkanlıklarının dıştan görünüşü büyük olsa da altlarında, topluma nüfuz edip onu şekillendirecek devletin acizliğini gizlemektedirler. Sierra Leone -Liberya, Somali ve Kongo- vahşetleri devlet zayıflığının en uç biçimini gösterir. Buralarda devlet bağımsızlık sonrasında tamamen çökmüştür. Boşluk geleneksel Afrika toplumu tarafından değil yarı modernleşmiş melez, köklerinden koparılmış genç bir topluluk tarafından doldurulmuştur. Bunlar küresel ekonomiden kâr sağlayıp elmas ve diğer mallardan doğal kaynak kirası almak için bir araya gelmişlerdir.</p>

<p>Bir devletin aynı zamanda hem zalim ve hem de zayıf olduğunu söylemek çelişki gibi görünebilir. Güçlü devletler muhaliflerini katletmiyor, hapse atmıyor yahut onlara işkence etmiyor mu? Aslında ikisi beraberdir. Bütün devletler güç -yani şiddetli bir şekilde insanlara baskı kurabilme yeteneği- toplayıp onu kullanır ancak başarılı devletler otoriteye daha bağlıdırlar. Otorite burada, devletin meşruiyetine genel bir inanca dayanan devletin arzularına gönüllü şekilde riayet etmek anlamındadır. Barışçıl liberal demokrasilerde, yumruk genelde kat kat kanun, gelenek ve görenek eldivenlerinin altında saklıdır. Aşırı baskı ve zalimlik uygulayan devletler bunu genelde düzgün otoriteyi kullanamadıkları için yaparlar. Bunlar Michael Mann’ın “despotik güç” dediği şeye sahiptirler ancak topluma nüfuz edip onu şekillendirecek “altyapısal güce” sahip değillerdir.<a id="dn466" href="../Text/dn.xhtml#d466">[466]</a>  Bu hem sömürge Afrika ülkeleri hem de sömürge sonrası ortaya çıkan bağımsız ülkeler için geçerlidir.<a id="dn467" href="../Text/dn.xhtml#d467">[467]</a> </p>

<p>Sömürge devletlerin hakikati, Avrupalılar tarafından dayatılan mutlakıyetçi bir devlet nakli değil daha çok “dolaylı idare”dir. Bu, 1858’deki Hint İsyan’ından beri kullanılan ancak sistematik olarak ilk defa İngiliz idareci Lord Frederick Lugard tarafından Kuzey Nijerya (1900’den 1906’ya kadar) ve Hong Kong’da (1907’den 1912’e kadar) uygulanan bir politikadır. Lugarad’ın Afrika deneyimi ona Britanya’nın, şehir devleti Hong Kong’u idare ettiği gibi, oldukça geniş Afrika’yı doğrudan idare edecek ne kaynağa ne de elemana sahip olmadığını öğretmiştir. <i>The Dual Mandate in British Tropical Africa [Tropik Britanya Afrikasında İkili Yetki</i>] gibi yazılarda Lugard, Avrupa kanunları ile kanunlarını isteksiz Afrikalı halka dayatma çabalarının zarar verici olduğunu, ve yerli halkların kendi geleneksel uygulamalarını kullanarak daha iyi ve adilane yönetildiğini iddia etmiştir. Bu, öncelikle Kuzey Nijerya’daki Müslüman emirliklerine bir rejim getirilmesine yol açtı. Burada idare Britanyalılar tarafından dikkatlice seçilmiş yerel şeflerin ellerine bırakıldı ve bunların başlarında beyaz yetkililerin olduğu (bunların başında da bir bölge sorumlusu yahut komisyoncusu bulunurdu) bir hiyerarşi iskeletinde başkanlık etmelerine izin verildi.<a id="dn468" href="../Text/dn.xhtml#d468">[468]</a> </p>

<p>Sömürgeciliğin zirvesinde Afrika’daki Avrupa varlığının cılızlığı gerçekten şaşırtıcıdır. Tablo 3 belirli bölgelerdeki idareci sayılarını vermektedir. İdarecilerin nüfusa oranlarının en yüksek olarak Kenya’da 18,900 kişiye 1 olduğunu, en az ise Nijerya ve Kamerun’da 54,000’e 1 olduğunu göstermektedir.</p>

<p><img alt="tablo 3" src="../Images/tablo3.jpg"/></p>

<p>Avrupalı varlığının aşırı az oluşu sömürgeci idarelerin, hükümet için esas işi yapan şeflerin, köyün ihtiyarlarına, reislere, memurlara, tercümanlara ve diğer siyahi memurların hiyerarşisine güvenmesi gerektiğini temin etmiştir. Metropol şehirlerdeki maliye daireleri mahvolmuş bölgelerine para yardımı yapmakla pek ilgili değillerdi; Earl Grey’in ifadeleri ile “medeni olmayan bir halkın gelişim ölçütlerinin sağlamlığını gösteren en kesin sınav kendi kendilerine yetebilmeleridir.” Birçok gözlemcinin belirttiği üzere dolaylı idare yeni bir politika değildi, daha çok Britanya idaresinin hakikatinin arazide tanınmasıdır. Tek başına bu gerçekler, sömürgeciliğin kurumsal mirasın güçlü, merkezi devletler olmayacağını, çünkü Britanya’nın, açık politikasının amacı olarak, buna karşıt bir şey kurduğunu gösterir. Bu, tarihçi Sara Berry’nin tasvir ettiği şekilde “az maliyetli hegemonya”dır.<a id="dn469" href="../Text/dn.xhtml#d469">[469]</a> </p>

<h4 class=" sigil_not_in_toc">“YERLİ KANUN VE GELENEK” ARAYIŞI</h4>

<p class="n">Britanya sömürgelerindeki dolaylı idare hakkında görünürde güzel olan bir şey vardır. Amaçları sömürgelerini tek bir homojen Fransız imparatorluğu için asimile etmek olan Fransızların aksine, Lugard’ın teorisi ahlâki bir bileşene sahipti. Afrikalıları ikinci sınıf Avrupalılara dönüştürmektense Afrikalıların geleneksel otorite kaynakları ile birlikte kendi kanunlarına ve göreneklerine göre idare edilmeleri gerektiğini öne sürüyordu. Bu, çok farklı kültürel arka planlara sahip halklara kendi kurumlarını taşıyamayacaklarının farkına varmış olan daha önceki birçok imparatorluğun yaptığı uygulamalar doğrultusundaydı. Yerel geleneği düzeltme arzusu “yerli kanun ve görenek” olarak kavramsallaştırılan şeyin ortaya çıkarılma çabasına yol açtı. Gelenek araştırılmasında kim ne derse desin, antropolojinin yeni bir alanına muazzam bir katkıda bulundu. Bu alanda sömürgeci devletler Charles Meek ve E. E. Evans-Pritchard gibi “hakiki” kanun geleneklerini tanımlamaya çalışan bilim adamlarının çalışmalarını destekledi.<a id="dn470" href="../Text/dn.xhtml#d470">[470]</a> </p>

<p>Bunu söylemek yapmaktan çok daha kolaydır. Avrupa sömürge yetkilileri, Berry’ye göre, “Afrika topluluklarının gelenek ve yapıları zaman içerisinde pek değişmemiş özel sosyo-kültürel birimlerden -kabileler, köyler, akraba grupları- müteşekkil” olduğunu farz ediyorlardı.<a id="dn471" href="../Text/dn.xhtml#d471">[471]</a>  Bu durum, Müslüman emirliklerinin yazılı kanunlarının olduğu ve idari sistemlerini kurdukları Kuzey Nijerya (Lugard’ın doğrudan tecrübe edindiği yer) gibi Afrika’nın bazı kısımlarında geçerlidir. Ancak, kabile kimliklerinin birbirine karıştığı Afrika’nın diğer kısımları için pek geçerli değildir. Birçok bölgede sömürgeci yetkililer otoriteyi devredebilecekleri bir “şefi” güç bela bulabilmişlerdi. Bu durumda kendileri bir tane yaratırlardı ve bir uşağı yahut emir erini bölge yetkilisi makamına yükseltirlerdi. Tabi ki “her Afrikalının bir kabileye mensup olduğu” inancı ile sömürgeci otoriteler var olmayan kabileler yarattılar; “kabile otoritelerini temel alarak daha ‘saf’ ve temiz kabile kimlikleri oluşturmak için etnik ilişkilerin ıvır zıvırı ile uğraştılar”<a id="dn472" href="../Text/dn.xhtml#d472">[472]</a> </p>

<p>Terence Ranger’ın ifadeleri ile “geleneğin icadı” Afrika toplumunu çok yanlış şekilde anlaşılmasına dayanmaktadır:</p>

<div class="arayazi">Avrupalı yeni gelenekleri Afrika’daki göreneklerle kıyaslarken beyazlar iki birbirine benzemeyeni kıyaslıyorlardı. Avrupa icadı gelenekler esnek olmayışları ile belirgindirler. Bir dizi yazılı kurallar ve prosedürler -tıpkı modern taç giydirme törenleri gibi- içerirler. Sürekli değişim döneminde değişmeyeni temsil ettikleri için güvence verirler...</div>

<div class="arayazi">On dokuzuncu yüzyıl sömürge öncesi Afrika hakkındaki çalışmaların neredeyse tamamı tek bir “kabile” kimliğinin olmadığını vurgulamaktadır; Afrikalılar çeşitli kimlikleri benimseyebiliyorlardı: bir gün kendilerini bir şefe tabi sayıyorlar, diğer gün bir külte bağlanıyorlardı; başka bir zaman bir klanın parçası oluyorlar, bambaşka bir zamansa profesyonel bir meslek birliğinde çalışıyorlardı.<a id="dn473" href="../Text/dn.xhtml#d473">[473]</a> </div>

<p>Dolaylı idarenin etkisi yerli kurumların gelişimini modernleştirmek değil muhayyel bir dizi güç ilişkisini orada dondurmaktı.</p>

<p>Mahmood Mamdani daha ileri giderek bağımsızlık sonrası diktatör Büyük Adamların dolaylı idare tarafından yaratılmış “şirazesi kaymış despotizm”in bir ürünü olduğunu söyler. İngilizler dolaylı iradenin hizmet etmesini istedikleri iki uzun vadeli ekonomik politika amacına sahipti. İlki, hem ticari tarım menfaatleri hem de beyaz yerleşimcilerin ısrarlarıyla geleneksel toprak imtiyazlarının modern mülkiyet haklarına dönüştürmenin yollarını arıyorlardı. Modern mülkiyet hakları resmi, serbestçe devredilebilir ve bireyler veya bireyler tarafından işletilen kanuni yapılarca elde tutulabilen haklardı. İlk ciltte detaylandırıldığı üzere, geleneksel toprak imtiyazı şahsi mülkiyet haklarının karmaşık ve gayri resmi bir sistemidir. Bazen yanlışlıkla Komünist bir müşterek çiftlik bağlamında umumi olduğu söylenir. Geleneksel mülkiyet hakları akrabalık sistemi ile yakından ilişkilidir ve akrabalık şartları gerektirmektedir; bireyler genelde sahip olduklarını devretmekte özgür değillerdir.<a id="dn474" href="../Text/dn.xhtml#d474">[474]</a>  Özellikle şef toprağını devretmek için hiçbir hakka sahip değildir. Bu bağlamda geleneksel mülkiyet bir zamanlar barbar Avrupa’da mevcuttu ancak Orta Çağ Avrupası’nda yaygın olan feodal mülkiyet hakları resmi, sözleşmeli ve bireysel olması bakımından daha moderndi. Geleneksel olandan modern bir toprak imtiyazı sistemine geçiş, Avrupa’da feodal toprak haklarından modern toprak sistemine geçmekten çok daha devrimciydi; akraba gruplarının içinde olduğu otorite yapısında çok büyük değişimler barındırıyordu. Sömürgeci otoriteler geleneksel sahiplerinden toprak satın almaya çalışırken, kimsenin araziyi devretme yetkisinin olmadığını gördüler. Dolaylı idareler içerisinde tâbi kabile şefleri yaratmanın bir sebebi, modern mülkiyet sistemi içerisinde umumi toprakları devredebilme hakkına sahip Avrupalı feodal lordlarına eşdeğer Afrikalı yetkilileri güçlendirmekti.<a id="dn475" href="../Text/dn.xhtml#d475">[475]</a> </p>

<p>Yerli şefleri güçlendirmenin ikinci bir sebebi bunların vergi tahsildarı olarak hizmet vermesini sağlamaktı. Bütün sömürgeci devletler, gelir sağlayıp sömürgenin kendisini döndürebilmesi için sömürgedeki her bir erkekten kişi başı vergi almaktaydı. Ancak bunlar başka bir amaca da hizmet ediyorlardı: tebaanın vergilerini nakit olarak ödemesini sağlayarak, tebaa çalılıktan çıkartılarak bir nakit ekonomisinin içerisine sokulmaya çalışılıyordu. Burada halk Avrupalı ticari tarımı için bir işçi kaynağı olarak kullanılabilirdi. Yeni yerli otoritelerin başlıca işlevi böylelikle vergi toplamak oldu. Bunlara silah da verilip sömürge ordusuyla gözleri korkutulduğunda çok daha etkili oluyorlardı. Avrupalılar böylece kendi siyasi otorite modellerini çok farklı teşkilatlı topluluklara dayatıyorlardı.</p>

<p>Mamdani yeni şeflerin gerçek geleneksel otoriteler olmaktan öte çok daha despotik olduklarını öne sürer. Kabil toplumları karşılıklı anlaşmaya dayalı ve eşitlikçi olmaya yatkındır, Büyük Adam’ın gücünü dizginleyecek birçok önlemleri vardır. Mamdani 1881’de Güney Afrika, Cape’deki Yerel Kanunlar ve Gelenekler Komisyonu ile Afrika’daki en mutlakıyetçi toplumun lideri olan sabık Zulu kralı Cetshwayo arasındaki bir konuşmayı aktarır:</p>

<p class="bosluk1">

</p>
<p><i>Zuluların kralı olarak, bütün güç size mi verilmişti?</i></p>
<p>-Arazideki diğer şeflerle birlikte bendeydi.</p>
<p><i>Şefler kral olarak sizden nasıl güç alıyorlardı?</i></p>
<p>-Kral yeni bir şef seçmek istediğinde arazinin şeflerini çağırır ve bir adamın şef olmaya uygun olup olmadığına dair tavsiyelerini alır, ve eğer “evet” derlerse şef yapılır...</p>
<p><i>Kralı öldürmeye çalışırken bir adam öldürülür mü?</i></p>
<p>-Sığır verme cezası kesilir ve kendisiyle çok sert şekilde konuşulur...</p>
<p><i>Bir adamın kabilesinden ayrılmasının cezası nedir?</i></p>
<p>-Eğer kendi bölgesinin şefi ona bir arazi vermişse, bu arazinin şefe geri verilmesi istenir ve sonra gitmekte özgürdür.<a id="dn476" href="../Text/dn.xhtml#d476">[476]</a> </p>

<p class="bosluk1">

</p>
<p>Mamdami’ye göre, Britanya dolaylı idaresi altındaki yeni şefler, modern bir Avrupa devletinden aldıkları güçlerle, Zulu kralından çok daha otoriterdir: toprağı tek taraflı olarak alma gücü, vergi toplama gücü, ve resmi kanun koyup suçları cezalandırma gücü. Merkezi sömürge hükümetleri çok zayıf görünse de yerel seviyede diktatörce bir sistem kurmuşlar ve hakiki geleneksel Afrika toplumlarında mevcut bulunan denetim ağlarını kaldırmışlardır. Ayrıca vatandaşlar ile tebaa arasına kesin bir çizgi çekmişlerdir: vatandaşlar (duruma göre melezler ve Asya kökenli kimselerdi) beyaz yerleşimcilerdi ve bunlara modern kanun sitemlerine erişimi sağlanmıştı, ayrıca kendilerine yardımcı olan haklar ile ayrıcalıklara da sahiptiler; tebaa ise icat edilmiş geleneksel kanunlara tabiydi. Kanuni çoğulculuk beyaz yerleşimcilerin haklarının siyahi Afrikalıların haklarından daha dikkatlice korunduğu gerçeğini gizlemektedir. Ve Afrikalılara hiçbir zaman gerçekten istedikleri gibi bir hukuk uygulanmamıştır. Geleneksel hukuk, bazı uygulamaları (Hindistan’da dul eşlerin kocaları ile birlikte yakılması belki de buna en iyi örnektir) iğrenç diye yasaklamış olan Avrupalıların ahlâkına uymalıydı. Bu çifte standardın nihai ifadesi Güney Afrika’daki apartheid rejimidir.<a id="dn477" href="../Text/dn.xhtml#d477">[477]</a> </p>

<p>Ranger, Mamdani ve diğerlerinin dolaylı idarenin ve icat edilmiş geleneğin kötü etkilerine dair görüşleri şiddetli şekilde tartışılmaktadır. Thomas Spear Avrupalı yetkililerin Afrika toplumunu idare etme yeteneğinin -diktatörler, kabileler, etnik kimlikler ve daha önceden var olmayan bu gibi şeyleri yaratmanın- çok abartıldığını iddia etmektedir. Kabul edilmek için konan yeni gelenekler aslında kültürde mevcut bulunan şeylere dayanmak zorundaydı. Bunlar bazı şeyleri zaman içinde donduruyor değildi; idareciler ile idare edilenler arasında sürekli bir uyum süreci mevcuttu, bu da “sömürge idaresi ve ekonomik etkinliğe dair geleneğin ve anlamının izahı üzerinde çözülemeyen tartışmalar” üretiyordu. Bazı yeni kabile şefleri diktatör gibi davransa da diğerleri Avrupalıların taleplerini, vergileri listelerinde oynama yaparak, bireyleri sömürge adaletinden koruyarak hafifletmeye çalışıyorlardı. Otorite sağlamak için yerel memurlar meşruiyet aramak zorundaydılar; bu da genellikle idare edilenlerin menfaat ve isteklerine ortak olmaya çalışmak anlamına geliyordu. Beyaz bölge yetkilileri ile yerel halkın arasını bulan hem şefler hem de tercümanlar ile şahsi yardımcılardı. Farklı kabileleri birleştirmeye, göç ettirmeye yahut ayırmaya çalışan toplum mühendisliği genelde işe yaramamıştır. Avrupalıların Afrika toplumlarını dönüştürmesi şöyle dursun, esas Afrikalılar Avrupalıları değiştirmişti. “Geleneksel” kuralları anlamaya çalışan idarecilere Afrikalı güç sahipleri ile menfaatlerinden bahseden hikâyeler anlatılmıştır; bunlar daha fazlasını öğrenmek için çok saf yahut cahildi. Karen Fields’in ifadeleri ile “Dolaylı idare sömürgesi devleti geleneksel düzenden beslenen tüketici bir güç haline getirme vasıtasıdır. Gerçek gücü Kraliyetten alıp Afrikalı idarecilere aktarmaz. Tam tersine: gerçek güç idare edilenlerden neşet eder.”<a id="dn478" href="../Text/dn.xhtml#d478">[478]</a> </p>

<p>Bu tartışmada hakikat muhtemelen tam ortada bir yerdedir: sömürgeci otoriteler bazı durumlarda kendi isteklerini dayatabiliyordu, Afrikalılar da bazı durumlara direnebiliyorlardı. Yeni Dünya’yı fetheden Avrupalılara kıyasla, sömürgeciliğin bütün kurumsal tesiri oldukça sığdı.</p>

<p>Bu karmaşık süreç Kenya’da, son yıllarda kanlı etnik çatışmalarla mahvolmuş bir ülkede aşikârdır. Bugünkü etnik gruplar -Kikiyular, Kalenjin, Lua vb.- aslında Britanya burayı sömürgeleştirmeden önce burada mevcut değildi. Sömürgeci otoriteler etnisiteyi Kenya’nın nüfusunu idare etme aracı olarak kullandılar fakat tamamen baştan etnik kimlikler “yaratmadılar”. Yaptıkları geniş sınırlı kimlik yaratan yavaş ekonomik modernleşme sürecini hareketlendirmek ve sonrasında etnik kimlik saptamayı bir idare aygıtı olarak biçimlendirmekti. Kırsaldaki Kenyalıların tedricen bir piyasa ekonomisine katmak yüksek seviyede birleştirme etkisine sahip toplumsal ilişki gerektirmektedir. Böylece, kırsal Kenya’da buluşan farklı bölgelerdeki iki Kikiyu birbirlerini yabancı olarak görebilirler ancak Nairobi’de buluştuklarında kendilerini ortak etnik kökene mensup sayarlar ve bir Kalejin veya Luo ile rastlaşırlar.</p>

<p>Nihayetinde dolaylı idarenin mirası karışmıştı. Yerel despotluklar, yanlış idare, ve adaletsizlik üretti ancak zaten merkezi ve yerel bir seviyede sömürgeci devlet gücü devletin isteklerini rutin şekilde yerine getirmeye muktedir değildir. Yerel geleneklere uyum sağlamaya çalışarak sömürgeci otoriteler yerel nüfusların desteğini kazandı. Ancak genellikle yerel koşulların ne olduklarını yanlış anlamışlar ve birçok Afrikalının modern mülkiyet elde edip daha geniş piyasa ekonomisine katılmak istediği anlayamamışlardır.<a id="dn479" href="../Text/dn.xhtml#d479">[479]</a>  Dolaylı irade Afrika’nın gelişen şehir alanlarında hiçbir uygulamaya sahip değildi. Bu alanlarda etnisite ve sınıf gibi yeni kimlik kaynakları şekil almaktaydı. Sonuçta Avrupalılar 1940’lar ve 50’lerde birden ortaya çıkan yeni milliyetçi hareketlerle şaşırmıştı. Bu hareketler geleneğe dönmeyi değil bağımsızlık ve milli egemenlik istiyorlardı. Bugün, dolaylı idarenin icat edildiği bölge olan Kuzey Nijerya, modernleştirme güçlerine daha fazla maruz kalmış güneyinden daha fakirdir.</p>

<p>Dolaylı idarenin etkisi gözle görülür ölçüde muhafazakârdır. Ve, teoride veya pratikte hiçbir zaman yapmadığı tek şey güçlü, modern bir devlet için zemin hazırlamaktır.</p>

<h4 class=" sigil_not_in_toc">FRANSIZ TARZI SÖMÜRGECİLİK</h4>

<p class="n">İngilizler gibi Belçikalılar da Kongo’da merkezî olmayan bir idare uygulamalarına rağmen Fransız ve Portekizliler Afrika sömürgelerinde çok daha merkezi idareler yürütüyorlardı. Fransızlar için, bu doğaldı çünkü Fransız devletinin kendisi idari açıdan oldukça merkeziydi. Fransızlar Roma hukukunun evrensel geçerliliği olduğuna inanıyorlardı ve geleneksel uygulamalara geçmeye isteksizlerdi.</p>

<p>Dolaylı idare bağımsızlık sonrası Afrika’ya güçlü siyasi kurumlar bırakmamış gibi durduğu için, doğrudan idare bir fark yaratabilir miydi? Cevap kısaca hayırdır: İngiliz ve Fransız yaklaşımları arasında teorik ne fark olursa olsun kaynakların ve bilginin sınırlamaları Fransız otoritelerini sömürgelerini İngilizlerden daha iyi şekillendirmelerinden alı koyar. Tabi ki Fransızlar Afrikalılarla ilişkilerinde olmaları gerektiği gibi değil de oldukları gibi davranarak çok yüksek derecede bir alaycılık (kinizm) geliştirmişlerdir. Frankafon Afrika politikalarına sinen bu alaycılık bağımsızlıktan sonra on yıllarca daha sürmüştür.<a id="dn480" href="../Text/dn.xhtml#d480">[480]</a> </p>

<p>Fransızlar, İngilizler gibi, şeflerle yönettiler ancak onlara kendi geleneksel miraslarını taşıyan yerel toplulukların temsilcileri olarak değil Fransız devleti için çalışan sıradan memurlar olarak baktı. İlişki “bir NCO çalışanı ilişkisi” gibiydi.<a id="dn481" href="../Text/dn.xhtml#d481">[481]</a>  1940’lara kadar uygulanan kurallar ilk olarak 1854’de otirter İkinci İmparatorluk döneminde koyuldu ve Senegal valisi Louis Faidherbe gibi askeri memurlar tarafından ilk yıllardan itibaren uygulandı. Fransız Cezayir’inde gelişen bir modeli izleyerek Sahra Altı Afrika’daki bağımsız siyasi yapılara hep saldırıldı ve bunlar tabi kılındı. Fransız Batı Afrika’sı ve Ekvatoral Afrika dahil geniş alanlar daha küçük “muhitlere” ayrıldı, bu muhitlerde il ve ilçelere bölündü. 1870’te İkinci Krallıktan Üçüncü Cumhuriyete dönüşüm gidişatı pek değiştirmedi. Değişen tek şey varsa o da Fransız cumhuriyetçi geleneğinin tektip kurallar dayatma arzusunun daha sert hale gelmesidir. Belirli amaç sömürgeleri Fransız sisteminde “asimile” etmekti. Ancak Fransız dili ve eğitimi dayatılırken çoğu Afrika tebaası için nihayetinde Fransız vatandaşı olabilecekleri uzun vadeli gidişatlar belirlenmemişti.<a id="dn482" href="../Text/dn.xhtml#d482">[482]</a> </p>

<p>Fransızlar ile İngilizlerin sömürge faaliyetleri arasındaki yer alan önemli farkların birçoğu ilk başta idareleri, eğitimler ve işe alım uygulamaları idi. Geniş coğrafi alanlar üzerindeki bütün bürokrasiler iyi lider ve idareci olan kültürlü kimseler ile bazı yerler hakkında engin bilgiye sahip uzmanlar arasında seçim yapmak zorundadır. Uzmanlar bölgesel bilgileri (James Scott buna metis, Yunanca “irfan” der) ile avantajlıdır ancak yerel menfaatlerin esir olmaya ve sınırlı görüşlere sahip olmaya çok meyyaldirler.<a id="dn483" href="../Text/dn.xhtml#d483">[483]</a>  Bahsettiğimiz kültürlü insanlar ise daha güvenilirdir ve genel de etkilidir ancak onlar da koşullara, uygulamayacakları genel teorilere başvurmaya meyyaldirler. İngiliz idaresi uzmanları genelde ödüllendirir, Fransızlar ise bu kültürlü kimseleri destekler. Böylelikle Fransız sömürge yetkilileri her birkaç yılda bir değiştirilir, hem de sadece Afrika sınırları içinde değil imparatorluğun farklı köşelerine gönderilirler. Sonuç olarak, bunlardan çok azı yerli dilleri öğrenirler yahut bölgeye ait bilgileri edinirler.<a id="dn484" href="../Text/dn.xhtml#d484">[484]</a> </p>

<p>Fransızlar ve İngilizler ayrıca sömürge faaliyetlerinde çalıştırdıkları insan tipleri açısından da farklıdırlar. Britanya’da bunlar genelde, üst-orta sınıf yahut üst tabaka ailelerden gelirdi; özel okullara ve Oxford, Cambridge gibi iyi üniversiteler gitme oranı çok yüksekti. (8. kısımda Britanya kamu hizmeti reformunun nasıl Hindistan sömürge hizmetleri reformuyla başladığını görmüştük.) Fransa’da elemanlar burjuvalardan geliyordu; İngiliz akranlarının aksine yerel şefleri feodal yahut kraliyet kalıntıları olarak küçümsüyorlardı. Sonuçta, sömürge faaliyetleri, yeterli sayıda nitelikli eleman çekemedi. Sömürgelere gidenlerin karakteri ile alakalı bir sürü anekdot mevcuttur. Bir doktora göre “Güç manyağı psikopatlardan sömürgelerde çok sayıda  mevcuttu -hatta sayıları Fransa’dakilerden daha fazlaydı.” 1929’da École Coloniale müdürü, “Genç bir adam sömürgeyi terk ettiğinde, arkadaşları ‘Ne suç işlemiş olabilir ki? Hangi cesetten kaşıyor’ diye sorarlardı” demiştir. Joséph Conrad’ın <i>Heart of Darkness</i> <i>[Karanlığın Yüreği</i>] eserindeki patolojik Mr. Kurtz biraz gerçeğe dayanır. Bunların hepsi 1930’larda, Fransızlar memurlarında eğitimi ve profesyonelliği geliştirdikçe değişmeye başladı. Artık memurlara daha iyi sağlık koşulları sunularak aileleri ile seyahat etmeleri salık veriliyordu. Ancak bu, bugünkü kalkınma ajanslarındaki sorunlara benzer yeni bir sorun çıkardı: bunlar, eşleri ve çocukları ile birlikte bütün zamanlarını yerel topluluklara değil göç ettirilmiş topluluklarla geçireceklerdi.<a id="dn485" href="../Text/dn.xhtml#d485">[485]</a> </p>

<p>Nihayetinde Fransızlar kendi asimilasyon politikalarının işlemez olduğunu gördüler. École Coloniale’den gelen, arazi deneyimine sahip memurlar daha esnek birlik politikaları istemeye başladılar; bunun, içinde bulundukları toplulukların “kendi yapılarına evrilmesine” yardım edeceğini düşünüyorlardı.</p>

<p>Yirminci yüzyılın ortalarına kadar, bütün Avrupa’daki normlar değişmekteydi: geleneksel kültürlerin bozulmamışlığına karşı bir takdir ortaya çıkmıştı ve yabancı kurumların zorla dayatılmasının yerel topluluklara hasar verici etki yaptığı anlaşıldı. Avrupa sömürgeciliğinin bir aracı olarak başlayan antropoloji disiplini yerli kültürlerin eşit saygıya sahip olduğuna dair güçlü bir ses halini almıştı.<a id="dn486" href="../Text/dn.xhtml#d486">[486]</a>  Fransız Cizvitlerinin ifadeler ile, “Gelenek toplumun kendisine aittir, ancak bunu topluluktan silmek için, yorum ve dönüştürme yetkisi, az görülür olsa bile, ekilebilir arazilerin yahut ormanların istimlakinden çok ciddi bir şiddet eylemidir.”<a id="dn487" href="../Text/dn.xhtml#d487">[487]</a>  Bölgede diğer sömürgeci güçler kadar seyrek olan Fransız varlığı sömürgelerinin hiçbirine Fransız tarzı güçlü kurumlarını nakledememiştir. Böylece sonunda, doğrudan idare dolaylı idare gibi başarısız olmuştur.</p>

<p>İronik şekilde, Fransızların Afrikalıları Fransız’a dönüştürme politikalarının başarısızlığı ters etki yarattı ve Fransızlar Afrikalılaştı. Bağımsızlık sonrası Afrika ile uğraşan Fransızlar oyunu yerel kurallara göre oynamaya daha istekliydi; buna karşın Amerikalılar ile İngilizler demokrasi ve insan hakları gibi evrensel haklara karşı sözde bağlıydılar. Böylelikle Fransızlar Mobutu veya Fil Dişi Sahillerindeki Felix Houphouët-Boigny gibi otoriter idarecilerle çalışmaktan ve Fransız dışişlerinin menfaatine hizmet eden berbat rejimleri desteklemek için paraşütçülerini kullanmaktan memnun oldular. Bu ayrıca anavatanda 1990’lardaki Elf vakası gibi yolsuzluklara da yol açtı; bu vakada, kıdemli iş ve hükümet yetkilileri kârlı sözleşmelerden rüşvet almaya karışmışlardı.<a id="dn488" href="../Text/dn.xhtml#d488">[488]</a> </p>

<p>Afrika, Avrupa sömürgeciliğinden önce güçlü yahut modern devletlere sahip değildi. Bunun bir sebebi kıtanın çok kolayca fethedilebilir olmasıydı. Afrika’daki son dönem sömürge idarelerinin mirası, yerlerine modern devlet kurumları yerleştiremeden mevcut sosyal yapıların -gözle görülen politikanın amacı bunları korumak olmasına rağmen- altını oymaktı. Bağımsızlık sonrası zayıf Afrika devletleri zayıf sömürge devletlerinin varisleridir.</p>

<p>Sierra Leone kırılması bu mirasın uzun vadeli bir sonucuydu. Afrika’daki en eski İngiliz sömürgelerinden biri olan Sierra Leone, dönüşümlü olark rüşvet yiyen ve Freetown’daki beyaz idare tarafından gözleri korkutulan bir şefler ağı ile dolaylı şekilde yönetilmişti. 1961’de ülke bağımsızlığını aldığında bahsi geçebilecek modern bir devlet yoktu. Sömürgeci idare yapısının bıraktığı şey, 1968’de iktidara gelen ve laf ebeliği ile utanmadan yaptığı yolsuzlukları ile bilinen sabık polis memuru Siaka Stevens’ın yükselişinden sonra bilhassa bozulmuştur.</p>

<p>Bozulma alüvyal elmasların (yani, nehirlerde bulunanların) piyasasının Sierra Leone’nin siyasi aktörlerinin hepsine mücadele edilecek bir şey olarak verilmesiyle daha da hızlandı. Paul Collier bunun, Afrika’daki diğer çatışmaları körükleyen toplumsal kindarlıktan daha harisçe olduğunu söyler.<a id="dn489" href="../Text/dn.xhtml#d489">[489]</a>  Ancak doğal kaynak zenginliği rekabeti illa çatışma çıkarmaz: Botswana elmaslarını halkının yararına kullanmıştır. Sierra Leone’nin sorunu düzeni sağlayacak ve kaynakları adilane ve barışçıl şekilde dağıtacak bir devletin olmayışıdır. Ülkenin iç savaşı ve uyuşturucu bağımlısı çocuk askerleri geleneksel Afrika’ya dönüşü sağlayamadı; ülkedeki derin toplumsal ve kültürel gelenekleri de yansıtamadılar, sadece fakirlik görünür haldeydi. Bunlar küresel elmas sanayiinin dayattığı ekonomik teşviklere modern bir karşılıktı. Ayrıca devlet başarısızlığını da tam anlamıyla gösteriyorlardı.<a id="dn490" href="../Text/dn.xhtml#d490">[490]</a>  Savaştaki bir gözlemcinin, Lansana Gberie, belirttiği gibi “buradan alınacak ders, toplumsal düzeyde işleyen, etkili şekilde, eğitim ve istihdam hizmeti veren, yıpratıcı yolsuzluklardan ve kamu yatırımlarının yanlış kullanılmasından (ki bu kıtadaki yanlış idarenin alameti farikasıdır) kaçınan güçlü bürokratik devletler inşa etmekten başka seçeneğimizin olmadığıdır”<a id="dn491" href="../Text/dn.xhtml#d491">[491]</a> </p>

<p>İngiliz ve Fransızların Sahra Altı Afrika’daki deneyimlerinde birçok benzerlik vardır. Aynı şekilde günümüzde Irak, Afganistan ve Haiti gibi yerlerdeki ulus inşa süreçleri de benzerdir. Bir sonraki kısımda, herhangi bir devletin sömürgelerine güçlü kurumlar vererek iyi mi yaptığını, sorgulayacağım.</p>
</body>
</html>