<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h1>9</h1>
<h3 id="sigil_toc_id_9">BİRLEŞİK DEVLETLER KAYIRMACILIĞI İCAT EDİYOR</h3>

<div class="b ">Amerika diğer modern ülkelerden nasıl farklı; erken dönem Amerikan idaresinin doğası ve siyasi partilerin doğuşu; Jackson devrimi ve Amerikan popülizmi; iltimas sistemi ve nasıl yayıldığı; kayırmacılık ve Amerikan kentsel idaresi</div>


<p class="n">1980’lerdeki Ronald Reagan ve Margaret Thatcher döneminden beri “Anglo-Saxon” kapitalizm ile kıta kapitalizmini kıyaslamak yaygın oldu. Anglo-Saxon kapitalizm serbest piyasayı, serbestleşmeyi, özelleşmeyi ve daha minimal bir devleti göklere çıkarırken, esas olarak Fransa’nın örnek teşkil ettiği kıta kapitalizmi mutlak devletçi ve düzenleyici, büyük bir refah devletini destekleyen bir yapıdadır. Birleşik Devletler, İngiliz ceddi ile birçok siyasi özelliği ve tercihi paylaşmasına rağmen bu bakış tarihi derinlikten yoksundur ve Britanya ile Birleşik Devletler’in siyasi gelişimi arasında bazı önemli farklılıkları gizler. Birçok açıdan Britanya’nın siyasi sistemi Amerika’dakinden ziyade kendi kıtasındaki komşularının sistemine daha yakındır.</p>

<p><i>Değişen Toplumlarda Siyasi Düzen’</i>in ikinci kısmında (adı “Siyasi Modernizasyon: Amerika vs. Avrupa”dır) Samuel Huntington Amerikan siyasetinin “Tudor” karakterini tespit eder.<a id="dn206" href="../Text/dn.xhtml#d206">[206]</a>  Huntington’a göre, on yedinci yüzyılda Kuzey Amerika’ya yerleşen İngilizler beraberlerinde Tudor’un, yahut geç ortaçağ İngiltere’sinin birçok siyasi uygulamasını götürmüşlerdi. Amerikan toprağında bu eski kurumlar sağlamlaştırıldı ve nihayetinde Amerikan Anayasası’na yazıldı, böylelikle eski toplumun bir parçası zamanda dondurulmuş oldu.<a id="dn207" href="../Text/dn.xhtml#d207">[207]</a>  Bu Tudor özelliklerinde, yürütmenin otoritesinden daha üstün bir otoritenin kaynağı olarak, hükümette mahkemelere çok güçlü bir rol biçen Müşterek Hukuk [Common Law]; yerel otonomi geleneği; merkezi bir devlette yoğunlaşmış egemenlikten ziyade bir sürü yapı arasında bölünmüş egemenlik; işlevlere değil de güçlere bölünmüş bir devlet (örneğin  hâkimler sadece yargılama değil ayrıca yasama benzeri işlevleri de uygularlar); ve daimî bir ordudan ziyade halka ait milis kuvvetlerine güven bulunur.</p>

<p>Huntington, Tudor döneminden sonra, on sekizinci on dokuzuncu yüzyıllarda İngiltere’nin birleşik bir egemenlik fikri ve merkezi bir devlet geliştirmeye başladığını öne sürer. Önceki kısımda gördüğümüz gibi, İngiltere makul, modern bir bürokrasi geliştirmede Prusya veya Fransa’dan daha yavaştı, ancak 1800’lerin sonunda ortaya çıkmıştı. Orta çağ İngiltere’sindeki yerel idare yapıları parlamenter seçim bölgeleri içinde evrildi, bu sırada Londra’da otorite giderek merkezileşti; Şanlı Devrim’i takip eden yıllarda Parlamento egemenliğin yegâne kaynağı olarak görülmeye başlandı. Müşterek Hukuk çok yüce kabul edilmekle beraber İngiltere hiçbir zaman mahkemelerin Parlamentonun bir yasasını geçersiz kılacağı bir adli denetim teorisi veya uygulaması geliştirmedi. Aksine Amerikalılar Tudor kurumlarına sadık kaldılar: “Amerika’da siyasi modernleşme ilginç bir şekilde zayıf ve kusurlu kaldı. Kurumsal kavramlar açısından Amerikan politikası asla gelişmemiş kalmadı ancak hiçbir zaman da tamamen modern olamadı ... bugün Amerikan siyasi kurumları biriciktir, çünkü bunlar o derece antiktir.”<a id="dn208" href="../Text/dn.xhtml#d208">[208]</a> </p>

<p>Huntington’ın gözlemleri, Birleşik Devletler’in sistem bakımından diğer gelişmiş demokrasilerden farklı olduğu tarafları açıklayan Amerikan istisnacılığı hususunda yazan yazar geleneğinde yankı buldu. Bu, “Amerika’da neden sosyalizm yok?” sorusunu getiren Louis Hartz ve H. G. Wells gibi yazarlarla başladı<a id="dn209" href="../Text/dn.xhtml#d209">[209]</a>  ve uzun bir akademik kariyer boyunca Amerikan istisnacılığı üzerine yazan Seymour Martin Lipset’le devam etti.<a id="dn210" href="../Text/dn.xhtml#d210">[210]</a>  Birleşik Devletler, Hartz’a göre, farklıydı çünkü Avrupa’nın yapısındaki feodal sınıf yapısı mevcut değildi. Yeni bir yerleşim yeri olarak (en azından Avrupalılar için) Kuzey Amerika, birinin yaşamdaki konumunun o kişinin kendi emek ve yeteneğini yansıttığı bir eşit fırsatlar diyarı olarak görünüyordu. Birkaç kalıtsal eşitsizlikle beraber, refahı yeniden dağıtacak güçlü bir devlet için istek yoktu fakat bireylerin kendilerine yardım etmede serbest olduğu bir Locke liberalizmine geniş bir inanç mevcuttu. Hareket alanlarında kast benzeri sınırlamalarla karşılaşan bir grup, Afrikalı Amerikalılar tıpkı Avrupa’daki çalışan beyaz sınıf gibi, kendi menfaatlerini artırmak için güçlü bir devlet isterler.<a id="dn211" href="../Text/dn.xhtml#d211">[211]</a> </p>

<p>Bir başka faktör daha mevcuttur. Lipset Birleşik Devletlerin, Britanya monarşisinin temsil ettiği toplu güce karşı bir ihtilalde doğduğuna işaret eder. Bu sebeple devlet karşıtlığı olarak anlaşılan ve hükümete aşırı güvensizlikle can bulan özgürlük, Lipset’in tanımladığı Amerikan siyasi kültürünün beş anahtar bileşeninden biridir.<a id="dn212" href="../Text/dn.xhtml#d212">[212]</a>  Amerika, Tudor İngilteresi’nin Müşterek Hukuk geleneklerini ve Şanlı Devrim sonrasındaki ‘temsil olmadan vergi yok’ ilkesine dayanan sorgulanabilir devlet anlayışını miras aldı. İngiltere’de Norman Fethinden bu yana hep var olmuş ve on sekizinci yüzyılın başlarından itibaren güçlü bir birleşik egemenliğe doğu evrilmiş güçlü, merkezi devleti miras olarak almamıştı. Britanya’dan bağımsızlık kazanma mücadelesi Amerikan devlet karşıtı eğilimini artırdı ve güçlerin ayrıldığı yeni milletin Anayasası’nda yüceltilmiş olan hükümet gücü üzerinde bir sürü kısıtlamalar getirileceğini kesinleştirmiştir. İlk dönem Birleşik Devletler’deki fiziksel koşullar devlet inşasını desteklememiştir de: Amerika kendisini tehdit edebilecek güçlü komşularla karşılaşmamıştır ve fiziksel boyutu ile dağınık kırsal nüfusu sebebiyle kaçınılmaz bir biçimde adem-i merkezi bir yapıyla idare edilmek zorundaydı.</p>

<h4 class=" sigil_not_in_toc">GEORGE WASHINGTON’IN ARKADAŞLARI</h4>

<p class=" n">Hartz, Amerika’daki beyaz nüfusun Avrupa’da olduğu gibi çok kesin bir biçimde sosyal sınıflara bölünmediği konusunda haklı olsa da ilk dönem Amerika’da eğitim ve uğraşlara dayalı sınıf ayırımları (New York ve Boston’daki tüccar-banker elit ile Virginia’daki çiftçi aristokrasi) mevcuttu. Bu dönemdeki elitler ufak ve homojen bir yapıdaydı. John Jay’in <i>Federalist No.</i> 2’deki ifadeleriyle bu grup “aynı atalardan gelmişlerdi, aynı dili konuşuyorlardı, aynı dine mensuplardı, aynı devlet prensiplerine bağlıydılar, gelenek ve görenekleri çok benzerdi”. 1789’da Anayasanın onaylanmasının ardından gelen bu dönemde, üst seviyelerdeki milli kamu hizmeti bir “Beyefendiler İdaresi” olarak tasvir ediliyordu ve bazı açılardan on dokuzuncu yüzyıl Britanya’sındaki idareden pek de farklı değildi.<a id="dn213" href="../Text/dn.xhtml#d213">[213]</a>  Bu idare George Washington’ın arkadaşlarının idaresi olarak da nitelendirilebilir, çünkü cumhuriyetin ilk başkanı kendisi gibi, iyi niteliklere sahip ve kamu hizmetine kendini adayacak olan kimseleri seçmişti.<a id="dn214" href="../Text/dn.xhtml#d214">[214]</a>  Yüksek rütbeli memurların John Adams idaresinde yüzde 70’i, Jefferson’ın idaresinde ise yüzde 60’ı soylu, tüccar ve yüksek seviyeli ailelerden gelmekteydi.<a id="dn215" href="../Text/dn.xhtml#d215">[215]</a>  Bugün birçok insan, Amerika’nın kuruluşundaki siyasi liderlik niteliğine, <i>Federalist</i> Papers’taki görülen söylemin kapsamına ve kurumları uzun vadeli bir perspektifle görebilmeye şaşırmaktadır. Bu güçlü liderliğin sebebi kısmen, Amerika’nın o dönemde tam bir demokrasiye değil, çoğu mensubu Harvard ve Yale’den mezun olmuş oldukça elitist bir gruba sahip olmasıydı. Britanya eliti gibi, bunların birçoğu birbirlerini okul yıllarından ve devrimle beraber Anayasa’yı tesis etme çabalarından tanımaktaydılar.</p>

<p>Tarih kitapları genellikle iltimas sisteminin yükselişini 1828’de Andrew Jackson’ın seçilmesine tarihlendirmektedirler. İlk dönem terminolojimizle, 1789 ile 1828 yılları arasındaki dönemde Birleşik Devletler hükümeti iltimas sistemine daha uygundu, hatta bu dönemde sonra ortaya çıkan daha kayırmacı bir yapıdaydı. 1800’de Thomas Jefferson seçilip Cumhuriyetçiler tarafından Federalistler yerleştirildikten sonra başkanlar güçlerini kendi siyasi arkadaşlarını devlet kademelerine yerleştirmek için kullandılar, tıpkı 1870 öncesinde Britanya başbakanlarının yaptıkları gibi. Jefferson, “federalistler ellerindekilerin devamını ummasın” diye doksan iki makamın yetmiş üçüne atamalar gerçekleştirdi; halefleri James Madison ve James Monroe da aynısını yapmıştır.<a id="dn216" href="../Text/dn.xhtml#d216">[216]</a>  Hem Federalistler hem de Jeffersoncular bu atamaları, yerel üne sahip kişilerden müteşekkil kısıtlı bir çevreden yaptılar. Bu kişiler makam için temel nitelikler olan yüksek sosyal mevkie, sadakate ve iyi bir soya sahipti.<a id="dn217" href="../Text/dn.xhtml#d217">[217]</a> </p>

<p>Güçlü ve muktedir bir hükümete olan ilgisini gösteren tek Kurucu Baba, <i>Federalist No. 70-77</i>’de “yürütmedeki enerji” meselesini tasarlayan Alexander Hamilton’dı. Hazinenin ilk sekreteri olarak Hamilton, dönemin Birleşik Devletler hükümetinin idare koluna geniş bir bürokrasi inşa etti. Ancak ilk Açılış Nutku’nda Amerika’nın daimî bürokrasiye ve geniş hükümete güvensizliğini açıkça ifade eden Thomas Jefferson tarafından şiddetle muhalefet gördü: “Teşkilatımızın çok karmaşık ve çok masraflı olup olmadığından, mevkilerin ve sahiplerinin sayısının yapmaları gereken hizmetler adına boş yere ve hatta bazen tehlikeli bir şekilde artırılıp artırılmadığından pekâlâ şüphe duyabiliriz.” Bu sözler ifade edildiğinde bütün Birleşik Devletler hükümeti hepi topu üç bin kişi kadardı!</p>

<p>1831’e kadar hükümet hızlıca yirmi bin kişiye çıktı. Bu sayı bile, ülkenin boyutları göz önüne alınırsa, Avrupa standartlarında geniş bir bürokrasi tesis edemiyordu.<a id="dn218" href="../Text/dn.xhtml#d218">[218]</a>  İç Savaş’a kadar Washington D.C. altmış bir bin kişilik nüfusuyla, Londra ve Paris’in yanında hiç de bahsi geçmeyecek, New York ve Philadelphia ayarında küçük bir kasaba olarak kaldı.<a id="dn219" href="../Text/dn.xhtml#d219">[219]</a>  Federal hükümet iki kısma ayrılmıştı: Kabine üyeleri ve yardımcıları, yurtdışı elçileri, bölgesel yöneticiler, büro şefleri ve benzeri yüksek rütbeli memurlar<a id="dn220" href="../Text/dn.xhtml#d220">[220]</a>  ile gümrük yetkilileri, posta çalışanları, mesaha memurları gibi düşük rütbeli memurlar. Gelişmekte olan bir donanma olmasına rağmen Birleşik Devletler’in geniş bir daimî orduyu beslemesine gerek yoktu. Birleşik Devletler güvenlik için tamamen yerel milis güçlerine güveniyordu. Çoğu Amerikalının günden güne uğraştığı idari güç yerel düzeydeydi.</p>

<h4 class=" sigil_not_in_toc">SİYASİ SEFERBERLİK VE PARTİLERİN YÜKSELİŞİ</h4>

<p class="n">Kayırmacılığın yükselişini, modern demokrasinin zuhurunu ve ilk siyasi kitle partilerinin ortaya çıkmasını düşünmeden anlamak imkânsızdır. Birleşik Devletler bu bakımdan öncü konumdadır.</p>

<p>Romalı siyasilerin oylamaları etkileyip rakiplerinin gözlerini korkutmalarını sağlayan çeteleri saymazsak, temsilî demokrasiden önce siyasi partiler mevcut değildi. Bunların evvelinde Britanya Parlamentosu’nda on sekizinci ve on dokuzuncu yüzyıllarda iş gören bir nevi patron-müşteri ilişkisine dayalı elitlerin gruplaşmaları mevcuttu. Hususi gruplaşmalar ve himaye sistemi, monarşik Avrupa saraylarından günümüzdeki Çin Komünist Partisi’ne kadar bütün otoriter sistemlerde vardır. Bu sadece, bugün modern siyasi partiler olarak kabul ettiğimiz yapıyı biçimlendirecek saikler yaratan temsilî demokrasinin ilerleyişini gösteriyordu.<a id="dn221" href="../Text/dn.xhtml#d221">[221]</a> </p>

<p>Amerikan Anayasası’nda siyasi partiler için bir hüküm olmadığı ve Kurucu Babaların bazılarının, partilerin ülkeyi yönetmesi gerektiği fikrine muhalif olduğu malumdur. James Madison <i>Federalist No.</i> 10’da “fırka” dediği şeyin tehlikesine dair meşhur uyarısını yapmıştır. Bununla tam olarak, Avrupa’daki saray siyasetiyle özdeşleşmiş elit himaye ağını kastetmektedir. Bu ağı Madison, Yunanistan ve Roma’daki klasik cumhuriyetin yıkılışının sebebi olarak görüyordu. George Washington Veda Nutku’nda “yeni milleti potansiyel olarak bölecek bir nifak olan Parti Ruhunun zehirli etkilerine” karşı uyarıda bulunuyordu. Halefi John Adams da “cumhuriyeti iki büyük partiye ayrıştırmanın Anayasa yürürlükteyken işlenmiş en büyük siyasi fenalık olarak görülmesi gerektiği”ni söylüyordu. Bu muhalefet, partilerin, rekabetleri sonucu toplumu bölüp ayrıştırabileceği yönünde inanca dayanmaktaydı. Kurucu Babalar bunun yerine, ülkenin ancak bütün vatanın iyiliğinin peşinde olan kamu yararına çalışan bireylerle yönetilebileceğini umuyorlardı. John Adams’ın ve Alexander Hamilton’ın Federalist Partisi modern bir partiden ziyade birçok açıdan elit bir grubun özelliklerini taşımaktaydı; çoğu tarihçi, muhalif çıkarlar için bir koalisyon kuran ve Jefferson’ı başkan seçtiren Jeffersoncı Cumhuriyetçileri Amerika’daki ilk gerçek siyasi partinin kurucuları olarak görürler.<a id="dn222" href="../Text/dn.xhtml#d222">[222]</a> </p>

<p>Kurucu Babalar yeni demokrasiyi idare etmesi için gereken kurumların tasarılarında gayet öngörülü olmuş olmalarına rağmen seçmenleri yönlendirip kitlesel siyasi katılımı sağlayacak bir mekanizmanın gerekliliği anlamada başarısız olmuşlardır. Siyasi partiler birçok hayati işlevi ifa etmektedirler ve bugün bunlar iyi işleyen bir demokrasinin olmazsa olmazı olarak görülmektedir: Partiler, hem fikir insanların hesabına toplu bir eylem sağlar, ortak bir platform etrafındaki bambaşka sosyal çıkarları bir araya toplar, seçmenleri durumdan ve kamuoyunun politikalarından haberdar ederek değerli bilgiler sunar, ve tek tek siyasilerin çekişmesinden doğmayacak beklenti istikrarını yaratırlar.<a id="dn223" href="../Text/dn.xhtml#d223">[223]</a>  En önemlisi siyasi partilerin, sıradan vatandaşların rekabetçi demokratik siyasete katılmasını sağlayan yegâne mekanizmalar olmasıdır.<a id="dn224" href="../Text/dn.xhtml#d224">[224]</a>  Siyasi partiler, hızla yaygınlaşan oy verme hakkıyla beraber demokratik bir siyasi sistemin gereklilerine cevaben plansız bir şekilde zuhur etti.</p>

<p>Afro-Amerikalıların, kadınların, Yerli Amerikalıların ve mülksüz erkekler oy kullanmaktan men edilse de Amerika başlangıçtan itibaren hiçbir Avrupa ülkesinde görülmediği kadar geniş kitleye seslenen bir oy kullanım hakkına sahipti. Oy vermek için mülk yeterliliği, sadece vergi verenlerin (ve de belirli bir seviyede mülk ile gelire sahip olanların) hükümette payının olabildiği eski İngiliz Whig görüşünden peyda olmuş bir şeydir. Alexis de Tocqueville’in ifade ettiği gibi, Amerika çok derinden bir eşitlik ve sıradan insanların kendini yönetmesi ilkesine dayanarak kurulmuştur. Bu ruhla, 1820’lere kadar birçok eyalet oy vermek için mülk gerekliliğini kaldırmaya başladı. O güne kadar elitlerin yürüttüğü seçimler bir anda bütünüyle yeni bir seçmen sınıfına açılıvermişti.</p>

<h4 class=" sigil_not_in_toc">JACKSONCI DEVRİM</h4>

<p class="n">Andrew Jackson Tennessee sınırından gelip 1812 Savaşı sırasında New Orleans Muharebesi’nde Britanya’yı mağlup ederek askeri ün kazanmıştı. Başkanlığa ilk kez 1824’te aday oldu ve hem halkın hem de seçmenler heyetinin oylarıyla çoğunluğu elde etti. Ancak, Temsilciler Meclisi diğer adaylar, John Quincy ve Henry Clay ile bir uzlaşı içerisine girdiği için Jackson ın başkanlığı kabul etmedi. Bunu mümkün kılan seçmenler heyeti, Kurucu Babalar tarafından başkanların seçimi üzerinde elitlerin kontrolünü sağlaması için tasarlanmıştı; Jackson, doğu aristokrasisince yapılmış bir “rüşvet pazarlığı”nın neticesi olarak gösterilmişti. Jackson, halkın öfkesini yönetip yeni oy hakkını edinmiş seçmenlerle güçlenerek 1828’de Adams’ı mağlup edebilmeyi başardı.</p>

<p>Açık sözlü sınır sakini Jackson ile elitist John Quincy Adams arasındaki zıtlık Amerikan siyasi kültüründe varlığını hâlâ sürdüren bir zıtlıktır. Adams kuzeydoğu elitlerinin tipik bir üyesiydi; babası John Adams ile Avrupa genelinde seyahat eden Boston’lu üst düzey bir aileye mensup, birkaç dil konuşan, Harvard Kolefden şeref listesinde mezun olmuştu. Aksine, sıradan bir taşra ailesinden gelen Jackson ise ortalama bir eğitim almış, ününü ise bir savaşçı ve mücadeleci olarak kazanmıştı.<a id="dn225" href="../Text/dn.xhtml#d225">[225]</a>  Jackson’ın sıradan arka planı onu aşina kıldı ve ülkenin yeni seçmenleri arasında popüler yaptı. Adams-Jackson zıtlığının, üst düzey bir aileye mensup Yale mezunu John Kerry ile elit karşıtı muhafazakâr kahraman Sarah Palin kıyaslandığında bugüne güçlü yankıları vardır.</p>

<p>Jackson’ın başkanlığı, Walter Russell Mead’ın Amerikan siyasetinde Jacksoncı popülizm geleneği olarak nitelendirdiği yapıdır. Bu yapı günümüze kadar devam etmiştir ve Barack Obama’nın 2008’de seçilmesinden sonra zuhur eden Çay Partisi gibi gruplarda karşılık bulmuştur.<a id="dn226" href="../Text/dn.xhtml#d226">[226]</a>  Bu gelenek köklerini sözde, on sekizinci yüzyılın ortalarında Kuzey Amerika’ya gelmeye başlayan İskoç-İrlandalı yerleşmecilerden almıştır.<a id="dn227" href="../Text/dn.xhtml#d227">[227]</a>  Bunlar, Kuzey İrlanda’dan, İskoçya’nın ovalarından ve kuzey İngiltere’nin İskoçya’ya sınır bölgelerinden gelmekteydi. Bu bölgeler Britanya’nın ekonomik açıdan en az gelişmiş bölgeleriydi ve bu aşırı yoksulluk yüz binlerce İskoç-İrlandalıyı göçe sevk etti. İskoçlarla İrlandalılar fakirdi fakat hem Britanya’da hem de Birleşik Devletlerde mağrurdular. Elit İngilizler bu gururu rahatsız edici buluyorlardı çünkü, tarihçi David Hackett Fischer’ın ifadeleriyle, İngilizler “bunların neyden gurur duyduklarını anlayamıyordu.”<a id="dn228" href="../Text/dn.xhtml#d228">[228]</a> </p>

<p>Britanya’dan gelen bu göçmenler, yüzyıllarca feodal beyler ile İngilizler arasındaki savaşlarla perişan olmuş aşırı berbat bir bölgeden geliyorlardı. Bu bölgeden yoğun bir bireycilikle beraber silah sevgisi de geldi (Amerikan silah kültürünün kökleri buralardan gelmiş olabilir). İskoçlarla İrlandalılar hırçın Kızılderili savaşçıları haline geldiler; Jackson, Tennessee gönüllülerinin Georgia ve kuzey Alabama’daki Creeklerin ve Florida’daki Seminolelerin üzerine yaptıkları seferlere liderlik etti.<a id="dn229" href="../Text/dn.xhtml#d229">[229]</a>  Bunlar bir zamanlar sınır hattı olan, Batı Virginia’dan Carolina üzerinden Tennessee ve Gerogia’ya uzanan Appalachia dağlarına yerleştiler. Bunlar batıya doğru yayılacaklardı; Alamo kahramanları Davy Crockett ve Sam Houston Creek Savaşı’nda Jackson’ın idaresindeydiler. Bu İskoç-İrlandalı göçmenlerin torunları Appalachialardan Texas, Oklahoma ve ötesine uzanan bir şerit üzerinde, özellikle de 1930’lardaki Dust Bowl’dan (Kum Fırtınası) sonra Güney California’ya yerleşmek için daha içlere sokuldular.</p>

<p>Kaçınılmaz bir şekilde güçlü bir sınır ruhuyla hareket eden İskoç-İrlandalı göçmenler, New England Püritenleri ve Delaware Vadisinde meskûn Quakerların hâkim olduğu mevcut Amerikan elitleri ile çatıştılar. 1824 ve 1828 yıllarındaki Adams-Jackson çekişmesi Amerikan siyasetindeki bu eski elitlerin ellerindekini bitirip yeni bir popülist siyaset usulünü ortaya koydu.</p>

<p>Jackson 1829’da makama geldiğinde seçimi kazandığı için federal makamlara kimin atanacağını karar vermesi gerektiğini ifade etti çünkü makamların daha evvelden patronaj usulü dağıtımı elitler için “bir mülk türü” haline dönüşmüştü.<a id="dn230" href="../Text/dn.xhtml#d230">[230]</a>  Buna ek olarak, “bütün kamu makamlarının görevleri elemanların seçilmesi için yalın ve basitçe olmalıdır, en azından yapılmaya çalışılmalıdır” diyerek “iş sadelik doktrinini” ifade etmiştir.<a id="dn231" href="../Text/dn.xhtml#d231">[231]</a>  Bu elit karşıtı söylem Amerika’da eğitim seviyesi ortalamasının ilkokuldan öteye geçmediği bir zamanda telaffuz edilmişti.<a id="dn232" href="../Text/dn.xhtml#d232">[232]</a>  Jackson’ın sistemi makam sahiplerinin makamlarında devir daim eden bir sistemdi, çünkü “hiç kimse resmi bir mevkide bulunma hakkına yaratılıştan sahip değildir”; bu uygulama bürokratik makamlara sadık parti üyelerini yerleştirmek için muazzam bir imkân sağlamıştır.<a id="dn233" href="../Text/dn.xhtml#d233">[233]</a>  Bu makamlar daha sonradan kampanyalarda siyasi takipçileri seferber etmede bir üs olarak kullanılabilecekti. Jackson var olan elit patronaj sistemini çok daha kitlesel bir kayırmacılık sistemine dönüştürdü. (Amerikan tarih kitaplarında, bu genellikle “patronaj” veya “getiri” sistemi olarak anılır.)<a id="dn234" href="../Text/dn.xhtml#d234">[234]</a> </p>

<p>Birleşik Devletlerde daha sonraki yıllarda evrilen, hem federal hem de kentsel seviyedeki parti sistemi, yeni bir demokrasinin siyasi ihtiyaçlarından bir anda zuhur ediverdi. Oy kullanım hakkının artmasıyla, siyasiler seçimlere destekçi toplayıp onları mitinglerde, ve toplantılarda boy göstermeleri hususunda ikna etme ihtiyacı duydular. Bazı seçmenler için, vergiler ve toprak mülkiyetleri gibi parti programına dahil meseleler önemli olmasına rağmen, iş veya şahsi bir iyilik sözü yeni fakir ve eğitimsiz seçmen sınıfı üzerinde daha etkili oluyordu. Bunun, demokratik oy kullanım hakkının genişletildiği ilk ülke olan Birleşik Devletler’de oluyor olması, daha sonradan gelen kayırmacılığın “normal” demokratik uygulamadan bir sapma veya ayrılma olarak görülmemesi gerektiğini gösteriyor; bu daha çok, nispeten az gelişmiş bir ülkede yeni yeşermekte olan olan bir demokrasinin doğal gelişimi olarak görülmelidir. Birleşik Devletler dahil hiçbir ülke modern bir siyasi sisteme tek sıçrayışta geçmemiştir.</p>

<h4 class=" sigil_not_in_toc">MAHKEMELER VE PARTİLER DEVLETİ</h4>

<p class="n">Jacksoncı devrimden sonra zuhur eden siyasi sistem siyaset bilimci Stephen Skowronek’in “mahkemeler ve partiler devleti”<a id="dn235" href="../Text/dn.xhtml#d235">[235]</a>  olarak nitelendirdiği yapıya dönüştü. Yani, iki kısıtlama mercii, hukukun üstünlüğü ile hesap verebilirlik, oldukça gelişti. On dokuzuncu yüzyıl Amerikası’nda bulunmayan şey merkezi, bürokratik ve özerk bir devletti; bu devlet yapısı Prusya, Fransa ve Britanya’da yaratılmıştı.</p>

<p>Zuhur eden siyasi partiler, hükümetin işleyişi üzerinde yüksek bir kontrol sağlayarak devletin yerine geçtiler. Bu kaleme alınan bütçelerde görülebilir; bu, Avrupa parlamenter sisteminde genellikle yürütücü kısım ile gerçekleştirilirken, on dokuzuncu yüzyıl Amerikası’nda Kongre’deki partilerin nüfuzuyla yapılıyordu. Parti denetimi, “milli siyasete bir tutarlılık, idari biçim ve süreçlere de bir standart ölçü” getirdi; “... Partiler idari kurumları içten düzenleyip ... patronaj işe alımları, getiri dönüşümleri ve postanelere, tapu dairelerine ve gümrüklere dış denetimler ile idari prosedürleri bir rutine bağladılar.”<a id="dn236" href="../Text/dn.xhtml#d236">[236]</a>  Partiler bu birleştirici rolü sadece anlaşılır parti programı hedefleri geliştirerek oynayabildiler, çünkü temsil ettikleri geniş koalisyonlar bazı ortak amaçlara sahipti. Mahkemeler kendilerini adli işlevlerle sınırlamadılar; hükümetin farklı kısımlarının sorumlulukları arasındaki sınırları tanımladılar, hükümet ile vatandaş arasındaki ilişkiyi düzenleyip kendilerini önemli siyasi kararlara dahil ettiler.<a id="dn237" href="../Text/dn.xhtml#d237">[237]</a>  Bu sebeple Huntington Birleşik Devletler’in görevlerden ziyade güçleri böldüğünü iddia edebiliyordu. Kanun koyucu ve adli kollar, Avrupai siyasi sistemlerde normalde yürütme tarafından yapılan işlevleri üzerlerine almaya başladılar.</p>

<p>Bu, Birleşik Devletler’in kötü yönetildiği anlamına gelmez; on dokuzuncu yüzyılın üçte ikisinde, milli devletlerin gümrük ve postaneleri yürütüp, toprakları bölüştürmekten başka bir şey yapmalarına ihtiyaç hemen hemen hiç yoktu. Amerikan ekonomisi tarıma dayalıydı ve etrafı çevrili çiftlikler ve kasabalar etrafında şekillenen çok geniş bir alana yayılmıştı; önemli bir yabancı tehdidi yoktu, dolayısıyla büyük bir askeri seferberliğe ihtiyaç bulunmuyordu. İdeolojik olarak da, Locke’un mirasından hiçbir şey, tıpkı Hegel’in evrensel bürokratik sınıfı gibi, devlete kamu yararının koruyucusu olarak bakmayı meşrulaştırmaz.<a id="dn238" href="../Text/dn.xhtml#d238">[238]</a> </p>

<p>Reform baskısı olmadan, parti güdümlü kayırmacılık zaman içerisinde gelişti ve İç Savaş öncesindeki dönemde doruğa ulaştı. 1849’da, Başkan Zachary Taylor görevinin ilk yılı içerisinde bütün federal makamların yüzde 30’unu değiştirdi; Demokrat James Buchanan, kendisi gibi bir Demokrat olan Franklin Pierce’in halefi olmasına rağmen 1857’de aynı miktarda memur değiştirdi.<a id="dn239" href="../Text/dn.xhtml#d239">[239]</a>  Abraham Lincoln 1860’ta seçildikten sonra patronaj isteklerinden bunaldı; dört yıl sonra yeniden seçildiğinde mümkün olduğunca fazla memuru yerinde tutmak istedi, çünkü “geçen sefer yaptığım şeyin sadece düşüncesi bile beni kahretmektedir.”<a id="dn240" href="../Text/dn.xhtml#d240">[240]</a>  Askeriye siyasi atamalara açıktı; mesela bir New York siyasetçisi Dan Sickles 1861’de tuğgeneral olmuştu, ancak zayıf kararları Birlik tarafında, Chansellorsville ve Gerrysburg’da büyük sıkıntılara yol açtı.<a id="dn241" href="../Text/dn.xhtml#d241">[241]</a>  Hiciv yazarı Artemus Ward Birlik Ordusunun Bull Run Savaşından geri çekilmesinin New York Gümrüğünde üç kişilik boşluğun olduğu söylentisinden gerçekleştiğini ileri sürer.<a id="dn242" href="../Text/dn.xhtml#d242">[242]</a>  Lincoln, uğraşması gereken sonu gelmeyen memuriyet arayanlardan şikayetçiydi, ancak teker teker dağıtılan bürokratik makamların siyasi koalisyonlar kurmanın bir parçası olduğu bir sistemin içinde sıkışıp kalmıştı.</p>

<p>Antik Çin ve erken modern Avrupa’da olduğu gibi, savaş Amerikan devlet inşası işin bir teşvik oldu. İç Savaş sırasında Birlik Ordusunun büyüklüğü on beş binden bir milyona kadar çıktı ve bu derece çok sayıdaki adama destekleyip harekete geçirmek için muazzam bir bürokratik sistem doğuşunu gerektirdi. Birleşik Devletler Kongre binası yenilendi ve büyük kubbesi bu dönemde tamamlandı. İç Savaş, Amerikalıların bir toplum olarak kendilerini kurgulamasında da bir değişikliğe zemin hazırladı: savaş öncesinde, Amerikalılar “Birleşik Devletler şunlardır ki” <i>[The United States are</i>] diyerek ülkenin federal köklerini yansıtıyorlardı, ancak savaştan sonra Lincoln’ün varlığını sürdürmek uğruna savaştığı birliğe vurgu yapan “Birleşik Devletler şudur ki” [The <i>United States is</i>] demek daha yaygın hale geldi.<a id="dn243" href="../Text/dn.xhtml#d243">[243]</a> </p>

<p>Bu devlet merkezileşmesi geçiciydi. Devlet hızlıca köklerinde bulunan Tudor geleneklerine geri döndü. Birlik Ordusu savaştan sonra hemen terhis edildi ve uzak batı sınırlarına küçük birlikler olarak geri sevk edildiler. Savaş seferberliğinden sorumlu yürütme kolu dağıtıldı ve hükmet kaynaklarının idaresi siyasi partilere geri döndü. Yeniden yapılanma ve güney eyaletlerin Birlik’e geri dönmesi ile beraber Cumhuriyetçi hegemonya dönemi sona erdi ve iki parti sistemi yüzyılın sonuna kadar siyasete hâkim olmaya başladı. Tarihçi Morton Keller’a göre savaş dönemindeki devletten arta kalan sadece birkaç askeri metaforun parti siyasetine uygulanmasıdır: siyasi kampanyaları, parti liderleri, sıradan üyeler, mahalli önderler, vb.<a id="dn244" href="../Text/dn.xhtml#d244">[244]</a> </p>

<p>1870 ve 80’lerde zuhur eden siyasi sistem aslında, iç savaştan öncekinden daha teşkilatlı bir kayırmacılık biçimiydi. Ülkenin giderek artan boyutu ve büyüyen sosyal karmaşıklığı sebebiyle, eski yüz yüze ilişkiler, milli seviyede, daha teşkilatlı ve hiyerarşik bir yapıya yol verdi; bu yapıda partiler iltimas veriyor, makamları dağıtabiliyordu.<a id="dn245" href="../Text/dn.xhtml#d245">[245]</a>  Britanyalı bir gözlemci, Lord Bryce şöyle der: “[Amerikalı siyasileri] Avrupa’daki muadil sınıfla kıyaslandığında karakterize eden şeyler; tüm zamanlarını genellikle siyasete vermeleri, çoğunun siyasetten para kazanması (ve geri kalanı da öyle olmasını ister), genellikle yüksek sınıflardan değil fakir ve az eğitimli ailelerden gelmeleri ve ... birçoğunun halka hitabet, seçim propagandası ve parti idaresi sanatlarında oldukça becerikli olmalarıdır.”<a id="dn246" href="../Text/dn.xhtml#d246">[246]</a>  “Siyasi mekanizma”<a id="dn247" href="../Text/dn.xhtml#d247">[247]</a>  kavramı on dokuzuncu yüzyılın sonlarına doğru patronaj için gerek duyulan organizasyonu ifade eder.</p>

<h4 class=" sigil_not_in_toc">PATRONLAR VE ŞEHİR SİYASETİ</h4>

<p class="n">Amerikan kayırmacılığı kent seviyesinde oldukça gelişmişti ve uzun bir süre de varlığını böyle sürdürdü. Siyasi mekanizmalar doğu, orta batı ve güney şehirlerinin büyük bölümünde tesis edildi, bunlar buralarda elit olmayan seçmen kitlelerini ikna mekanizmaları olarak iş gördü.<a id="dn248" href="../Text/dn.xhtml#d248">[248]</a>  Yüzyılın sonuna doğru, doğu ve güney Avrupa’dan daha önce hiç oy kullanmamış göçmenlerin akın ettiği New York, Chicago, Boston, Philadelphia gibi şehirlerde bu siyasi mekanizmalar bilhassa önemliydi. Gittikçe sayısı artan nispeten fakir seçmenlere yönelik bu teşkilatların birden zuhuru, kayırmacılığın böyle bir nüfusu harekete geçirmek için etkili olduğunu göstermektedir ki bu demokratik katılımın erken bir örneği olarak görülmelidir. Bu ilişki biçimi, on dokuzuncu yüzyılda güney İtalya’da var olan patron-müşteri ilişkisinden oldukça farklıdır, çünkü orada elitler zenginlik ve sosyal statülerini geniş fakir seçmen kitlesini organize edip yönlendirmek için kullanılabiliyordu. Buna karşın Amerika’da kayırmacılık hırslı fakat elit olmayan siyasilerin zengin olup, sosyal bir statü kazanmaları için bir yoldu; bu yolda siyasetçiler destekçilerine de fayda sağlıyorlardı. Siyasi mekanizmalar üzerine ilk yazıları yazanlardan bazıları Amerikan kayırmacılığında kültürel, etnik boyutlar olduğunu, çünkü mekanizmaların İrlandalı veya İtalyan Katoliklerden seçilirken reformcuların genelde Anglosakson Protestanlarından geldiğini öne sürmektedir.<a id="dn249" href="../Text/dn.xhtml#d249">[249]</a>  Ancak bu teşkilatlar neredeyse hiç göç almamış ve Katolik seçmeni bulunmayan Lexington, Kentucky, Kansas City ve Missouri gibi şehirlere de kuruldu. Buradaki amaç sınıftı, çünkü kayırmacılık fakir ve az eğitimli vatandaşlara daha çok hitap ediyordu.</p>

<p>Kent seviyesindeki teşkilatlar Melanezyalı Büyük Adam ve kabile <i>wantok</i>unun (burada, seçilmiş bir lider destekçilerine şahsi faydalar sağlayarak siyasi bir destek tesis eder) daha modern ve teşkilatlı halidir.<a id="dn250" href="../Text/dn.xhtml#d250">[250]</a>  On dokuzuncu yüzyıl Amerikasında, nispeten küçük bir kent olan Lexington da bile gerekli olan organizasyon boyutu hiç de azımsanmayacak kadardı: başarılı patronlar mümkün olan en fazla destekçi ile olan şahsi ilişkilerini sürdürmeye çalışıyorlardı fakat aynı zamanda patronların seçmenlerin kaydını yönetmek, kaynakları dağıtmak ve seçmen davranışlarını izlemekte, bölge yetkilileri ile teşkilat kuracak elemanları aracı olmaları için görevlendirmeleri gerekmekteydi. Bunların seçmenleri hakkında detaylı bilgilere sahip olması ve ihtiyaçlarını karşılayabilmeleri gerekmekteydi. Sağlanan şahsi faydalar, postanede veya belediyede işten, Şükran günü hindisine, kömür çuvallarına kadar farklılık göstermekteydi. Lexington yetkilisi Billy Klair, yasak döneminde alkol karşıtı kanunu uygulamak için kent polis gücünü kullanmıştı.<a id="dn251" href="../Text/dn.xhtml#d251">[251]</a> </p>

<p>Amerikan kent teşkilatlarına dair anlatılabilecek renkli kişiliklerin ve hikâyelerin sonu yoktur.<a id="dn252" href="../Text/dn.xhtml#d252">[252]</a>  Belki de bunlardan en önemlisi 1789’da yardım kuruluşu olarak kurulan New York’taki Tammany Hall’dır (resmi adı Aziz Tammany Derneği’dir). On dokuzuncu yüzyılın ortalarında William Marcy Tweed tarafından yönetilmekteydi. Bilinen adıyla Patron Tweed ve Tweed Çetesi kamu ihalelerindeki nüfuzlarıyla kendilerini zenginleştirebilmişlerdi. Örneğin, New York eyalet meclisi 1858’de 250.000 Dolardan daha fazla etmeyecek yeni bir adliye binası yapımına yetki verdi. 1862’te kadar hem bina tamamlanmamıştı hem de Tweed inşaat için fazladan 1 milyon Dolar almıştı. 1871’e kadar adliye binası hâlâ bitmemişti ve toplam maliyet 13 milyon Dolara çıkmıştı. Tweed tarafından denetlenen özel bir komisyon projeyi incelemek için yetkilendirildi ve raporların 14.000 Dolar tutan baskı parasını Tweed kendi şirketine akıttı.<a id="dn253" href="../Text/dn.xhtml#d253">[253]</a>  Benzer hikâyeler bugün Hindistan, Brezilya ve Nijerya’dan gelebilir; bu yolsuzluk türünün günümüzdeki fakir ülkeler tarafından bulunduğunu düşünenler tarihten bihaberdir.</p>

<p>Bu ölçüsüz yolsuzluk örneklerine rağmen, Tammany Hall gibi kent teşkilatları ötekileştirilmiş vatandaşları seferber edip onları siyasi sisteme dahil etmede çok önemli müspet roller oynadılar. Bu özellikle, var olan elitler tarafından dinleri, alışkanlıkları ve yabancılıkları dolayısıyla küçümsenen yeni gelen göçmenler için geçerliydi. Kent teşkilatları bundan faydalandı ve bunun karşılığında, on dokuzuncu yüzyıl Amerikan toplumunda sadece birkaç kurumun icra edebildiği bazı sosyal hizmetleri sağladılar -örneğin bir teşkilat lideri belediyede yeni gelenler için tercümanlık yapabiliyordu.</p>

<p>Fakirler parti teşkilatlarından faydalanırken, uzun dönemlik menfaatleri zarar görüyordu. Bunlar, geniş programlı gündemlere göre değil de şahsi çıkarların dağıtımına göre organize edildikleri için, bunları Britanya ve Almanya nev’indeki işçi sınıfına veyahut Sosyalist partilere (buralardaki işçi partileri sağlık hizmetleri ve iş güvenlik programları gibi şeyler talep ediyorlardı) dahil etmek daha zordu. Sosyalizmin Birleşik Devletlerde hiçbir zaman tutmamasının sebeplerinden biri Cumhuriyetçi ve Demokratik partilerin, uzun vadeli siyasi değişikliklerdense kısa vadeli ödüller vasıtasıyla işçilerden oy koparabilmeleridir.<a id="dn254" href="../Text/dn.xhtml#d254">[254]</a> </p>

<p>51. bölümde karşılıklı fayda takası içeren kayırmacılık ile kamu görevlilerinin çalıp çırptığı yağmacı yolsuzluk biçimleri arasında bir ayrım yapılmıştır. Bu önemli bir ayrımdır ancak kayırmacılık genellikle saf bir yolsuzluğa dönüşür çünkü siyasetçiler kamu kaynaklarını istedikleri gibi dağıtma gücüne sahiptirler; müşterilere gidecek olan para kendi ceplerine girer. 1869 Ulysses S. Grant’ın başkanlığı ile başlayan Gösterişli Çağ [<i>Gilded Age</i>] denilen dönemde bu çok yaygın bir problem halini aldı. Gösterişli Çağ; Credit Mobilier meselesi, Viski Karteli, Savaş Bakanı Belknap’ın Kızıldernilerle ticareti peşkeş çekmesi, Kongre’nin ödemeleri geriye dönük olarak 5.000 Dolardan 7.000 Dolara çıkardığı “Maaş Gasbı” gibi birçok skandalla karakterize olmuştur.<a id="dn255" href="../Text/dn.xhtml#d255">[255]</a>  Sanayileşmenin artması ve beraberinde gelen yeni zenginlikle birlikte, şahsi istekler ve Kongre arasında lobiciler zuhur etti. Özellikle demiryolları ihale yapmak için hem federal hem de devlet bazında meclis üyeleri tuttular. Bazı batı eyaletlerine bütünüyle demiryolu menfaatlerinin hâkim olduğuna dahi inanılır.<a id="dn256" href="../Text/dn.xhtml#d256">[256]</a> </p>

<p>1880’lerde Amerika o devrin gelişmiş ülkeleri ile birçok benzerlikler taşımaktaydı. Demokratik kurumları ve rekabete dayalı seçimler mevcuttu fakat oylar devlet dairesinin revaçta oluşuyla alınıyordu. İdare kalitesi genel olarak berbattı; hükümetten savaşması ve ekonomiyi düzenlemesinden başka bir şey beklenmediğinden problem hafifliyordu. Bu koşullar, ülke on dokuzuncu yüzyılın son yirmi-otuz yılında sanayileşmeye başladıkça dramatik biçimde değişti; Birleşik Devletler Avrupa tarzı bir devlete ihtiyaç duydu ve yavaşça bir tane inşa etmeye başladı.</p>
</body>
</html>