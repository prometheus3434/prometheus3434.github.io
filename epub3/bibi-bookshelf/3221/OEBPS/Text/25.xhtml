<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h1>25</h1>
<h3 id="sigil_toc_id_25">ÇİN DEVLETİ’NİN YENİDEN İCADI</h3>

<div class="b">Çin’in en büyük tarihi mirası nasıl kaliteli bürokratik sistemi olmuştur; Çin’in parti-devlet yapısı; Çin’de bürokratik özerklik ve nasıl sağlandığı; “kötü imparator” sorunu ve Çin’in neden nihai olarak demokratik sorumluluğa ihtiyaç duyduğu</div>

<p class="n">Erken Han Hanedanı döneminde, İsa’nın doğumundan birkaç yüzyıl önce, Çin’in merkezi hükümeti daha sonra Max Weber’in modern bürokrasinin özellikleri olarak tanımlayacağı özelliklere sahipti. Hükümet kadastro ölçümleri yaptırabiliyor ve ülke nüfusunun çoğunluğunu kayıt altında tutabiliyordu. Okur-yazar, iyi eğitimli ve işlevsel bir hiyerarşiye sahip bir şeklinde organize edilmiş merkezi bir bürokrasi yaratılmıştı. Yetenekli fakat fakir gençlerin toplumda sınıflarını yükseltmelerini sağlayacak kamu personeli alma sınavları bu dönemlerde başlatılmıştı. Bu bürokrasi büyük köylü nüfustan toprak vergisi toplayabiliyor, onları gerektiğinde orduya çağırabiliyordu. Çin devleti özellikle ticareti düşünerek kullanılan ölçü sistemlerini standartlaştırmıştı. Bürokraside de tarafsız olunmaya çalışılıyordu. Merkezi hükümet bölgelerdeki yerli halk ile yakın aile bağları kurmamaları için yetkililerinin görev yerlerini sürekli değiştiriyordu. Sivil hükümet orduyu sıkı kontrol altında tutuyor, onu sınır bölgelerinde tutarak saray politikalarına dahil olmasının önüne geçiyordu. Çin devleti Çin Seddi, ticaret için ulaşım ve kurak tarım arazilerine sulama imkânı sağlayacak kanallar gibi büyük kamu projelerini gerçekleştirecek kaynaklara ve teknik kabiliyete sahipti. Devlet istediği zaman despotlaşabilecek, büyük nüfus kitlelerini göçe zorlayıp elitlerin mallarına el koyabilecek güce sahipti.<a id="dn599" href="../Text/dn.xhtml#d599">[599]</a> </p>

<p>Modern devletlerin yapıp Han Hanedanı dönemindeki hükümetin yapmadığı birçok şey vardır. Örneğin, umumi eğitim, sağlık ve emeklilik güvencesini sağlamamıştır. Kamusal malların dağıtımı çok ilkel konumdaydı, çoğunlukla taşraya ulaşamıyordu. Çin Seddi ve Büyük Kanal gibi ünlü projelerin tamamlanması yüzlerce yıl sürmüştür. Kamu sınavları sistemi çok da yerine oturtulamamıştı ve on dördüncü yüzyıldaki Ming Hanedanı dönemine kadar da oturtulamayacaktı. Çin’in bu zamanının ilerisindeki modern sistemi kalıcı olamamıştı. Merkezi devlet üçüncü yüzyılda parçalandı ve tekrar birleşmesi bir üç yüz yıl daha aldı. Sui ve Tang Hanedanları döneminde tekrar birleştirildikten sonra devlet liyakate dayalı yollarla elitlerin yönetime geldiği sistemden aristokrat ailelerin devlete hâkim olduğu bir sisteme dönüşmüştü. O zamanda da şimdi olduğu gibi hükümet memurları arasında yozlaşma çok büyük bir problemdi. Bu siyasi gelişim ve siyasi çöküş döngüsü yirminci yüzyılın başına kadar süregelmiştir.</p>

<p>Bana göre 1978 reformları ile ortaya çıkan Çin devleti Mao dönemi ya da Çin’in kopyalamaya çalıştığı Sovyetler devletine nazaran klasik dönem Çin devletine daha çok benzemektedir. Şu anda buna katkısı olanlar bunun bilincinde olmasa da günümüzde Çin uzun yıllardır süregelen bir siyasi geleneğin geri gelişini sağlamak için çalışmaktadır.</p>

<p>Bir taraftan bakınca bu iddia gülünç görünebilir. Günümüzde Çinli devlet memurları Qing saray törenlerini düzenlememekte, ya da saçlarını o zamanlarda olduğu gibi örmemektedir. Artık Konfüçyüsçü klasikleri değil Marksist-Leninist öğretiler, mühendislik kitapları ve Batı’nın işletme literatürünün bir karışımı üzerine eğitiliyorlar. Mao dönemi parti kadrosu veya Sovyet tarzı bürokratlık geleneğinin izleri hâlâ günümüz parti ve devlet yetkililerinin davranışlarında görülebilir. Çalışma grubu (<i>danwei</i>) veya nüfus kayıt sistemi <i>(hukou)</i> o dönemde yaratılan birçok resmi uygulama hâlâ devamlılıklarını sürdürmektedir. Fakat hükümetin işleyişine yüzeysel olarak bakmazsak işleyiş şeklindeki tarzda geçmişle olan benzerlikleri görebiliriz.</p>

<p>1978 sonrası Çin hükümetinin işleyişi üzerine yapılan değişikliklerin yanı sıra ekonomi alanında yapılan değişiklikler de çok önemlidir. Merkezi planlı ekonomiden daha açık ve piyasa bazlı ekonomiye geçiş buna altyapı oluşturacak değişiklikler hükümetin yapısında yapılmış olmasaydı gerçekleşemezdi. Çoğu gözlemci ekonomik politikadaki değişiklikler üzerinde durmuş fakat bunu mümkün kılan siyasi altyapıyı göz ardı etmiştir.</p>

<h4 class=" sigil_not_in_toc">MAO’CU DEVLETİN GERİLEMESİ</h4>

<p class="n">Başkan Mao liderliğinde Çin devleti Çin Komünist Partisi altında siyasileştirilmiş ve o partiye tabi edilmişti. Daha sonra Kültür Devrimi zamanında devlet de parti içi hiyerarşi gibi neredeyse yok edilmişti.</p>

<p>Bu kitapta daha önce bahsi geçen konularda bürokrasinin siyasileştirilmesi, bir devletin makamlarını kendi çıkarları için kullanmak isteyen siyasetçiler tarafından ele geçirilmesi olarak tanımlandı. Buna örnek olarak Jackson devriminden sonra Amerika veya yeni demokratikleşip kendilerini küresel siyasi arenaya sokan Yunanistan ve İtalya gösterilebilir.</p>

<p>Çin’de devlet çıkar peşinde siyasetçiler tarafından değil, ideolojik sebeplerle hareket eden disiplinli bir Leninist parti tarafından ele geçirilmişti. Bolşevik modelini örnek alarak, Leninist bir parti, çekirdeğinde sıkı bir hiyerarşi içinde düzenlenmiş ideolojiye sağdık elit üyelerden ve toplumun geri kalanına erişebilmelerini sağlayacak kitlelerden oluşur. Kültür Devrimi’nden önce parti üyeleri Çin’in toplam nüfusunun yüzde 2,5’ine tekabül ediyordu. Bugün 86 milyon üyesiyle toplam nüfusun yüzde 6’sını oluşturur.</p>

<p>Parti içi hiyerarşi devlet içi hiyerarşiyi izlemektedir. Yerel parti komitelerinden belediyelere, bölgesel yönetim birimlerinden ulusal Merkezi Komite’ye; Politbüro, Politbüro Daimî Komisyonu ve son olarak parti başkanı. Devletin kontrolü birkaç mekanizma ile sağlanır: En üst seviyede tüm bakanlıklar dahil devletin bütün öğeleri bir atanmış parti üyesi tarafından yönetilir. Yerel seviyede her şehir mahallesi, köy ve çalışma grubu parti kadrosundan biri tarafından denetlenmektedir. 1950’lerde Çin’in “Sovyet” döneminin en üst safhalarında devlet parti ayrımı yüksek merkezi bakanlıklarda en üst seviyedeydi. Siyasi kontrol hiyerarşide aşağı, yerele doğru gittikçe artıyordu.<a id="dn600" href="../Text/dn.xhtml#d600">[600]</a> </p>

<p>Çin’in uygulamada Sovyetler örneğinden ayrıldığı bir nokta sivil-asker ilişkisi oldu. Her ne kadar Sovyet Kızıl Ordusu, Bolşevik Devrimi’nden sonra gelen iç savaşta hayati bir rol oynamış olsa da ordu hep Sovyetler Birliği Komünist Partisi tarafından sıkı kontrol altında tutulmuştur. Bu kontrolün göstergesi olarak 1930’larda Stalin’in subayların neredeyse yarısını kanlı bir şekilde tasfiye etmesi gösterilebilir. Buna kıyasla Çin’de parti iktidara Çin Halk Kurtuluş Ordusu’nun (ÇHKO) hem Japonya hem de Milliyetçilere karşı uzun süreli mücadeleleri sonucunda gelebilmişti. Deng Xiaoping ve Mao gibi birçok parti lideri Çin İç Savaşı’nda orduda yer almış başarılı generallerdi. Bu yüzden ÇHKO hep Sovyetlerdeki karşılığına göre daha fazla özerkliğe sahip olmuştur.<a id="dn601" href="../Text/dn.xhtml#d601">[601]</a> </p>

<p>Bilinen parti-devlet ilişkisi Büyük Atılım ve Kültür Devrimi ile altüst edilmişti. Büyük Atılım, Mao’nun sanayileşmede tümüyle gerçek dışı üretim hedeflerine erişmek için parti araçlarını kullanarak işçilerin askeri tarzda bir kampanyaya sürüklendiği hareketti. Bu, ekonomiden sorumlu bakanlıkların rutin işleyişini bozmuş, onları alttan üste gelen bu topyekûn hareketin içinde kaos ortamlarına dönüştürmüştür. Tüm bunların sonucu kıtlık ve ekonomik felaketti. Yine de parti içi hiyerarşi bundan zarar görmemişti. Fakat aynısı Kültür Devrimi için söylenemezdi. Kültür Devrimi sadece hükümete değil partiye de bir saldırı niteliğindeydi. Mao’nun Kültür Devrimi’ni düzenlemesi biraz kendi otoritesini kaybetmekten korkması biraz da bürokratik hükümete olan karşıtlığındandı. Devriminin ateşini yeniden canlandırmak için Mao yerel Devrimci Komiteler gibi oluşumları kullanarak aracıları bir yana bırakıp kendi otoritesini direkt olarak “halk kitlelerine” bağladı. Birçok bakanlık yetkilileri bir gün işe geldiklerinde işlerinin çalışanları tarafından ele geçirildiğini gördüler. Stalin’in 1930’larda Sovyet Komünist Partisi’nde gizli polislerini kullanarak yaptığı tasfiyeler gibi Mao, Devrimci Komiteleri ve genç Kızıl Muhafızları kullanarak parti üyelerini taşraya sürdürmüş, infaz ve tasfiye etmiştir. ÇHKO bu dönemde “disiplini” sağlamak bahanesiyle keyfi bir şekilde kullanılıyordu, çoğu zaman Devrimci Komiteler adına hareket ediyordu. Normalde siyasileşmenin aracı olması gereken parti, kontrol altında tutuluyor ve dışarıdan tasfiye ediliyordu. Bunun sonucu olarak herhangi normal işleyen bir hükümetin oluşmasına imkân yoktu.<a id="dn602" href="../Text/dn.xhtml#d602">[602]</a> </p>

<p>Kültürel Devrim sırasında iki kez tasfiyeye uğramış Deng Xiaoping reformlarıyla hem parti içinde disiplini yeniden sağlamış hem de hükümet otoritesinin yeniden inşa edilmesini sağlamıştır. Deng partinin devlete üstün olması fikrine karşı değildi fakat o ikisinin de kendi kurallarına göre var olması gerektiğine inanıyordu. Bu Mao’nun daha anarşist yaklaşımından çok farklıydı. Önceki kısımda anlatılan anayasal düzenleme çalışmaları partinin kendi otoritesini geri kazanmasını sağlamak gerektiği inancının yansımasıdır. Hükümetin siyasette denetmeni olmak için parti geri çekilmeli ve bakanlıkların ekonomide gerekli görülen büyük değişiklikleri yapmasına izin vermeliydi. Aynı zamanda partinin ÇHKO üzerinde yeniden kontrolünü sağlaması gerekiyordu. ÇHKO, Mao’nun ölümünden sonra oluşan hassas siyasi rekabet ortamında bir hakem rolü üstlenmişti. Bilincinde olsa da olmasa da Deng geleneksel Çin hükümetinin kurumsal mirasını parça parça geri getiriyordu. Fakat bu sefer imparator rolünü Komünist Parti oynuyor, hadım parti kadrosu ile dev bir bürokrasiye hükmediyordu.</p>

<p>Bu ortaya çıkan yeni hükümet Mao’nun mirasına hiç benzememektedir. Bu hükümet çok daha profesyonelleştirilmiştir. 1978 reformlarıyla Çin liyakate dayalı kamu personeli seçme sınav sistemini geri getirdi. Siyaset bilimci Dali Yang 1990’lar sonu 2000’ler sonu yapılan bazı reformları işaret ederek bu reformların liyakate dayalı kamu pozisyonlarına gelmek isteyenler arasında rekabetin artmasına ve sınavları geçemeyen çok sayıda memurun disiplendirilmesini sağlamıştır.<a id="dn603" href="../Text/dn.xhtml#d603">[603]</a>  2012’de Çin çapında 1,12 milyon kişi kamudaki yirmi bir bin pozisyon için yarışmıştır.<a id="dn604" href="../Text/dn.xhtml#d604">[604]</a>  Çin, üniversite sistemini de geri getirmiş ve üniversitelere girişin zorlu bir rekabet ortamından geçmesini sağlamıştır (bu son noktada birçok Avrupa ülkesi başarısız olmuştur).<a id="dn605" href="../Text/dn.xhtml#d605">[605]</a>  Reformcular Batılı Weber tarzı bir bürokrasi inşa etmeye çalışıyorlardı. Fakat bunu yaparken farkında olmadan kendi geleneklerini geri getirmiş oldular.</p>

<p>Günümüzde Çin hükümeti devasa, merkezi ve oldukça karmaşıktır. Parti hâlâ hükümeti kontrol etmektedir. Üstten alta bürokratik yapısını kopyalamakta ve her seviyede onu denetlemektedir. Yinede parti kontrolü 1990’lardan bu yana azalmaya başlamış ve bu kontrolün türü de büyük ölçüde değişmiştir.</p>

<p>Her merkezi bürokrasinin ilk karşılaştığı problem delegasyondur. Hanedan Çini sözde başkentteki bürokrasi tarafından yönetiliyordu. Fakat iletişim teknolojilerinin daha çok ilkel olduğu o çağlarda Çin kadar büyük ve kalabalık bir ülkeyi yönetmenin zorluğundan dolayı merkezi otorite gücünü bölgelerde ve özellikle taşrada alt yöneticilere delege etmek zorunda kalınıyordu. Çoğu zaman Chang’an, Luo-yang, Kaifeng veya Pekin’deki merkezi hükümetin ülkenin geri kalanında olanlardan haberi olmaz, verilen emirlerin gerçekleştirilmediğini öğrenmeleri aylar hatta yıllar alırdı. Mao sonrası liderler delegasyonun önemini anlamıştı. Çin federal olmayan bir devlet olmasına rağmen merkezden gelen emirlerin gerçekleştirilmesine yardımcı olacak bazı önemli yetkileri bölgelere ve şehirlerine delege etmiştir. Bu yüzden Çin içinde farklı bölgelerde aynı konularda çok farklı politikalar izlendiği görülebilir. Guangdong ve Shenzhen gibi güney bölgeleri Pekin’e kıyasla piyasa ekonomisine daha yatkındır. Örneğin, Shenzhen o kadar özelleştirilmiştir ki belediye suyunu yirmi altı farklı şirketten almaktadır. Buna kıyasla Peking’de su devlete ait bir şirket tarafından sağlanmaktadır.<a id="dn606" href="../Text/dn.xhtml#d606">[606]</a> </p>

<p>Çin’deki birçok yönetim bölgesi Avrupa ülkelerinden büyüktür. Guangdong ve Jiangsu bölgelerinin ikisi de seksen milyon sabit nüfusa ve bunun haricinde on milyonlarca göçmen nüfusa sahiptir. Chongqing şehri Sichuan eyaletinden 1997’de ayrılmıştır ve kendi başına otuz milyonu aşkın nüfusa sahiptir. Bunun sonucu olarak merkezi hükümetin bürokratik düzeni eyalet ve şehir seviyelerinde de tekrarlanmaktadır. Her biri aynı işlevsel makam ayrımlarına ve denetmen parti organizasyonuna sahiptir.</p>

<p>Çin’in büyüklüğünü yansıtır bir şekilde Çin bürokrasisi devasa boyuttadır ve hızla büyümeye devam etmektedir. Siyaset bilimcisi Minxin Pefin dediğine göre her ne kadar gerçek rakamları erişmek zor olsa da 2000 yılında kırk milyon kadar memura sahip olduğu tahmin edilmektedir. Çin hükümetinde her alt kademe kendinin bir üstü olan kademenin yapısını taklit eder. Bu da çoğu zaman birkaç otoriten birbiri ile çakıştığı karmaşık bir sistem oluşturur. Örneğin, beldelerin su kaynaklarını yönetmede baş sorumlu belediyedir. Fakat şehir su kaynaklarına su sağlayan eyalet kuruluşu da ve onun üstü milli su bakanlığı bu konuda otoriteye sahiptir.<a id="dn607" href="../Text/dn.xhtml#d607">[607]</a>  Dahası Komünist Parti hükümeti her kademede denetleyen benzer küçük bir hiyerarşiye sahiptir.</p>

<h4 class=" sigil_not_in_toc">ÇİN DEVLETİ’NİN ÖZERKLİĞİ</h4>

<p class="n">Çin parti-devletini diğer gelişmekte olan ülkelerden ayıracak bir özellik varsa o da sahip olduğu özerkliğin seviyesidir. Çin hükümeti sadece içindeki menfaat grupları için çalışan bir fabrika gibi olmamıştır. Hep kendi siyasi amaçları ve ideolojisi doğrultusunda bağımsızlığını korumuştur. Bu özerklik ülke siyasetinin yönünün belirlendiği Komünist Parti’nin üst seviye liderlik konumlarında açıkça görülebilir. Daha alt kademelerde de parti kadrosu yukarıdan gelen emirleri uygulamada kayda değer
derecede kendi takdirlerine bırakılırlar. Bunların her birini tek tek ele alacağım.</p>

<p>Devletin hiçbir şekilde demokrasiye ve kanuna karşı sorumluluk duymayıp yüksek derece özerkliğe sahip olması tehlikeli bir şeydir. Bunun örneği tek bir liderin sınırsız siyasi yetkiye sahip olduğu ve Büyük Atılım, Kültür Devrimi gibi hayallerin peşinde ülkeyi felakete sürüklediği, milyonlarca insanın ölümüne sebep olunduğu Mao dönemindeki Çin’dir. Aynı seviyede özerklik Deng Xiaoping gibi daha bilgin ve gerçekçi bir liderin elinde liberal demokrasiyle olamayacak kadar iyi dönüşümler getirebilirdi. Çin tarzı özerklik devleti liberal demokrasilerin hızlıca çalışmasını engelleyen ve alınan kararları kötü yönde etkileyen çıkar gruplarından, lobicilerden ve resmi prosedürden korur. Halkın yararına hareket eden başarılı bir lider ile bu derece özerklik demokrasi ile yönetilen ülkelere kıyasla hükümetin çok daha hızlı çalışabilmesini ve daha köklü değişikliklerin yapılabilmesini sağlar.</p>

<p>Bu Çin’de çıkar grupları olmadığı anlamına gelmez. K Street tarzı güçlü özel yatırımcı lobiciliği Çin’de olmasa da parti-devlet içinde Maoist statükonun belli versiyonlarını savunan güçlü gruplar bulunmaktadır. Deng’in erken reformları özellikle şehirli aydınlar ve öğrenciler arasında beklentileri yükseltmişti. Aynı zamanda eski Sovyetler Birliği’nde yapılmış olan Gorbaçov reformları Tiananmen meydanında protesto hareketlerine sebep olmuştur. Haziran 1989’da bu protestolara hükümetin müdahalesi sert ve kanlı olmuştur. Öğrencilerin öldürülmesi erken bir demokrasiye geçiş umutlarını suya düşürmüş ve dünya tarafından kınanmıştı. Aynı zamanda parti içindeki solculara daha komünist bir rejime dönüleceği umudunu vermiş oldu. Fakat Deng böyle muhafazakâr bir hamlenin partinin geleceği için kötü bir karar olduğunu düşünüyordu. 1992’de ünlü “güney gezisi” sonrası reformcu politikalarına geri döndü. Ücretleri serbestleştirmiş, bir sürü devlet şirketini özelleştirmiş ve açıkça piyasa ekonomisine geçişi desteklemiştir. Deng istediği amaca kesin ulaşamamış olsa da ülke politikasını bu kadar köklü değiştirebilmesi Çin devletinin bu dönemdeki özerkliğine bir kanıttır.</p>

<p>ÇKP hükümetin alt kademelerine gelen emirleri gerçekleştirme konusunda yüksek derece özerklik sağlamıştır. Çin’in eyaletleri ve şehirlerine delege ettiği bu gücü çeşitli politikaları kendi yerel durumlarına uyacak şekilde uyguluyor olmalarında görebiliriz. Bu otorite çoğu zaman Pekin’deki bakanlıkların istedikleri ile çakışmakta ve hatta onlara üstün gelmektedir.</p>

<p>Çoğu Batılı gözlemci reformların her eve sorumluluk yükleyerek piyasa teşviki yapması üzerinde durur. Bu sistem tarımın kolektif düzenden çıkarılmasını ve köylülerin kendilerine daha çok pay alabilmesini sağlamıştır. Üzerinde durulan bir nokta da yabancı yatırıma açık dört özel ekonomi bölgesinin yaratılmasıdır. Bu değişiklikler çok önemlidir: Reformların ardından özel yatırımların işe dahil olmasıyla dört yıl içinde tarımda üretim iki katına çıkmıştır. İthalat sanayileri de Shenzen gibi güney şehirlerinde büyümeye başlamıştır. Aynı derecede öneme sahip olan yönetim yapısına getirilen değişikliklerdir yerel hükümetlere finansal sorumluluk sistemi girmiştir. Siyaset bilimci Jean Oi’nin altını çizdiği nokta, erken kazançların sadece özel sektörle değil yerel hükümetlerin neredeyse kendilerini kâr peşinde şirketlere dönüştürdükleri sözde köy ve kasaba şirketleri (KKŞ) sayesinde elde edilmiş olduğudur.<a id="dn608" href="../Text/dn.xhtml#d608">[608]</a> </p>

<p>Batı tarzı sivil yönetimin temel ilkelerinden biri kamu sektörünün elde ettiği kârı elinde tutmaması kuralıdır. Bu sayede bu sektörler daha çok kâr etmek için masrafları kısma yoluna gitmez. Bu nedenle bazı sektörler finans yılının sonuna gelindiğinde biriken parayı harcamak için fazladan çaba sarf etmektedir.<a id="dn609" href="../Text/dn.xhtml#d609">[609]</a> </p>

<p>Çin’in parti-devleti yerel hükümetlerin kârı kendi istekleri doğrultusunda kullanmalarına izin vererek bu konuya farklı yaklaşır. Yerel yönetimlere sıkı bütçe kısıtlamaları konur, bazı vergileri toplama yetkisi verilir ve bu vergi gelirine ek olarak kâr edebilen şirketler kurmalarına izin verilir. Bu tür kazançların yüzde yetmişi yeniden yatırım olarak döndürülmek zorundadır ama geri kalan KKŞ’lerin istekleri doğrultusunda kullanılabilir. Bu artan paranın birazı kamu hizmetlerine gider fakat birazı da yerel hükümet yetkililerinin cebini doldurmaktadır. Dışarıdan bakanlar bunu apaçık yozlaşma olarak yorumlar fakat aslında bu kâr paylaşımı sistemi yerel hükümetleri teşvik etme ve ekonominin kalkınmasını hızlandırmak için tasarlanmıştır. Ve olağanüstü bir şekilde başarılı olmuştur. Erken reform yıllarında Çin’in sanayi üretiminin çoğu özel sektörden değil KKŞ destekli şirketlerden gelmiştir.<a id="dn610" href="../Text/dn.xhtml#d610">[610]</a>  Bir bakıma Çin kendi başına Batı’da Yeni Kamu Yönetimi adı verilen kamu sektörüne piyasa tarzı teşvikleri.sokmaya çalışan prensipleri keşfetmiştir.</p>

<p>KKŞ, Amerikan tarzı iktisatçıların tavsiye edeceği bir sistem değildir. Sistemin özelliklerini bilen fakat hangi ülkede işlendiğini bilmeyen bir gözlemci büyük ihtimalle yozlaşma ve rant ile dolu olacağını tahmin ederdi. Nijerya ya da Pakistan bu sistemi uyarlamış olsaydı KKŞ’lerin ne kadar kötüye kullanacağını hayal edebilirdik. Büyük ihtimalle merkezi hükümetler sıkı bütçe kısıtlamalarını veya geri yatırım yapma zorunluluğunu koyamaz, yerel hükümetlerin çıkarları için daha çok vergi toplamasına ve tüm artan parayı cebine indirmesine göz yumardı. Ya da daha doğrusu hükümetin üst kısımları alt kısımlarla anlaşıp artan parayı bölüşür ve kendi kural koyucu yetkilerini devlet şirketleri lehine kullanırlardı.</p>

<p>Ama Çin, Nijerya veya Pakistan gibi değildir. Merkezi hükümet KKŞ’leri sıkı disipline sokmayı başarmış, diğer Doğu Asya devletlerinin sanayi politikalarına benzer bir şekilde onların uzun vadeli büyüme hedefine doğru çalışmalarını sağlamıştır. Koşullar değiştiğinde politika da değişmiştir. KKŞ’ler 1990’ların başlarına gelindiğinde çok zengin olmuştu ve kâr paylaşma sistemi yüksek seviyede yozlaşma ile boğuşuyordu. Tiananmen Meydanı’nda protesto eden öğrencilerin şikayetlerinin çoğu hükümetteki ve parti yetkililerindeki bu yozlaşmaydı. 1994 vergi reformu yerel hükümetlerin elinden birçok gelir kaynağını aldı ve onları daha piyasaya yatkın sanayi gelişiminin olduğu başka türlü bir finansal disiplini teşvik etmeye zorladı. Tiananmen protestolarına sosyal altyapıyı hazırlamış ortaya çıkmaya başlayan Çinli orta sınıfın böylelikle Komünist Parti iktidarını desteklemeye devam etme yönünde karar vermesi sağlandı.<a id="dn611" href="../Text/dn.xhtml#d611">[611]</a> </p>

<p>Dingxin Zhao ve Hongxing Yang’e göre 1994 vergi reformu Çin devletinin özerkliğinin güzel bir örneğidir. Onlara göre değiştirilen politikaların içeriğinden çok Çin hükümetinin kısa zamanda eskiden yaptığı değişikliklerin şimdi istenmeyen sonuçlar yarattığının farkına varabilmesi ve bunun üzerine başarılı bir şekilde tüm çıkar çevrelerine karşın yeni bir yola girebilmesi daha etkileyicidir. Deng ve Komünist Parti kendi iktidarlarının devamının sürekli iyi performans sergilemelerinden geçtiğinin farkındaydı. Ve onlar büyük çaplı ve hızlı yol değişimleri yapmalarını önleyecek ideolojilerin veya geçmiş alışkanlıkların kontrolünde değildi.<a id="dn612" href="../Text/dn.xhtml#d612">[612]</a>  Bu reformlara, Jiang Zemin döneminde başkaları da eklendi. Dali Yang’ın anlattığına göre hükümet kurumları tarafından gerçekleştirilen kaçakçılık işlerine ve Çin Halk Kurtuluş Ordusunun kâr elde ettiği birçok işe son verildi. Hükümetin alım-satım işleri konusunda daha açık kurallar koyuldu.<a id="dn613" href="../Text/dn.xhtml#d613">[613]</a> </p>

<p>Bu yerel hükümetleri teşvik sistemi eski Mao döneminin ideoloji bazlı kadro sistemine tezat oluşturmakta, Marksist-Leninist rejimlerin temel prensiplerine uymamaktadır. Bir bunun kadar ilginç olan devletin kısa vadeleri kazançlardan çok uzun vadeli büyümeyi odak noktasına getirmesi oldu. Komünist Parti üst kademe yöneticilerinin kalkınmayı teşvik etmelerinin altında yatan sebebin kendi iktidarlarının devamlılığını sağlamak olduğu söylenebilir. Fakat uzun vadeli çıkar ve iktidarın meşruiyetinin korunması gerektiği anlayışı birçok farklı hükümette kendiliğinden oluşmamıştır. Doğu Asya dışındaki birçok gelişmekte olan ülke hükümeti bunun farkına varamamıştır (14. kısmın başındaki Nijerya’daki Robert’in hikâyesini hatırlayın). İşte tam bu noktada Çin’in binlerce yıllık Konfüçyüsçü hükümet gelenekleri hayati rol oynamıştır.</p>

<p>Çin’in geleceğine dair akıllara takılan sorulardan biri hükümetin üst kademelerinin eskiden olduğu kadar özerkliğe sahip olmaya devam edip edemeyeceğidir. Minxin Pei’ye göre hükümetin hizmetleri git gide daha kötü hale gelmiştir çünkü devletin çoğu alt kademeleri fazla özerkliğe ya da daha doğrusu yanlış şekilde özerkliğe sahiptir. Kötü performans gösterseler de siyasi ve ekonomik konumlarına zarar gelmiyordu, devletin ve partinin üst kademelerinden gelecek disipline karşı koyabiliyorlardı. Bu alt kademelerin içinde Çin Telekom ve dünyanın en büyük şirketlerinden olan Çin Milli Açık Deniz Petrol Şirketi gibi devlet şirketleri de vardı. Bu devlet şirketleri 2000’lerde özel sektördeki rakiplerine ve yabancı yatırımcılara karşı güç elde etmiş, siyasi güçlerini kullanarak konumlarını tehdit edecek rekabet öğelerini bastırmıştır.<a id="dn614" href="../Text/dn.xhtml#d614">[614]</a>  Üstüne üstlük Demiryolu Bakalığı gibi bürokrasinin parçası bir kurum Komünist Parti’nin kontrol etmekte zorlandığı derebeyliklerine dönüşmüştür. Bu bakanlık neredeyse yüz bin kilometre raydan sorumlu, 2,5 milyon çalışana sahip devasa bir kurumdur.<a id="dn615" href="../Text/dn.xhtml#d615">[615]</a>  Merkezi hükümet yıllardır zarar eden bu kurumu kontrol altına almak için çaba sarf etmektedir. 2011 ortalarında haberlere konu olan Wenzhou yakınlarındaki hızlı tren kazası sonrası bakanlık vazifeyi suiistimal iddialarına kanıt olmamaları için trenleri gömdürmüştü. Ancak bu olayın Çin’in mikro-blog sitelerinde büyük tartışma konusu olması sonucu gömülen trenler çıkarıldı. Merkezi hükümet bu fırsatı değerlendirerek demiryolları bakanı Liu Zhijun’u yolsuzluk ile suçlayarak görevini elinden aldı ve bu kurumu ikiye böleceklerini açıkladı. Merkezi hükümetin açıkladığı birçok hükümet düzenlemesi gibi bu ayrım hiç gerçekleşmedi. Görünen o ki bakanlık kendi konumunu koruyacak kadar siyasi güce sahipti.<a id="dn616" href="../Text/dn.xhtml#d616">[616]</a> </p>

<p>Parasal teşvike dayalı her türlü yönetim sistemi yozlaşmaya açıktır. Sistemin yozlaşma ve rant arayışı ile çökeceğini tahmin eden Batılı iktisatçılar yanlış değildi ama iktisatçılar yozlaşmanın ne seviyelere geleceğini ve hükümetin bunun karşılığında hükümetten ne kadar gerçek hizmet alınabileceğini tahmin edemezlerdi. Çin siyasi sisteminde hâlâ himaye, adam kayırma, gruplaşma, siyasi nüfuzun kötüye kullanımı ve apaçık rüşvet yaygındır. Minxin Pei’ye göre Çin’in aşamalı siyasi değişimi “merkezsizleşmiş yırtıcılık” sistemine yol açmıştır. Bu sistemde güçlü yerel yetkililer siyasi konumlarının verdiği fırsatları kullanarak haraç kesip rüşvet almaktadırlar. Partinin üst kademeleri yolsuzluğun sıradan insanları kızdıran bir konu olduğunun ve parti iktidarının meşruiyetinin devamının kendini kontrol edebilmesinden geçtiğinin farkındadır. Parti yolsuzluğu kontrol altına alıp suçluları cezalandıracağına dair halka birçok kez söz vermiştir. Bu en son 2012’de 18. Parti Kongresi’nde yeni Genel Sekreter Xi Jinping ve yolsuzluğu yok etmekten sorumlu olan Merkezi Disiplini Denetleme Komisyonu başkanı Wang Qisan’ın görevlerini devraldıkları sırada yapılan konuşmalarda yapılmıştır. Fakat Pei’ye göre hükümet büyüyüp gittikçe daha karmaşık hale geldikçe ve yetkililerin yaptıklarını saklamalarını sağlayacak güçleri arttıkça partinin denetleme kapasitesi yetersiz kalacaktır.<a id="dn617" href="../Text/dn.xhtml#d617">[617]</a> </p>

<h4 id="sigil_toc_id_26">ÇİN DEVLETİ’NDE HESAP VEREBİLİRLİK</h4>

<p class="n">Çin Halk Cumhuriyeti anayasası baştaki Komünist Partiye tek iktidar olma garantisi veren otoriter bir devlettir. Partinin hiçbir şekilde çok partili ve serbest seçimlere izin vermeye niyeti yoktur. Hatta herhangi bir demokrasi tartışmasına dahi izin vermemektedir.</p>

<p>Tüm otoriter rejimler iktidarlarına bir çeşit muhalefet bulur. Bu muhalefetlere karşı iktidarların cevabı baskı ve asimilasyon karışımı bir şey olur. Çin, Kuzey Kore gibi totaliter bir ülkeye ya da Mısır da Hüsnü Mübarek ve Libya da Muammer Kaddafi gibi Arap diktatörlüklerine kıyasla asimilasyon üzerine daha çok ağırlık verir. Partinin hesap vermek zorunda olduğu hiçbir resmi sorumluluk mekanizması olmasa da devletin toplum içindeki bazı toplumsal faillerin istekleri doğrultusunda hareket ettiği söylenebilir.</p>

<p>Bunun gerçekleşmesi birkaç mekanizmaya bağlıdır. Çin hükümeti 1989’dan beri taşrada köy seçimleri yapılmasına izin vermektedir. Köy liderlerine belli bir derece yerel güç verilmiştir. Onlar Çin Ulusal Halk Meclisine kadar ulaşan büyük bir seçim sisteminin bir parçasıdır. Mecliste de delegeler belli bir bağımsızlıkla hareket etmeye başlamıştır.<a id="dn618" href="../Text/dn.xhtml#d618">[618]</a>  Siyaset bilimci Lily Tsai’inin anlattığı gibi bu resmi mekanizmalar dışında Çinli köylü toplulukları yerel yetkililere şikayetlerini ve hükümetin hizmetlerinin nasıl daha iyi sağlanacağına dair tavsiyelerini bildirerek gayri resmi bir geribildirim mekanizması görevini almaktadır. Aynı zamanda vatandaşların şikayetlerini hem hükümete hem de partiye bildirebilecekleri resmi kanallar da vardır. Tabi hükümet hiçbir şekilde bunlara cevap vermek zorunda değildir. Ama yerel yetkililer yine de toplumsal huzurun korunması için problemleri büyümeden çözüme ulaştırmaları yönünde üstleri tarafından teşvik edilmektedir.<a id="dn619" href="../Text/dn.xhtml#d619">[619]</a> </p>

<p>Fakat en önemli geribildirim mekanizması protestolardır. Hükümetin neredeyse paranoyaya ulaşan toplumsal istikrar ve “harmoni” takıntıları ile birleşince protestolar sadece baskı ile değil birçok ödün verilmesi ile de sonuçlanabiliyordu. 2010’da tahminlere göre 180,000 adet resmi kayıtlara geçmiş protesto gerçekleşmiştir. Bunların çoğu arazi alımlarına karşı olan ve fabrikaların topraklarına zarar vermesinden endişe duyan köylüler ile yerel yetkililer tarafından haksızlığa uğratıldıklarını düşünen göçmen işçiler tarafından düzenlenmiştir.<a id="dn620" href="../Text/dn.xhtml#d620">[620]</a>  Hu Jintao liderliğinde parti ana hedefini ekonomik kalkınmadan devletin performansında istikrarı sağlamaya değiştirmiştir. Öyle ki bir devlet yetkilisinin yapacağı tek bir skandal hareketin kariyerini bitireceği duruma gelinmesi için çalışılmaktadır. Birçok yerel yetkili ise protestocuları bazı ödünler, ödenekler ve kural değişiklikleri vererek onları satın alarak bastırmayı daha kolay bulmuş, devletin bu iki çelişken hedeflerine ulaşmak için kendilerini baskı altında bulmuştur.<a id="dn621" href="../Text/dn.xhtml#d621">[621]</a> </p>

<p>Çin’deki yaygın inanış, devletin üst kademelerinin alt kademelere kıyasla daha duyarlı ve daha az yozlaşmış olduğu yönündedir.<a id="dn622" href="../Text/dn.xhtml#d622">[622]</a>  Üst kademelerin iyi niyetli olduğuna dair inanç hükümetin tamamının devamlılığı için hayati önem taşımakta, bu sebeple hükümet daha duyarlı olmak için çaba sarfetmektedir. Ama gerçekte üst kademelerin alt kademelerden daha az yozlaşmış olup olmadığı belli değildir. 2012 Bo Xilai davasından anlaşılan üst kademe liderlerin de beklenmedik derecede vazifeyi suiistimale karışmış olduğuydu.</p>

<p>Siyasette kâğıt üzerinde alt kademeler üst kademeler tarafından yüksek seviyeli disipline maruz kalır. Ama uygulamada merkezi sistemde alt kademelerin oldukça fazla özerkliğe sahip olması gerekmektedir. Hanedan Çini’nde imparatorların karşılaştığı en büyük problemlerden biri bilgi eksikliğiydi. Sözde kontrolünde oldukları bürokrasiyi tamamıyla takip etmek kolay bir iş değildi. Bu sorunu çözmek için bir merkezi denetleme mekanizması üzerine başka merkezi denetleme mekanizması üzerine, başka merkezi denetleme mekanizmaları kurdurdular. Örneğin, saraydaki hadımlar bürokratlardan daha güvenilir hale gelmişti. Bu yüzden saray hadımları bürokratları denetlemekte kullanıldı. Fakat daha sonra hadımlar da güvenilirliklerini yitirdi. Bunun üzerine Ming Hanedanı imparatorları hadımların denetlenmesi için “Hadım Tashih Odası” diye bir kurum kurdurdu. Günümüz Çin’inde de üst kademe yetkililer alt kademeleri denetlerken, partinin Organizasyon Bürosu hükümeti denetler; ve parti içinde Merkezi Disiplini Denetleme Komisyonuna benzer özel oluşumlar partinin geri kalanını denetler. Bu atmosfer içinde birçok fail kötü davranışlarını saklama ve yukarıya bilgi aktarımının önüne geçme ihtiyacını duymaktadır. Sonuçta bu sisteme gelebilecek tek  çözüm aşağı yönde sorumluluktur. Devlet özgür bir basın ve gerçek güce sahip vatandaşlar ile denetlenmelidir.</p>

<p>Mao sonrası Çin’de getirilen kurallar, kanunlar ve prosedürlerin çoğu alt kademelerin üst kademelere daha çok sorumlu tutulması üzerinedir. Aşağı yönde sorumluluk duymayan bir siyasi sistemin kalitesi büyük oranda başındaki insanların davranışlarına bağlıdır. Bir önceki kısımda Legalistler ve Konfüçyüsçülerden bahsetmiştim. Legalistler açık ve sabit prosedürlerin doğruluğuna inanırken Konfüçyüsçüler daha esnek ve bağlama göre değişebilen ahlâk bazlı bir liderlik sisteminin doğruluğunu savunuyordu. Modernite öncesi Çin hükümetleri yöneticileri kısıtlayan resmi kanunlar yerine ahlâki sistemi tercih etmiştir. Resmi prosedürler sadece imparatorun toplumun geri kalanına nasıl emir vereceğini belirlemede kullanılmıştır. Günümüz Çin hükümeti kâğıt üzerinde Marksist-Leninizm’e bağlılıklarına rağmen bu geleneği sürdürmektedir. Vatandaşlar gücü kısıtlayan resmi prosedürlerden çok, liderlerinin iyi niyetlerine güvenmek zorundadır.</p>

<p>İyi liderlerin elinde böyle bir sistem, hukuk üstünlüğü ve çok partili seçimler gibi resmi demokratik prosedürlerle yavaşlayan demokratik sistemlere kıyasla daha iyi işleyebilir. Böyle bir sistem çıkar grupları, lobiciler, yasama sistemi ve hantal siyasi koalisyonlarla uğraşmak zorunda kalmadan güç kararlar verilebilmesini sağlar. Singapur, Güney Kore, Tayvan ve Japonya gibi hızla gelişmekte olan Asya ülkelerinin tarihi “yerleşmiş özerkliklerine” hep hayranlık duyulmuştur. Dünyanın geri kalanındaki diğer otoriter rejimlere kıyasla 1978 sonrası Çin kendini ekonomik kalkınmaya, istikrarın sağlanmasına ve kamu hizmetlerinin yaygınlaştırılmasına vermiştir. Deng Xiaoping ve onu izleyen diğer parti liderleri parti iktidarının devamlılığının artık ideoloji ile sağlanamayacağını, ülke yönetiminde iyi performans sergilenmesi gerektiğini anlamıştı.</p>

<p>Bu sistemin en büyük eksikliği Çin tarihinde “kötü imparator” problemi olarak bilinmektedir. Otoriter bir sistem demokratik bir sisteme göre çok daha hızlı hareket edebilir fakat başarısı sonuçta sürekli iyi liderlerin başa geçmesine bağlıdır. İyi liderden kasıt sadece siyaset bilgisi bakımından iyi olması değil şahsi güç ve para arayışını bir kenara bırakıp, kendini ortak kamu yararına verebiliyor olmasıdır. Hanedan Çini’nde bu problem imparatorların gerçek gücünü kısıtlayacak karmaşık bir bürokrasi sisteminin yaratılması ve yöneticileri onlara baskın gelenekler aşılayan bir eğitim sisteminden geçirilmesi ile çözülmeye çalışılmıştır. Buna rağmen bu sistem kimi zaman despot, kimi zaman tembel ve beceriksiz, kimi zamansa yozlaşmış kötü imparatorların ortaya çıkmasına engel olamamıştır.</p>

<p>Günümüz Çin’i tam bu sorunla boğuşmaktadır. Diğer otoriter ve çoğu demokratik rejimlere kıyasla Çin ekonomi, fakirliğin azaltılması ve temel sosyal hizmetler konularında yüksek performans göstermiştir. Fakat günümüz Çin sistemi gelecekte “iyi imparatorların” başa geçeceğinin garantisini verebilir mi?</p>

<p>Otoriter Çin hükümeti bu sistemin devamlılığına sona erdirebilecek birkaç tehditle karşı karşıyadır. Bu tehditlerden en önceliklisi popülist tutkuları kullanarak şahsi bir taraftar topluluğu oluşturabilecek karizmatik bir liderin ortaya çıkma tehlikesidir. Bu karizmatik lider Mao sonrası karşılıklı mutabakat ile inşa edilen her şeyin sonunu getirebilir. Başta aşırı derecede gelir dağılımı eşitsizliği ve yüksek derece yolsuzluğun geldiği çözülmemiş birçok toplumsal sorun bulunmaktadır.</p>

<p>İkinci bir tehdit daha az çarpıcı olsa da olma olasılığı daha yüksektir. O da hükümetin ekonomik kalkınma sonucu içindeki toplumsal faillere karşı özerkliğini kaybetmesi, güçlü çıkar grupları tarafından ele geçirilmesidir. Minxin Pei’ye göre bu zaten olmuştur. Hükümet devlet şirketleri, bazı bakanlıklar ve hatta hükümet otoritesine karşı koyan bazı idari bölgeler gibi içinde yer etmiş güçlü gruplarla karşı karşıyadır. Hükümet alt kademelerdeki yozlaşmayı kontrol altına almaya çalışırken üst kademelerde yozlaşmanın esiri olmaktadır. Mao ve Deng dönemlerine kıyasla partinin performansının düşüşüne paralel olarak otoritesi gittikçe azalmıştır. Çin orta gelir düzeyindeki bir ülke olmaktan uzaklaşıp yüksek gelir düzeyinde bir ülke olmaya yaklaştıkça kaçınılmaz bir şekilde otorite daha da zayıflayacaktır. Hu Jintao liderliğinde siyasi reformlara çoğunlukla ara verildi ve ekonomik politika daha az liberal bir yöne girdi. 18. Parti Kongresi ve Xi Jinping’in yükselişi sonrası parti yeni ekonomik reformların sözünü verdi. Fakat bunun üzerine ayrımcılığa karşı mücadele ile ideoloji ve disiplin vurgusunu da eklemeyi seçti. Xi’nin büyük çaplı değişimler getirip getiremeyeceğini zaman gösterecek.</p>

<p>Son tehdit sistemin içinden gelen meşruiyetini sağlayacak bir sistemin olmamasıdır. Çin hükümeti kendisinin Batı’dan ayrı, farklı bir siyasi ve ahlâki sistem üzerine kurulu olduğunu iddia etmektedir. Benim de savunduğum gibi hanedan Çini ile günümüz Çin hükümeti arasında birçok mantıksal bağın olduğu doğrudur. Ama Çin Komünist Partisi hâlâ resmi olarak meşruiyetini Batı’dan aldığı Marksizm-Leninizm ideolojisine bağlar. Bu onun kendini doğrudan geleneksel Çin değerlerine başvurarak meşru kılmasının önünde bir engel oluşturur. Diğer yandan Marksizm-Leninizm’i kolayca üzerinden atamaz. Bunların sonucu olarak meşruiyetini ekonomik büyümeyi devam ettirebilmede ve Çin milliyetçiliğinin önderi olmada bulmak zorunda kalmaktadır. Eğer büyüme yavaşlarsa veya gerileme başlarsa ÇKP neden gücün tekeli olarak devam etmeyi hak ettiğine dair söz söyleyemez.</p>

<p>Uzun vadede kötü imparator sorunu ve bununla birlikte gelen yozlaşma ile zorbalığı çözmenin tek yolu devleti kısıtlayan resmi prosedürleri arttırmaktır. Bu ilk önce kurallara dayalı karar verme sisteminin genişletilmesi ve kanunların hükümetin ve partinin üst kademelerine etki edebilmesi gerektiği anlamına gelir. Resmi kısıtlamalar siyasete katılımın daha çok açılmasını gerektirir. Zamanında Çin imparatorlarının şimdi de günümüz hükümetinin boğuştuğu bilgi eksikliği sorunu bilgiye ulaşımına resmi kısıtlamalar getirmekle çözülemez. Çin’in ekonomik büyümesi geniş ve gittikçe daha da güçlenen bir orta sınıf yaratmıştır. Bu orta sınıfın içindeki yozlaşmayı saklamaya çalışan ataerkil otoriterizme tahammülü daha azdır. Daha resmi güç kısıtlamasına geçiş aşamalı bir şekilde gerçekleştirilebilir ve sorumluluktan önce hukuk üzerine odaklanmalıdır. Var olan Çin anayasası gelişecek bir hukuk sistemini inşa etmek için kötü bir temel değildir. Fakat Çin siyasi sisteminin uzun vadede devamlılığının sağlanması için ikisi de gereklidir.<a id="dn623" href="../Text/dn.xhtml#d623">[623]</a> </p>

<p>Hukuk üstünlüğü ve demokratik hesap verebilirliğin yayılmasını sağlayacak dinamik süreç nasıl olacaktır? Bu yukarıdan aşağı gelecek zorlamalarla olacak bir şey değildir. Yukarı kesimler kendilerine aşırı güvenmekte, siyasi gelişmeler yönünde ilerleme konusunda çok da ilgi göstermemektedir. Değişimin iktidarın güçlü kurumlarla kısıtlanmasını isteyen yeni ortaya çıkan toplumsal failler sayesinde olması ihtimali daha yüksektir. Geçmişte Çin devleti kendine rakip olabilecek toplumsal grupların ortaya çıkmasını engelleyecek kadar güçlüydü. Fakat toplumsal hareketler günümüz Çin’in de daha önce Çin tarihinde görülmemiş bir hızla gerçekleşmektedir. Sayıları yüz milyonları bulan devasa bir orta sınıf ortaya çıkmıştır. Diğer birçok toplumda orta sınıf siyasi değişimin ve demokrasiye geçişin arkasındaki dinamik güç olmuştur. Çin’de hukuk üstünlüğü ve demokrasinin geleceği bu yeni toplumsal grupların eskiden beri süre gelen klasik devlet toplum dengesini lehlerine değiştirip değiştiremeyeceklerine bakmaktadır. Bu kitabın III. Bölümün konusu tam da bu genel olgudur.</p>
</body>
</html>