<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h1>22</h1>
<h3 id="sigil_toc_id_22">ORTAK DİLLER</h3>

<div class="b">Milli kimliğin, ülkelerin gelişiminde nasıl önemli ve sorunlu bir şey olduğu; Endonezya ve Tanzanya’nın milli kimlik yaratmayı başarırken Nijerya ve Kenya’nın nasıl başaramadığı; milli kimliğin demokratik yahut otoriter durumların hangisinde daha iyi tesis edildiği</div>

<p class="n">Önceki kısımlarda güçlü bir milli kimlik varlığının Avrupa’da devlet inşasının başarısı için çok önemli olduğunu gördük. Bugünkü gelişmekte olan dünyada, zayıf devletler genellikle, zayıf veya var olmayan milli kimliklerin yan ürünleridirler. Bu özellikle, hiçbir etnik, dilsel veya kültürel topluluğa göre olmayan keyfi sınırlara sahip bağımsız devletleri sömürgecilerin yaratısı olan Sahra Altı Afrika’da bir sorundur. Daha büyük imparatorlukların içindeki idari birlikler iken, genişleyen halklar birbirlerinin içerisinde yaşıyordu ancak ortak bir kültür yahut kimlik algısına sahip değillerdi. Sömürgecilikten arta kalan boşlukta Nijerya ve Kenya gibi bazı yani bağımsızlaşmış ülkeler yeni bir milli kimlik yaratmak için çok az çaba sarf ettiler ve daha sonraki yıllarda yüksek seviyeli etnik çatışma başlarına bela olmuştur. Aksine, Endonezya ve Tanzanya milli kimlik yaratabilecek fikirler etrafında konuşan kurucu liderlere sahipti. Endonezya bir Afrika ülkesi değildir fakat 14. kısımda belirtildiği gibi, Nijerya ile birçok benzerliği vardır; aynı şekilde Kenya ve Tanzanya’nın da birçok özelliği benzerdir. Endonezya ve Tanzanya yolsuzluk ve etnik çatışma gibi büyük siyasi mücadelelerle karşı karşıya kalmıştır. Ancak seviyeleri farklıdır; devletleri erkenden millet inşa ettikleri için çok daha uyumlu ve istikrarlıdır ve sonuç olarak son yıllarda daha iyi sosyal ve ekonomik neticeler almışlardır.</p>

<h4 class=" sigil_not_in_toc">PETROL VE ETNİSİTE</h4>

<p class="n">Birçok gelişmekte olan ülke gibi Nijerya’da tarihi bir millete sahip değildi. Ancak hiçbir zaman da, ne sömürgeci otoriteler tarafından, ne de bağımsızlık sonrası yeni bir milli lider tarafından ciddi bir millet inşa sürecinin nesnesi olmamıştır. İngilizler Nijerya’yı devraldığında büyük, iyi tesis edilmiş bir devleti (Hindistan’daki Babür İmparatorluğu gibi) fethetmiş değillerdi. Yerli insanlar temelde çok küçük kabile düzeyinde birimlere bağlıydılar.<a id="dn501" href="../Text/dn.xhtml#d501">[501]</a>  Bugün Nijerya denen bölge ilk defa, vali olarak hizmet veren dolaylı idare düzenleyicisi Frederick Lugard tarafından 1 Ocak 1914’te tek bir siyasi birlik altında birleşmişti. Bu yapı, Kuzey ve Güney Nijerya Sömürgelerinin bir birleşimiydi. Güney Nijerya Sömürgesi, Lagos Sömürgesi ve Nijer Delta Sömürgesinin 1906’da bir araya gelmesiyle oluşmuştu. Bu bölgeler din, etnisite ve refah bakımından ayrıldıklarında beri pek ortak noktaya sahip değillerdi. Kuzey Müslümandı, Güney ise Avrupalı misyonerlerin çalışmaları ile Hıristiyanlaşmıştı. Bu bölgelerin birleşimi idari rahatlık sebebiyle gerçekleştirilmişti; daha fakir olan Kuzey mali bir kriz yaşıyordu ve ten bir sömürgede hâkimiyet altında tutmak daha kolay olacaktı. Sömürgeci otoriteler tabi ki de bu planın yerel halka sormayı düşünmemişlerdi.<a id="dn502" href="../Text/dn.xhtml#d502">[502]</a> </p>

<p>Britanya, Nijerya’da bulamadığı şeyi yaratamamışlardı da. On yedinci yüzyıldan beri varlık gösterdikleri Hindistan’da İngilizler bir ordu, milli bir bürokrasi, eğitimli bir orta sınıf ve alt kıtanın çok çeşitli etnisitelerini, dinlerini ve kastlarını birleştirebilecek ortak bir dil (İngilizce) oluşturmuştu. Sunil Khilnani, bir bağlamda, bir siyasi birlik olarak “Hindistan fikri”nin, sömürgeci devirlerde yavaşça yayılmaya başlayan bu kurumlar ile demokratik fikirlerin etrafında yaratıldığını iddia eder. Dahası Hindistan, İngiliz stratejik amaçlarının, imparatorluğun dayanak noktası olarak merkeziydi.<a id="dn503" href="../Text/dn.xhtml#d503">[503]</a> </p>

<p>Nijerya’ya gelene kadar Britanya bir bakıma küresel bir imparatorluğun yükleriyle yıpranmıştı. Dolaylı idare, bir zamanlar Hindistan’a yaptıkları gibi Afrika’ya yatırım yapamayacaklarına karar vermelerinden doğan bir politikaydı. Böylece kendi iradeleri ile güçlü bir devlet yapısı yerleştirmemeye ve ekonomiyi geliştirmemeye karar verdiler. Britanyalılar eğitimli Nijeryalılardan bir sınıf yaratmakla pek ilgilenmiyorlardı. Bağımsızlığın arifesinde, Kuzeyde İngilizce okur-yazarlık sadece yüzde ikiydi ve bütün ülkede sadece bin adet üniversite mezunu Nijeryalı vardı. Nijeryalılar üst düzey kamu hizmetlerinden men edilmişti; İkinci Dünya Savaşı’nın sonunda sadece yetmiş beş Afrikalı başka seviyelerde çalışıyordu.<a id="dn504" href="../Text/dn.xhtml#d504">[504]</a> </p>

<p>Daha önce belirtildiği gibi, güçlü devlet yapılarının ve yozlaşmamış idareler oluşturmanın yollarından biri insanların özgürlükleri adına savaşmak için teşkilatlandıkları zamanlardır. Nijerya’ya dair öne çıkan şey, hiçbir zaman Britanya idaresi ile mücadele eden yahut iktidarda iken bir millet inşa stratejisi izleyen güçlü bir milliyetçi partinin olmayışıdır. Egemenlik Nijeryalılara İngilizler tarafından tepsi ile sunulmuştur. İngilizler yeni ülkenin anayasasını yazmış ve önceden ayrılacaklarını duyurmuşlar, 1960’ta da ayrılmışlardır. Bağımsız Nijerya’da iktidara gelen siyasi partiler başlangıçtan itibaren aşırı derecede bölgesel ve etnikti, birbirlerinden eski sömürgeci efendilerine duyduklarından daha fazla şüphe duyuyorlardı ve kafalarında Nijerya milleti veya ülkenin kimliği nasıl tanımlanır gibi meseleler yoktu. Milli bir kimliğin olmayışı kısa sürede ülkenin çökmesine yol açtı ve iç savaş çıktı.<a id="dn505" href="../Text/dn.xhtml#d505">[505]</a> </p>

<p>Biafra Körfezinde zengin yeni petrol rezervlerinin bulunması Nijerya’nın rakip etnik gruplarına uğruna savaşabilecekleri değerli bir ödül sağlamıştı. Ancak bu aynı zamanda gelecekteki siyasi istikrarı garantiye alacak bir mekanizma da üretmişti. Hükümet, elitlere dağıtılan ekonomik kaynakları (elitler de kendilerini aslan payını alıp kalanını takipçilerine dağıtır) kontrol eder. Ne zaman bazı hoşnutsuz gruplar rant peşindeki birliği şiddetle tehdit etse daha fazla ödeme yapılarak satın alınırlar. Siyasi yolsuzluk ve kayırmacılık Nijeryalıların istikrar ve kapsayıcı milli kimlik için ödedikleri bir bedeldir.</p>

<p>Endonezya Nijerya gibi başlamış ama sonraki yıllarda çok farklı şekilde gelişmiştir. Yirminci yüzyıldan önce Endonezya ülkesi mevcut değildi. On bir bin adadan daha fazlasına sahip bir takımada alanında uzanan ve önceleri Hint Takımadaları, Hint Adaları, Tropik Hollanda veya Felemenk Doğu Hindistan olarak anılan bölge çok çeşitli sultanlıklar, kabileler, ticaret merkezleri ve yüzlerce farklı dili konuşan etnik gruplardan müteşekkildi. Yerlilerin çok ufak bir kısmı köylerinin yahut adalarının ötesinde bir dünya olduğunun farkındaydı.<a id="dn506" href="../Text/dn.xhtml#d506">[506]</a> </p>

<p>Bunun hepsi on dokuzuncu yüzyılın sonu, yirminci yüzyılın başında değişmeye başladı. Bu dönemde Felemenkler siyasi kontrollerini ve ticaret ağlarını Batavia’nın (bugünkü Jakarta’nın olduğu yer), Felemenk Doğu Hint Şirketinin merkezinden öteye genişletti. Düzenli buharlı gemi seyahati insanlara takımadanın bir bütün olduğu hissini verdi. Ayrıca bu Mekke’ye hac için gidebilme imkânını, yani Endonezyalı Müslümanların geniş Müslüman cemaatiyle görüşebilmesini sağladı. Avrupa’da eğitim alabilmiş çok küçük bir yerli elit grubu ortaya çıktı ve Batı’dan milliyetçilik ve Marksizm gibi kavramları almaya başladı.<a id="dn507" href="../Text/dn.xhtml#d507">[507]</a> </p>

<p>1930’a kadar bu sömürgenin kimliğini tanımlayabilmenin birçok yolu vardı. Yerlilerin büyük çoğunluğu Müslüman olduğu için kendilerini Pakistan gibi bir Müslüman devlet olarak görebilirlerdi. Endonezya Komünist Partisi (EKP) kendilerini küresel Komünist Enternasyonale bağlayacak, tıpkı Çin ve Vietnam’ın yaptığı gibi bir sınıf devrimi istiyordu. Ve kendi bölgesel siyaset birimlerini destekleyebilecek birçok bölgesel ve yerel kimlikler mevcuttu, bilhassa da Java ve Sumatra gibi büyük adalarda.</p>

<p>Bunun yerine, Endonezya olarak adlandırılacak bir ülke için 1920’lerde Endonezya Milli Birliği, Endonezya Milli Siyasi Birlikler Kongresi ve milliyetçi genç bir grubun Genç Endonezya’nın yaratılması ile birlikte tamamen farklı bir fikir ortaya çıktı.<a id="dn508" href="../Text/dn.xhtml#d508">[508]</a>  Ekim 1928’de Batavia’da toplanan ikinci Endonezya Genç Kongresi milli bir marş, “Endonezya Raya” (“Endonezya” kelimesinin ilk açıkça kullanımlarından biri), kabul etti ve Bahasa Endonezya dilini milli dil olarak ilan etti.</p>

<p>Endonezya dilinin milli bir dil olarak kabul edilmesi yeni oluşan devletin kimlik oluşumu için önemli bir unsurdu. Endonezya dili, yüzyıllardır takımada içinde tacirler ve seyyahlar arasında ortak bir dil olarak kullanılan klasik Malay dilinin standartlaştırılmış bir biçimidir. Bu dil sadece bölgedeki çok küçük bir grubun ilk diliydi. Çoğunluk Java dili, Sunda dili gibi diller konuşurken eğitimli elit Felemenkçe konuşuyordu. Bu dil, konuşanların ve dinleyenlerin konumunu belirten ayrıntılı bir dil dizgesine sahip olmayan ve sömürgenin siyasi açıdan hâkim etnik grubunu dili olan Java dilinden daha eşitlikçiydi. İlk genç milliyetçilerin çoğu Endonezya dilini ya konuşamıyordu ya da iyi bilmiyordu.</p>

<p>Endonezya dilinin benimsenmesi ve geniş, çok etnikli bir Endonezya’nın ilanı yirminci yüzyılın başlarında kullanımda olan diğer kimlik görüşlerine baskın gelmiştir. Java, Sumatra ve Celebes’te birçok bölgesel hareketler mevcuttu fakat bunlar daha geniş Endonezya gruplarının oluşmasından sonra kendilerini dağıtmışlardır. Felemenkler böl ve yönet oyunu oynadılar ve yeni milliyetçi elit içindeki birçok kimse olabildiğince geniş bir birliğin oluşturulmasının bağımsızlığı kazanmak için ne kadar önemli olduğunun farkına vardı.</p>

<p>Endonezya fikrinin arkasındaki en önemli güçlerden biri ülkenin bağımsızlık sonrası ilk başkanı Sukarno’dur; kendisinin <i>Milliyetçilik, İslam ve Marksizm</i> adında 1927’de bastığı kısa bir risalesi vardır. Bu risalede Sukarno o zamanki üç büyük düşünce akımını ele alır ve bunlar arasında, Felemenk idaresine karşı geniş bir siyasi cephe oluşturmaktan alıkoyacak temel bir uyumsuzluk olmadığını öne sürer. Sukarno İslam’ın ve Marksizm’in mesajlarının, ikisi de tefeciliğe karşı olması bakımından benzer olduğunu söyler. Endonezya’nın diğer dini grupları ile bir çatışma doğurabilecek olan teokratik bir devlet isteyen “fanatik” Müslümanları eleştirir. Benzer şekilde Marksizm’in din karşıtı doktrinine de karşı çıkar. Sukarno’nun, sentezinde ilgilenmediği tek siyasi ilke Batı liberalizmiydi, çünkü bu doktrin, milli bir kimliğin oluşturulmasında bütünleyici bir rol oynayacak güçlü bir devlet için gerekçe sunmuyor yahut gerekli gördüğü “sosyal adalet” için yeniden dağıtımcı politikalar ile ilgilenmiyordu.</p>

<p>Bu fikirler sonradan Sukarno tarafından 1945’teki konuşmasında “Beş Sütun” (Pancasila) olarak zikredilecek ve Bağımsız Endonezya devletinin altında yatan Pancasila doktrininin temelini teşkil edecekti.<a id="dn509" href="../Text/dn.xhtml#d509">[509]</a>  Sukarno çok belirsiz bir teorisyendi, aslında aşırı derecede çelişik fikirleri sentez etmeye çalışıyordu. Amacı felsefi değil pratikti: kendisi birleştirici bir milli kimlik yaratmak istiyordu. Bu milli kimlik hem Endonezya’yı yekvücut haline getirmeliydi hem de alternatif siyasi akımlara karşı emniyette tutmalıydı. Endonezya milletini, ülkenin hiçbir etnik grubuna atıf yapmadan, mümkün olan en geniş kavramlarla tanımlamıştı; dini kabul ediyordu fakat İslam’a değil genel monoteizme atıf yaparak nötrleştiriyordu.<a id="dn510" href="../Text/dn.xhtml#d510">[510]</a> </p>

<p>Sukarno’nun milli sentezi sadece giderek otoriterleşen bir devlet bağlamında yer bulabilirdi. Endonezya’nın 1950’deki bağımsızlığı üzerindeki esas anayasası çok partili demokrasiyi sağlamış ve Başkan Sukarno’yu zayıf bir sembolik başkan olarak kenarı itmişti. 1955’teki ilk genel seçimden sonra Sukarno parlamenter demokrasiye saldırmaya başladı ve dıştaki adalarda etnik isyanların patlak vermesi ile Mart 1957’de sıkıyönetim ilan edildi. Ordu ve EKP’nin desteği ile Sukarno liberal muhalefeti ezdi ve Nasakom temelinde bir Milli Cephe yarattı. Nasakom konuşmasındaki üç kuvvetin -milliyetçiler, Müslümanlar ve Komünistler- bir kısaltmasını temsil ediyordu. Komünistlerden ve harici olarak Çin ile Sovyetler Birliğinden desteklerin gelmesi ile Sukarno devleti kendisinin Pancasia ideolojisine destek sağlamak için kullandı.<a id="dn511" href="../Text/dn.xhtml#d511">[511]</a> </p>

<p>Sukarno nihai olarak başarısız oldu çünkü aslında üç sütununu sentez edememişti, bilhassa ordu tarafından temsil edilen milliyetçilik sütunu ile EKP tarafından temsil edilen Marksist sütunu. Bu iki destek kaynağı giderek birbirlerinden kuşku duyar olmuştu. Sukarno’nun başkanlık muhafızları tarafından bir darbe teşebbüsü ve birçok generalin öldürülmesi General Suharto liderliğindeki ordunun karşılık verip Sukarno’yu görevden almalarına ve kanlı bir tasfiyeye girişmelerine yol açmıştı. Bu tasfiyede EKP’nin büyük kısmı yok edildi ve beş yüz ile sekiz yüz bin arasında kişi katledildi.<a id="dn512" href="../Text/dn.xhtml#d512">[512]</a> </p>

<p>General Suharto’nun Yeni Düzeninin sonucunda Sukarno’nun programındaki Marksist kısım bırakıldı fakat milli birliğin garantörü olarak güçlü, merkezi bir devlete ve milli kimliğin kaynağı olarak Pancasila ideolojisine güvenilmeye devam edildi. Endonezya’nın küçük Çinli azınlığı (bunları EKP büyük oranda istihdam etmişti) Endonezya isimleri almaya ve nüfusun içinde asimile olmaya zorlandı. Ülkenin Müslüman çoğunluğu ve Çinli azınlığı arasındaki düşmanlıktan bir kriz çıktı ve EKP’nin mağlubiyeti çeşitli Müslüman organizasyonlarının elini kuvvetlendirdi. Ancak Yeni Düzen rejimi Pancasila ideolojisini Endonezya devletinin daha da İslamlaşması yönündeki talepleri uzak tutmak için bir araç olarak kullanmaya devam etti. Suharto rejimine destek sağlamak için Çinli iş topluluklarına güvenmeye başladı.<a id="dn513" href="../Text/dn.xhtml#d513">[513]</a> </p>

<p>Kültürel asimilasyonun mekanizması eğitimdi. Bahasa Endonezya devlet okullarında başlangıçtan itibaren eğitim diliydi, ve devlet öğretmenlere eğitim programları sunuyor ve kendi memleketlerinin dışında çalışmalarını (ve evlenmelerini) sağlıyordu. Endonezyalılar böylelikle, Çin imparatorlarının eyaletlerini, yahut Osmanlılar’ın sancaklarını idare etmek için birilerini görevlendirmelerine benzer bir idari sistemin benzerini uyguluyorlardı. Suharto’nun Yeni Düzen devrinin en önemli başarılardan biri temel eğitimin artmasıdır; eğitimin kapsamı 1971 ile 1985 yılları arasında nüfusun 55,6’sından 87,6’sına yükselmiştir. Bahasa dili iki nesilden fazla okullarda öğretildikten sonra bu dili konuşanların sayısı giderek arttı ve bugün nüfusun tamamı bu dili konuşmaktadır.<a id="dn514" href="../Text/dn.xhtml#d514">[514]</a> </p>

<p>Endonezya milli kimliği -açık bir bütünleştirici ideolojinin ifade kazanmasından, milli bir dilin tesisinden ve milli bir orduya dayalı otoriter bir güçten destek alarak- Nijerya milli kimliğinin hiç olamayacağı bir şekilde sağlamlaşmıştı. Bu bütünleştirme sürecinin sınırları Doğu Timor, Batı Papua (önceden Batı Yeni Gine), Ambon ve Açe gibi hiçbir zaman Jakarta’daki milli söylemi kabul etmemiş olan yerlerde açık çizilmişti.<a id="dn515" href="../Text/dn.xhtml#d515">[515]</a>  Batı Papua ve Doğu Timor etnik açıdan ağırlıklı olarak Melenezyalıydı, büyük oranda Müslüman değillerdi ve resmi olarak sadece 1963 ve 1976 yıllarında Endonezya tarafından ilhak edilmişlerdi. Sukarno 1927’deki makalesinde Ernest Renan’ın millet tanımını (bir millet, ortak bir tarihi paylaşan ve ortak bir topluluk olarak hareket eden bir gruptur) kullanır: buna göre bu iki yer de kendilerini Endonezya milletinin bir parçası olarak göremez. Ne de bu ikisi, Endonezya İslamlaşmadan önce antik Majapahit Hint krallığına mensuplardı; bu krallık dönemi bazen modern milliyetçiler tarafından Endonezya kimliğinin muhayyel kimliği olarak düşünülür. Bu her iki yer de kendi Malenezya ve (Doğu Timor’daki gibi) Portekiz sömürgeciliği kökleri ile ilişkili yakın kimlik kaynaklarına sahipti. İlk Endonezyalı milliyetçiler takımadanın doğu kısmını ziyaret ettiklerinde, kabile halkları ve “yamyamlar” ile meskûn tamamıyla farklı bir yer bulmuş olmalılar.<a id="dn516" href="../Text/dn.xhtml#d516">[516]</a>  Endonezya hükümeti buraların etnik dengesini değiştirmek için Java ve Endonezya’nın diğer kısımlarından göç yaptırmış, Endonezya dili öğretmiş, okul sistemi ile Pancasila ideolojisini desteklemiş ve silahlı yerli ayaklanmalar karşısında egemenliği sürdürmek için zor kullanma hakkına güvenmiştir. Doğu Timor yine de 1999 referandumunda bağımsızlığı için oylama yaptı ve Endonezya yanlısı militanların vahşi saldırılarına rağmen 2002’de bağımsız bir ülke oldu. Batı Papua Endonezya’da kaldı ancak hâlâ devam eden düşük seviyeli bir isyan, bağımsızlık hareketi mevcuttur.</p>

<p>Endonezya devletinin dayatabildiği milli kimliğin açık sınırlarına bakmaksızın, devlet yüz yıl önce tek bir millete sahip olmayan bir bölgede milli bütünleşmeyi muazzam ölçüde gerçekleştirmişti. Tabi ki, 1990’lara kadar Endonezya kimliği, 1990’lardaki Asya malı krizinden sonra tamamen demokrasiye geçtiğinde yeterli ölçüde sağlamlaşmıştı. Artık eyaletlerine ve yerel bölgelerine, bölünme korkusu olmadan, bir miktar yetki verebilirdi. Endonezya paramparça bir ülke olarak kalmıştır, Çinlilere, Hıristiyan topluluklarına ve diğer azınlıklara karşı şiddet devam etmektedir. Yolsuzluk seviyeleri de bir hayli yüksektir. Ancak bütün başarı da bununla ilişkilidir: ülkenin en baştaki etnik, dini ve bölgesel bölünmüşlüğü dikkate alındığında millet inşa başarısı muazzamdır. Endonezya Nijerya’ya çok fazla benzeyebilirdi.<a id="dn517" href="../Text/dn.xhtml#d517">[517]</a> </p>

<p>Tanzanya’nın millet inşası, bölge, din ve ırk farklarına rağmen Endonezya’nınkine çok benzer. Tanzanya etnik açıdan bir hayli parçalıdır, 120 farklı etnik grup mevcuttur; tıpkı Endonezya gibi, yıllarca, amacı millet inşası olan ve büyük oranda bunu başarmış olan güçlü bir tek parti devleti ile idare edilmiştir. Endonezya gibi, bunu başarmak için tavandan-tabana, otoriter gücü kullanmıştır.</p>

<p>Tanzanya’nın en iyi kıyaslanacağı ülke hemen kuzeyindeki Kenya’dır. Her ikisi de İngiliz sömürgesi yahut himayesi altındaydı ve her ikisi de iklim ve kültür açısından çok benzerdir. İki ülke arasındaki sınır sömürge yetkililerince doğal olmayan bir şekilde, Victoria Gölünden batıda Hint Okyanusu’na kadar dosdoğru çizilmiştir; iki taraftaki halkları yapay şekilde ayırmıştır.</p>

<p><img alt="tablo 4" src="../Images/tablo4.jpg"/></p>

<p>Soğuk savaş sonrasında iki ülke sık sık kıyaslandı çünkü Kenya, Joel Barkan’ın “hami-himaye edilen kapitalizmi” dediği şeyi benimserken Tanzanya “tek parti sosyalizmini” benimsedi.<a id="dn518" href="../Text/dn.xhtml#d518">[518]</a>  1963’te bağımsızlık kazanıldıktan sonraki ilk yirmi yılda Kenya Tanzanya’dan çok hızlı bir şekilde büyüdü, hatta bu piyasa merkezli ekonomilerin üstünlüğünü gösteriyor denebilir (bkz. Tablo 4).</p>

<p>Ancak sonra 1980’lerden başlayarak ülkeler konumlarını değiştirdi; Kenya Tanzanya’ya nispetle hızlı bir ekonomik çöküşe girdi (bkz. Şekil 16). Yakın zamanda, Tanzanya Sahra Altı Afrika’nın 1999-2011 arasındaki dönemde yüzde 6’lık güçlü bir büyüme oranına sahiptir. Bunun aksine Kenya, bilhassa 2007’deki başkanlık  seçimlerinden sonra, etnik gruplar içerisindeki şiddet ile mahvolmuştur. Halihazırdaki siyasi çatışmanın göstergesi olarak, GSYH büyümesi azalmış ve 2000’lerde dengesiz bir hal almıştır. Tanzanya daha istikrarlı kalmıştır. Bunun sebepleri, Tanzanya’nın tek parti diktatörlüğünün bir millet inşa politikası gütmesinde, Kenya’nın daha liberal devletinin ise böyle bir derdi olmamasında görülebilir.</p>

<p><img alt="sekil-16" src="../Images/sekil-16.jpg"/></p>

<p>Tanzanya’nın millet kimliği oluşturmada Kenya üzerinde bazı avantajları vardı. 120 etnik grubundan hiçbiri ülkeye hâkim olacak kadar büyük değildi. Oysa ki Kenya’da beş büyük grup vardı ve bunlar nüfusun yüzde 70’ini teşkil ediyordu.<a id="dn519" href="../Text/dn.xhtml#d519">[519]</a>  Bunlardan -Kikiyular, Kalenjin, Luo, Kamba, Luhya- iki büyük grubun ittifakı devleti ele geçirmek için yeterliydi. Aynı şekilde Tanzanya’nın milli dili Svahili’nin de önemi büyüktür. Büyük oranda Zanzibar ve diğer sahil bölgelerine gelen tacirlerden Arapça sözcükler alarak oluşmuş bir Bantu dili olan Svahili Doğu Afrika’daki birçok ülkede konuşulur. Sömürgeci dönemin ortak dil ve tacirlerin dili olarak Bahasa Endonezya dili ile benzerdir. Tanganyika on dokuzuncu yüzyılın sonlarında Almanlar tarafından idare edilirken sömürge yetkilileri, Britanyalıların kendi Kenya sömürgesine yaptığından daha fazla, milli bir dil belirlemek için çaba sarf etti. Böylelikle Svahili bağımsızlıkta Tanzanya’da Kenya’dan daha fazla kullanılır olmuştu.<a id="dn520" href="../Text/dn.xhtml#d520">[520]</a> </p>

<p>Tanzanya’nın kurucu başkanı, Julius Nyerere Endonezya’da Sukarno’nun oynadığına benzer bir rol oynamıştır. Nyerere, <i>ujamaa</i> yahut Afrika sosyalizmi doktriniyle etnikten ziyade sosyalist ideoloji etrafında bir milli kimlik inşa etmiştir. Bunu doktrini uzun uzun yazılarında ve 1967 Arusha Deklarasyonu gibi belgelerde açıkça zikretmiştir.<a id="dn521" href="../Text/dn.xhtml#d521">[521]</a>  Etnik bölünmenin sosyalist projeye bir tehdit olduğunu ve “kabilecilik” dediği şeyi bastırdığı öne sürer. Sukarno gibi, Batı’nın liberal çoğulculuk fikirlerine pek bakmaz ve toplumu yeniden yapılandırmak için tek parti idaresi ister. Bunu başarmak için Leninist disiplini sürdürüp ülkedeki kadroları üzerindeki kontrolü merkezileştirecek bir siyasi aygıt olan Tanganyika Afrika Milli Birliği’ni (TAMB, sonradan Chama Cha Mapinduzi’ye evrilmiştir) yaratmıştır. Diğer birçok yeni Afrikalı idarecinin aksine Nyerere TAMB’ın hâlâ büyük oranda kırsal bir toplum olan ülkenin sadece şehirlerine değil kırsal bölgelerine de nüfuz etmesine odaklandı.<a id="dn522" href="../Text/dn.xhtml#d522">[522]</a>  Süreç içerisinde Nyerere’nin hükümeti Jomo Kenyatta’nın Svahili’yi milli bir dil yapma çabasına kıyasla daha fazla çaba sarf ettiler, 1965’te orta okullarda Svahili zorunlu hale geldi. Henry Bienen’in ifadeleri ile “Svahili Tanganyika’nın milli kimliğinin temel bir bileşeniydi; ‘Tanganyikalık’ ile eş tutulmaktaydı.”<a id="dn523" href="../Text/dn.xhtml#d523">[523]</a> </p>

<p>Kenya’da her şey bambaşkaydı. Tek büyük etnik grup, Kikuyu, bağımsızlıktan sonra hem siyasette hem de ekonomideki lider rollerine dayanarak kendilerini hüküm sahibi kılmıştı. İngiliz sömürge otoritesine karşı Mau Mau isyanı büyük oranda Kikuyular önderliğindeydi ve ülkenin kurucu başkanı Jomo Kenyatta’ya katkıda bulunuyorlardı. Kenyatta kendi milli partisi, Kenya Afrika Milli Birliği’ni kurmasına rağmen bu ideolojik olarak Leninist teşkilata dayanan bir parti olarak değil, bir patronaj-dağıtım sistemi olarak görülüyordu. Devlet, farklı etnik grupların üzerinde tarafsız bir söz sahibi olarak görülmüyordu; daha çok ele geçirilecek bir ödül olarak görülüyordu. Kenyatta’dan sonra 1978’de Daniel arap Moi geldiğinde patronaj hemen Kikuyulardan Moi’yi destekleyen Kalenjin ve diğer etnik gruplara döndü. TAMB kaynakları zenginlerden fakirlere yeniden dağıtmaya çalışırken Kenya hükümeti bir etnikten diğerine bu işi yapıyordu. Siyasi iktidara gelen etnik gruplarca patronajın açıkça sömürülmesi Michela Wrong’un sözü ile ölümsüzleşmiştir: “Yeme sırası bizde.”<a id="dn524" href="../Text/dn.xhtml#d524">[524]</a> </p>

<p>Kenya’nın ekonomik çöküşü Moinin egemenliğine ve ardından artan seviyelerde patronaj ve yolsuzluğa bakılarak doğrudan izlenebilir. Bu zamandan beri Kenya siyasetinin çoğu ülkenin etnik gruplarının başkanlığı ele geçirmesi ve devlet kaynakları arasındaki sıfır toplamlı bir oyun etrafında dönmektedir. Bir Kikuyu olan Mwai Kibaki ile Luo olan Raila Odinga arasındaki 2007 başkanlık seçiminde bu, kitlesel kıyımlara yol açmıştır.<a id="dn525" href="../Text/dn.xhtml#d525">[525]</a>  Ülkenin kurucusunun oğlu Uhuru Kenyatta 2013’te başkanlığa seçildi ama Uluslararası Ceza Mahkemesi tarafından 2007 kıyımındaki rolü sebebiyle hakkında dava açılmıştır.</p>

<p>Tanzanya’nın, TAMB’ın bütün bölgecilik ve etnik kimlik manifestolarını ortadan kaldırma çabalarına ek olarak, ulusal birleşme için bastırması, zamanla etnisitenin Tanzanya’da pek de mesele olmamasına yol açtı. Ancak millet inşasını hedeflemeyen Kenya ve diğer ülkelerde etnisite bir mesele olarak ortaya çıkmıştır. İktisatçı Edward Miguel Tanzanya ve Kenya’daki benzer seviyelerde etnik çeşitliliğe rağmen Tanzanya’nın kamu yararına daha fazla çalıştığını ve etnisitenin burada pek de göz önünde olmadığını göstermiştir.<a id="dn526" href="../Text/dn.xhtml#d526">[526]</a> </p>

<p>Güçlü milli kimlik kendiliğinden iyi sonuçlar getirmez; mantıklı politikalara bağlı olmalıdır. Bağımsızlıktan 1990’lara kadarki dönemde Julius Nyerere’nin Tanzanya’da Afrika sosyalizmi inşa çabası millet inşası dışında her açıdan tam bir felakettir. Ekonomik politikada Tanzanya ekonominin hâkim tepelerini tutup üreticilerden zenginliklerini alarak teşvik edici unsurları yok etmiştir. İhracat gelirlerinin ana kaynağı olan ülkenin tarım sektörü, uzun vadeli dayanıklı olmayan ithal-ikameci sanayileri adına baltalanmıştır. Ve yabancı özel yatırımlar “kendine yeterlik” adına desteklenmemiştir. Siyasi alemde de Tanzanya birçok ciddi hata yapmıştır. TAMB’ın siyasi ve sosyal hayatın bütün alanlarına nezaret etme çabasıyla birlikte resmi olarak tek parti devleti olunacağı deklare edilmiştir. Sadece diğer siyasi partiler değil aynı zamanda sivil toplum kuruluşları da yasaklanmış yahut sıkı şekilde kontrol edilmiştir ve basın özgürlüğü sınırlanmıştır. Belki de en kötü politika 1973 ve 1976 arasında sosyalist dönemde, kırsal nüfusun yüzde 80’inin komünal <i>ujamaa</i> köylerine gitmeye zorlanmasıdır. Sovyetler Birliği ve Çin’deki gibi bu büyüklükteki toplumsal mühendislik çabası hem ekonomi hem de birey özgürlüğü için olumsuz sonuçlar doğurdu.<a id="dn527" href="../Text/dn.xhtml#d527">[527]</a> </p>

<p>Bu zayıf ekonomi politikaları 1980’lerin sonunda Tanzanya’nın borç krizinden ve bunu ardından daha mantıklı piyasa merkezli politikalar konduktan sonra sona erdi. Nijer ve Kenya tarzı etnik çatışmadan kaçınmasıyla birlikte bu dönüşüm 1990’ların sonları ve 2000’lerin etkileyici ekonomik büyüme oranlarını beraberinde getirdi. Endonezya’da olmadığı kadar, etnisite (veya din) potansiyel bir çatışma ve istikrarsızlık kaynağı olmaktan çıkmıştır. Zanzibar’daki Müslümanlar ayrı bir devlet için giderek ortak fikre sahip olmaya başladılar. Ancak hem Endonezya ve Tanzanya sonuçta daha etkili bir siyasi düzen yaratabilmeyi başarmıştır.</p>

<p>Önceden, başarılı demokrasilerin, şiddetli veya demokratik olmayan yollarla başarılan tarihi millet projelerinden faydalandığını söylemiştim. Avrupa için geçerli olan şey ayrıca Endonezya ve Tanzanya gibi gelişmekte olan ülkeler için de geçerlidir. Her ikisi de bugün epey başarılı demokrasilerdir: 2013’te Endonezya Freedom House’tan (en iyi 1’den en kötü 7’e kadar olan bir skaladan) 2,5, Tanzanya ise 3,0 puan almıştır. Yine de her ikisi kendi milli kimliklerinin inşa edildiği dönemlerde çok otoriterlerdir. Diğer taraftan, mevcut ayrılıkları ve milli güç sınırları dikkate alındığında ne Nijerya ne de Kenya’nın bugün bir millet inşa projesine girişebileceğini düşünmek çok zordur. Kimse milli bir anlatı yazacak veya yeni bir milli dil ilan edecek otoriteye sahip değildir. Kronoloji ve tarih, tıpkı modern bir devletin yaratımında önemli olduğu gibi ortak kimlik için de önemlidir.</p>

<p>Doğu Asya’daki ülkelere baktığımızda, mili kimlik ve devlet gelenekleri açısından çok farklı bir durumla karşılaşırız. Çin, Japonya ve Kore dünyadaki etnik olarak en homojen toplumlarındandır ve ortak dil ile kültüre dayanan uzun süreli güçlü milli kimliklere sahiptiler. Gidişat hep böyle değildir -Çin medeniyeti yüzyıllar boyunca Sarı Irmak vadisi üzerinde güneye, güneydoğuya ve batıya doğru fetihler ile genişlemişti; etnik olmayan sayısız Han topluluğunu asimile etmiş ve kuzey ve kuzeybatıdan gelen bir sürü Türk barbar tarafından zapturapt altına alınmıştı. İlk ciltte belirtildiği gibi, Çin sadece ilk devletlerden birini değil ayrıca ilk modern devleti de icat etmişti. Bu modern devlet, nesiller boyu bürokratların eğitimine temel teşkil etmiş ortak klasik edebi eserler etrafında inşa edilmişti. Milli kimlik ve devlet inşası Çin tarihinin başlangıcından itibaren bağlantılıydı. Aynısı Çin sınırında Konfüçyüsçü kültüre temas etmiş olan diğer toplumlar -Kore, Japonya ve Vietnam- için de geçerlidir. Bütün bunlar bu devletlerden hiçbiri Avrupa sömürgeciliği ve Batı fikirleri ile önemli ölçüde temas etmeden önce olmuştu. Bu hakikat bugünkü gelişme sonuçları için çok güçlü bir etkiye sahiptir: Nijerya veya Endonezya’nın aksine, bu Asya devletlerinin hiçbiri, on dokuzuncu ve yirminci yüzyıllarda modern bir devlet yaratma çabalarına paralele olarak bir millet inşa projesine girişmek zorunda kalmamışlardır. Avrupalı muadilleri gibi, bu milletler çoktan oluşturulmuştu.</p>
</body>
</html>