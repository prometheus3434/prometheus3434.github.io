<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h4>GİRİŞ</h4>
<h4 class=" sigil_not_in_toc">Fransız Devrimi’ne Kadar Siyasi Yapıların Gelişimi</h4>
<p class="bosluk2"></p>

<p class="n">Yirmi birinci yüzyılın ikinci on yıllık diliminin başında sahneye konan çok değişik senaryoları düşünün.</p>

<p>2013’te Libya’da tam teçhizat ağır silahlarla donanmış bir milis kuvvet, gecikmiş ödemelerin hükümet tarafından yapılmasını talep ederek, ülkenin başbakanı Ali Zeydan’ı bir süreliğine kaçırdı. Başka bir milis kuvvet ülkenin adeta tek ihracat gelir kaynağı olan petrol üretiminin çoğunu durdurdu. Diğer milis kuvvetler daha öncesinde, Bingazi’de Birleşik Devletler Büyükelçisi Christopher Stevens’ın öldürülmesinden ve başkent Trablus’ta milis grupların devam eden şehir işgalini protesto eden onlarca göstericinin vurulmasından sorumluydu.</p>

<p>Bu milis kuvvetler, Arap Baharının ilk yılı olan 2011’de, NATO’nun gözle görülür yardımıyla devirdikleri Libya’nın uzun süreli diktatörü Muammer Kaddafi’ye karşı ülkenin çeşitli bölgelerinde oluşturulmuştu. Otoriter yönetimlere karşı Libya’nın yanı sıra Tunus, Mısır, Yemen, Suriye ve diğer Arap ülkelerinde bu yılda başlayan protestolar genellikle daha fazla demokrasi istekleri ile yürütüldü. Ancak iki yıl sonra Avrupa ve Kuzey Amerika’da uygulanan demokrasi uzak bir hayal olarak görüldü. Libya bu tarihten sonra yeni bir anayasa yazacak kurucu bir meclis tesis etmeye doğru belirsiz bazı adımlar attı. Ama bugün Libya’nın en temel sorunu, devletin -yani, bölgesi üzerinde barışı sağlayıp kanun uygulayacak bir yasal güç tekelini işletecek merkezî bir otoritenin- olmayışıdır.</p>

<p>Afrika’nın diğer bölgelerinde, bir güç tekeli iddiasında bulunan devletler kâğıt üzerinde mevcuttur ve durumları Libya’dan daha az kaotiktir. Ama bu devletler çok zayıf kalmışlardır. Güney Asya ve Ortadoğu’dan sürülen radikal İslamcı gruplar Mali, Nijer Nijerya ve Somali gibi zayıf yönetime sahip ülkelerde kamp kurdular. Bunun sebebi, dünyanın bu bölgesinin, güçlü yönetim kurumlarının eksikliğinin açıkça görülebildiği Doğu Asya gibi gelişen bölgelerden gelir, sağlık, eğitim ve bunun gibi kavramlar açısından çok daha fakir olmasıdır.</p>

<p>Aynı zaman aralığı üzerinde, Birleşik Devletlerde, finans sektörü ile ilgili çok farklı bir senaryo sahneye konuyordu. Birleşik Devletler, birçok açıdan Kaddafi sonrası Libya’nın siyasi görüntüsünün karşı kutbunda yer alır: Birleşik Devletler, çok büyük ve iyi kurumsallaşmış bir devlete sahiptir, bu devlet iki yüz yıldan uzun süreli bir maziye dayanır ve demokratik meşruiyetini derin bir kaynaktan alır. Ancak bu devlet iyi çalışmamaktadır ve sorunları bu devletin aşırı kurumsallaşmış olduğu gerçeğiyle bağlantılı olabilir.</p>

<p>2008 finans krizinden önce elli eyaletin her birinde, finans kurumları üzerinde düzenleyici otoriteye sahip olmasının yanı sıra, bankacılık ve sigortacılık ayarlayıcısı olan neredeyse bir düzine federal kuruluş mevcuttu. Bütün bu düzenlemeye rağmen, Birleşik Devletler yönetimi, uzaktan kendini gösteren yüksek faizli mortgage kredisi krizinden, bankaların aşırı destek almasına müsaade edildiğinden ve gerçek değerlere göre çok fazla karmaşıklaşmış vadeli işlemler etrafında oluşan koca bir bankacılık sistemi gölgesinin varlığına izin verildiğinden her şeye rağmen bihaberdi. Bazı yorumcular, ekonomik erimede gerçekten payı olan Fannie Mae ve Freddie Mac gibi kuruluşlardan verilen devlet garantili mortgage kredilerini sorumlu tutmaya çalıştılar.<a id="dn1" href="../Text/dn.xhtml#d1">[1]</a>  Ancak özel sektör, mortgage çılgınlığını beslemekten mutlu bir katılımcıydı ve gereksiz riskler alabiliyordu, çünkü sorun yaşayacak olurlarsa sonuçta devlet tarafından kurtarılacaklarını büyük bankalar biliyordu. Küresel yatırım sisteminin neredeyse çöküşüne ve Birleşik Devletler’in Büyük Buhran dan beri en derin durgunluğuna sebep olan Lehman Brothers’ın iflası Eylül 2008’de ortaya çıktığında meydana gelen senaryo tam da buydu.</p>

<p>Yine de en şaşırtıcı olan şey, belki de krizden beri olup bitenlerdir. “Batamayacak kadar büyük” bankalar tarafından ortaya çıkarılan büyük riskin geniş çapta farkına varılmasına rağmen, Amerikan bankacılık sektörü 2008 de olduğundan bile daha yoğun hale geldi. Krizi izleyen yıllarda Kongre, sorunu çözeceği umulan Dodd-Frank Yasasını geçirdi. Ancak bu yasa, oldukça karmaşık yeni bir düzenlemeler türlüsü için, banka sermaye ihtiyaçlarını hızla beslemek ya da finansal kuruluşların boyutlarına sıkı biçimde üst limitler koymak gibi daha basit çözümleri yok saydı. Kanunun geçmesinden üç yıl sonra, söz konusu ayrıntılı düzenlemelerin birçoğu kaleme alınmamıştı, zaten alınsaydı da temeldeki batamayacak kadar büyük şirketler sorununu çözecek gibi değillerdi.</p>

<p>Bu fiyaskonun iki temel sebebi mevcut. İlki, fikirsel esnemezlikle ilgilidir. Kendi menfaatlerini düşünen bankalar, etkinliklerine getirilen yeni sert düzenlemelerin borç verme güçlerini kesintiye uğratacağını ve böylece istenmeyen sonuçlar üretilirken ekonomik büyümenin baltalanacağını iddia ettiler. Bu tarz iddialar genellikle, üretim endüstrisi gibi finansal olmayan kuruluşlara uygulandığında ve “büyük devlet”’e güven duymayan birçok muhafazakâr seçmene sorulduğunda oldukça geçerlidir. Ancak, Anat Admati ve Martin Hellwig gibi akademisyenlerin gösterdiği gibi, büyük bankalar, bir imalat firması için mümkün olmayan yöntemlerle ekonominin geri kalanına zarar verebilme yetileri sebebiyle finansal olmayan firmalardan oldukça farklıdırlar.<a id="dn2" href="../Text/dn.xhtml#d2">[2]</a>  Başarısızlığın ikinci sebebi, bankaların çok zengin ve güçlü olmaları, yanı sıra kendi adlarına çalışacak yüksek fiyatlı bir lobici grubunu istihdam edebilmeleridir. Halkın bankacılık sektörüne karşı duyduğu muazzam öfkeye ve vergi mükelleflerinin daha az vergilendirme ile daha çok kazanç sağlamasına rağmen, lobiciler doğrudan batamayacak kadar büyük şirketler sorununun tam kalbine girebilecek manidar düzenlemeleri engellemede başarılı olmuşlardır. Bazı yasa koyucular yeni düzenlemeye karşı bankacıların iddialarını, ideolojik inançlarını temel alarak, ikna edici bulabilirdi; diğerleri için bu iddialar bankacılık sektöründen akan seçim kampanyası yardımlarının akışını muhafaza etmek için faydalı bir örtüydü.<a id="dn3" href="../Text/dn.xhtml#d3">[3]</a> </p>

<p>Bir üçüncü senaryo, 2013’te Türkiye ve Brezilya’da patlak veren protestoları Arap Baharı ile ilişkilendiriyor. Bir önceki on yıl süresince süratli ekonomik büyüme gösteren bu iki ülke de, “yükselen piyasa” ekonomilerine öncülük etmekteydiler. Arap diktatörlüklerinin aksine, her ikisi de rekabetçi seçimlerin mevcut olduğu demokrasilere sahipti. Türkiye, lideri kendini daha önce İstanbul Belediye Başkanı olarak göstermiş Başbakan Recep Tayyip Erdoğan olan İslamcı eğilimli Adalet ve Kalkınma Partisi tarafından yönetilmekteydi. Brezilya da Sosyalist bir partiden gelen ve ülke 1964 ile 1985 arasında askerî diktatörlükle yönetilirken gençliğinde mahkûm edilmiş Dilma Rousseffi başkan olarak seçmişti.</p>

<p>Bu etkileyici ekonomik ve siyasi başarılara rağmen, her iki ülke de hükümetlerine karşı kitlesel protestolarla kısa bir süreliğine şiddetli şekilde sarsıldı. Türkiye’de mesele, hükümetin İstanbul’da üzerine alışveriş merkezi yapmak istediği bir parktı. Genç göstericilerin çoğu, Erdoğan’ın, demokratik yetkisine rağmen, otoriter eğilimlerinin olduğunu ve genç Türk nesliyle ciddi şekilde irtibatının olmadığını düşünüyorlardı. Brezilya’da mesele, Dünya Kupası ve Yaz Olimpiyat Oyunları’na ev sahipliği yapmak için bile milyarlar harcanırken, güvenilir temel hizmetleri sağlamada hükümetin yolsuzluğa bulaşıp başarısızlığa düşmesiydi.</p>

<p>Bu protestoları birbirlerine ve iki sene önce meydana gelen Arap Baharına bağlayan şey, bu protestoların temel olarak orta sınıf tarafından yürütüldüğü gerçeğidir. Bir önceki nesilde vuku bulan ekonomik gelişmenin bir sonucu olarak, her iki ülkede de, ebeveynlerinin neslinin beklentilerinden çok daha yüksek beklentilere sahip yeni bir orta sınıf ortaya çıktı. Tunus ve Mısır, Türkiye veya Brezilya’dan daha düşük büyüme oranları elde etti; bununla beraber her iki ülke de iş ve kariyer umutları bu ülkelerdeki despot rejimlerin adam kayırmacılığı ile engellenen çok fazla üniversite mezunu yetiştirdi. Gerçek şu ki Türkiye ve Brezilya’da düzenlenen demokratik seçimler, göstericileri tatmin etmeye yeterli olmadı. Hükümet eğer kendisini meşru addediyorsa gerçekte daha iyi neticeler ortaya koymalıydı ve halkın değişen isteklerine daha esnek ve duyarlı davranmalıydı. Diğer bir ekonomik başarı hikâyesine sahip Çin, bugün mensubu yüz milyonlarca kişi olan orta sınıfının artmasıyla benzer zorluklarla yüz yüze gelmeye başladı. Bu orta sınıf, geçmiş nesil üzerinden sağlanan aşırı süratli ekonomik büyümeden yararlanırken, ayrıca, başka yerdeki benzerleri gibi, hükümetten farklı ve daha yüksek beklentiler içine giriyor. Bütün bu ülkelerdeki siyasi sistemlerin hayatta kalması, ekonomik büyümenin yarattığı yeni sosyal ortama ne kadar uyum gösterebileceklerine ciddi derecede bağlıdır.</p>

<h4 class=" sigil_not_in_toc">HÜKÜMETLE SORUN</h4>

<p class="n ">Bu üç örnek; kendine has politikalar, şahsiyetler ve tarihsel bağlam içerisinde yürütülen sorunların olduğu çok farklı vakalar gibi görülebilir. Ancak gerçekte bunlar, bütün siyasi hayat için bir arka plan sağlayan ortak bir zincirle bağlıdır: kurumlar. Kurumlar, tek kişilik liderlerin görev sürelerinin ötesinde devamlılığını sürdüren “sabit, saygın, yinelenen davranış kalıpları”dır.<a id="dn4" href="../Text/dn.xhtml#d4">[4]</a>  Özleri itibarıyla kurumlar, insan davranışını şekillendiren, sınırlandıran ve yönlendiren sürekli kurallardır. Kaddafi sonrası Libya’nın sorunu, temel kurumların, en çok da bir devletin olmayışıdır. Bu ülkede gücün yasal bir tekelini icra eden merkezi tek bir otorite kaynağı var olana dek, orada ne vatandaşların güvenliği ne de bireylerin gelişebileceği koşullar söz konusu olacaktır.</p>

<p>Terazinin öteki kefesinde Birleşik Devletler, nicedir devam eden ve güçlü kurumlara sahiptir, ancak bu kurumlar siyasi çürümeye maruz kalmıştır. Kamu yararına hizmet etmesi gereken devlet kurumları güçlü şahsi çıkarlar tarafından ele geçirilmiş, öyle ki demokratik çoğunluklar kontrol haklarını savunurken zor zamanlar geçiriyorlar. Sorun, sadece para ve güç değil, ayrıca bizatihi kuralların ve onları destekleyen fikirlerin sertlikleriyle de ilgili.</p>

<p>Son olarak, Türkiye ve Brezilya gibi yükselen piyasa ülkeleri hususunda, sorun sosyal değişimin var olan kurumlara üstün gelmesidir. Doğaları gereği kurumlar, belirli bir tarihî zamanın ihtiyaçlarına cevap olması için oluşturulmuş, devam eden davranış kalıplarıdır. Ancak toplumlar, özellikle çok hızlı ekonomik büyüme tecrübe eden toplumlar, sabit kalamazlar. Bu toplumlar yeni sınıflar oluştururlar, vatandaşlarını eğitirler, toplum yapısını değiştirecek yeni teknolojiler kullanırlar. Mevcut kurumlar genellikle bu yeni aktörlere uyum sağlamakta başarısız olurlar, sonuç itibariyle değişmek için baskı altına girerler.</p>

<p>“Gelişim”i -yani zaman içerisinde insan toplumlarındaki değişimi- incelemek, bu nedenle; şahsiyetleri, olayları, çatışmaları ve politikaları sonu gelmeyecek biçimde kataloglamak değildir. Siyasi kurumların ortaya çıktığı, evrildiği ve nihayetinde çürüdüğü süreç etrafında merkezlenmelidir. Günümüz dünyasının hızla değişen siyasi ve ekonomik gelişmelerini anlamak istiyorsak, bu gelişmeleri toplumların kurumsal yapılarının altında yatan uzun süreli hikâyenin bağlamına oturtmak önemlidir.</p>

<p>Bu kitap, <i>Siyasi Düzenin Kökenleri: İnsan Öncesi Çağlardan Fransız İhtilaline </i>adlı kitabın devam cildidir. Bu proje, Samuel P. Huntington’ın ilk kez 1968’de basılan klasik eseri <i>Political Order in Changing Societies’i [Değişen Toplumlarda Siyasi Düzen]</i> bir yeniden yazma ve güncelleme çabası olarak başladı. Kitabın bu cildi adını, Huntington’ın, ilk başta <i>World Politics’te</i> yayımlanan bir makalesine dayanan, kitabının ilk bölümünden almaktadır. Huntington’ın eseri insanların, siyasi gelişimin ekonomik ve sosyal büyümeden farklı bir süreç olduğunu ve bir yönetimin demokratik olmadan önce temel düzeni sağlaması gerektiğini anlamasında önemliydi. Huntington’ın kitabı ile benim kitabım arasındaki biçim ve içerik açısından bütün farklılıklara rağmen, onunkilerle aynı temel sonuçlara ulaştım. İlk cilt üç önemli siyasi kurum kümesinin kökenlerini açıkladı: devlet, hukukun egemenliği ve demokratik hesap verilebilirliği artıran işlemler. İlk cilt, bu kurumların Çin’de, Hindistan’da, Ortadoğu’da ve Avrupa’da nasıl münferit veya toplu olarak ortaya çıktığını ya da çıkamadığını açıklıyordu. İlk cildi okumayanlar için ileriki bölümler buradaki hikâyeyi tekrar özetleyecektir.</p>

<h4 class=" sigil_not_in_toc">SOSYAL HAYVANLAR</h4>

<p class="n ">İlk cilt, ilkel insan toplumlarıyla değil, insanoğlunun primat ataları ile başladı, çünkü siyasi düzen insanın biyolojisine yerleşmiştir. Jean-Jacques Rousseau gibi filozofların veya modern neo-klasik ekonomistlerin teorilerinin aksine, bilim bugün bize insan ırkının, tarihsel süreç içerisinde toplumları tedricen biçimlendiren yalıtılmış bireyler olarak yola koyulmadığını gösteriyor. Davranış açısından, yaklaşık elli bin yıl önce Afrika’da bir yerde ortaya çıkan modern insan ırkı, en başından, tıpkı primat ataları gibi, sosyal olarak teşkilatlıydı.</p>

<p>Doğal insan sosyalliği iki olgu etrafına inşa edilmiştir: akraba seçimi ve karşılıklı diğerkâmlık. İlki, cinsel yol ile üreyen hayvanlar tarafından, paylaştıkları genlerin sayıları nispetinde bir başka hayvana diğerkâmlık ile davranmalarıyla yinelenen bir yapıdır; yani, akrabalarını kayırırlar ve genetik akrabalarına iyilik gösterirler. Karşılıklı diğerkâmlık, aynı ırkın birbiriyle bağlantısız bireyleri arasında, bazen de farklı ırkların üyeleri arasında iyiliklerin ya da kaynakların takasını ihtiva eder. Her iki davranış da genetik olarak kodlanmıştır, öğrenilmez ve bireyler ilişkiye geçtiğinde bir anda ortaya çıkar.</p>

<p>İnsan ırkı, diğer bir ifade ile, doğuştan sosyal hayvanlardır. Ancak doğal sosyallikleri, aile (genetik akrabalar) ve arkadaşlara karşı (birinin diğerine iyilik yaptığı bireyler) ayrı bir diğerkâmlık biçimi alır. İnsan sosyalliğinin bu doğuştan gelen biçimi, bütün kültürler ve tarihsel dönemlerde evrenseldir. Doğal sosyallik, diğer davranış biçimlerini teşvik eden yeni kurumların gelişimiyle çiğnenebilir (örneğin, nitelikli bir yabancıyı genetik bir akrabaya tercih etmek), ancak doğal sosyallik böyle alternatif kurumlar çöktüğü zaman insanların her zaman eski haline döneceği sosyal bir ilişki biçimi tesis eder.</p>

<p>İnsanoğulları ayrıca doğuştan, düstur yaratan ve izleyen yaratıklardır. Kendileri için sosyal etkileşimleri düzenleyen kurallar yaratırlar ve grupların toplu hareketlerini mümkün kılarlar. Bu kurallar akla uygun şekilde düzenlenebilir veya görüşülebilir olmasına rağmen, düstur izleme davranışı, çoğunlukla akla değil, gurur, suçluluk, öfke ve utanç gibi duygulara dayanır. Düsturlara genellikle hakiki bir değer atfedilir, hatta farklı birçok toplumun dini kanunları gibi tapılır. Bir kurum zamana direnen bir kuraldan başka bir şey olmadığı için, insan ırkı bu sebeple kendi davranışını kurumlaştırma hususunda doğal bir eğilime sahiptir. İnsanoğlunun umumiyetle bahşettiği hakiki değer münasebetiyle kurumlar, büyük oranda, muhafazakâr olmaya, yani değişime direnç göstermeye mütemayildirler.</p>

<p>Modern insan ırkının varlığının takriben ilk kırk bin yılında insanlar, neredeyse herkesin genetik akraba olduğu, avcılık ve toplayıcılık ile geçindiği küçük insan gruplarını içeren, antropologların sürü seviyesinde topluluklar olarak etiketlendirdikleri biçimde teşkilatlıydılar. Muhtemelen on bin yıl önce meydana gelen, ilk büyük kurumsal dönüşüm sürü seviyesinden, ölmüş ataların ve doğmamış nesillerin kuvvetine inanç etrafında teşkilatlanmış kabile seviyesindeki toplumlara geçişti. Biz bunları genellikle kabile olarak adlandırıyoruz; antropologlar bazen, soyunu birkaç nesil uzaklıkta olabilen ortak bir ataya bağlayan bireyleri tanımlamak için “parçalı nesiller” tabirini kullanır. Böyle kabile toplumları Antik Çin’de, Hindistan’da, Yunanistan’da, Roma’da, Ortadoğu’da, Kolomb öncesi Amerikalarda ve modern Avrupalıların Cermen ataları arasında mevcuttur.</p>

<p>Kabile toplumları merkezî bir otorite kaynağına sahip değildir. Sürü seviyesindeki topluluklar gibi, gayet eşitlikçi olmaya eğilimlidirler ve kanunların üçüncü bir taraf olarak yaptırımları yoktur. Sürü seviyesindeki topluluklara baskın çıkmışlardır, çünkü ortak atanın geriye doğru tarihlendirilmesiyle muazzam çapta işleri kolayca başarabiliyorlardı. Hem sürü hem de kabile seviyesindeki topluluklar akrabalığa ve böylelikle de insan biyolojisine dayanırlar. Ancak kabile teşkilatına dönüşüm dinî bir fikrin ortaya çıkışına, ölmüş ataların ve doğmamış nesillerin halihazırda hayattaki birinin sağlık ve mutluluğuna etki edebileceğine dair inanca ihtiyaç duyar. Bu, gelişmede fikirlerin önemli, müstakil bir rol oynadığının erken bir örneğidir.</p>

<h4 class=" sigil_not_in_toc">DEVLETİN ORTAYA ÇIKIŞI</h4>

<p class="n ">Diğer önemli siyasi değişim bir kabilenin devlet seviyesinde bir topluma dönüşmesidir. Bir sürü veya kabilenin aksine bir devlet, bir yasal baskı tekeline sahiptir ve bu gücü belirli bir bölge üzerinde kullanır. Devletler merkezîleşmiş ve hiyerarşik oldukları için, erken dönem akraba merkezli teşkilat biçimlerinden daha yüksek seviyelerde sosyal eşitsizlik yaratmaya mütemayildirler.</p>

<p>Devletin göze çarpan iki çeşidi vardır. Bunlardan sosyolog Max Weber tarafından “patrimonyal”<a id="dn5" href="../Text/dn.xhtml#d5">[5]</a>  olarak tanımlanan devletlerde yönetim, yöneticinin bir nevi kişisel mülkü olarak düşünülür ve devlet yönetimi özünde yöneticinin ailesinin bir uzantısıdır. Sosyalliğin doğal biçimleri olan aile ve arkadaşlara güven, patrimonyal devletlerde işlemeye devam eder. Bununla birlikte, modern bir devlet gayrişahsidir: bir vatandaşın yöneticiyle münasebeti, şahsi ilişkilere değil, sadece kişinin vatandaş olarak konumuna bağlıdır. Devlet yönetimi yöneticinin aile ve arkadaşlarından ibaret değildir; bilakis, yönetim mevkilerine atanma liyakat, eğitim ya da teknik bilgi gibi gayrişahsi kıstaslara bağlıdır.</p>

<p>Neyin “ilk” devlet oluşumu olarak adlandırıldığına -kabile topluluklarından neşet eden ilk devlet oluşumuna- dair birçok teori mevcuttur. Muhakkak, tarımsal üretim fazlalarının ve onları destekleyecek teknolojinin kullanılabilirliği, belirli bir seviyede nüfus yoğunluğu gibi geçerli olan, birbirini etkileyen birçok unsur vardı. Fiziksel mıntıka -“kafesleme” olarak adlandırılan şey, bölgeleri geçilemez dağlar, çöller veya suyolları ile sınırlandırma- yöneticilerin nüfus üzerinde zorlayıcı güç kullanmasına olanak tanır, köleleştirilmiş veya tabi kılınmış bireylerin kaçmalarını engellerdi. Patrimonyal devletler, sekiz bin yıl önce dünyanın birçok bölgesinde, özellikle Mısır’ın, Mezopotamya’nın, Çin’in ve Meksika Vadisi’nin bereketli alüvyal vadilerinde oluşmaya başladı.</p>

<p>Bununla beraber, siyasi teşkilatı, aile ve arkadaş temelli teşkilatlardan gayri-şahsi teşkilatlara dönüştürmek için, modern devletlerin gelişimi kendine has stratejilere gereksinim duyar. Avrupa’da benzer siyasi birimlerin ortaya çıkmasından on sekiz asır önce Çin, patrimonyal olmayan, modern devleti kuran ilk dünya medeniyetiydi. Çin’de devlet inşasını, erken modern Avrupa’da merkezileşmiş devletleri gerekli kılan aynı koşullar yönlendirmiştir: sürekli ve yayılmacı askerî rekabet. Askerî mücadele; nüfusu vergilendirmek, orduları ikmal etmek için yönetim hiyerarşileri kurmak ve askere alım ile terfi hususunda şahsi bağlardan ziyade liyakat ve kabiliyet ilişkilerini tesis etmek için nedenler yaratmıştır. Sosyolog Charles Tilly’nin sözleri ile, “Savaş devleti, devlet savaşı yarattı”</p>

<p>Modern devletler yetkilileri işe alarak, arkadaş ve ailenin ötesine geçmelidir. Çin bunu, daha sonraki hanedanlarda düzenli olarak uygulanmasa da, henüz milattan önce üçüncü yüzyılda devlet memuriyeti sınavını bularak yaptı. Araplar ile Osmanlılar aynı soruna yeni bir yaklaşım getirdiler: gayrimüslim çocukları ailelerinden alıp, idareciye sadık askerler ve yöneticiler olarak, çevredeki halkla bir alaka kurmaksızın yetiştiren devşirme kurumu. Avrupa’da bu sorun sosyalden ziyade siyasi bir seviyede çözülmüştür: Ortaçağ’ın başlarında, Katolik kilisesi, akraba grupların geniş ailelerinde özkaynakların nesilden nesle geçmesini zorlaştırmak için veraset kurallarını değiştirdi. Sonuçta, Cermen barbar kabileleri arasındaki geniş akrabalık bağı Hıristiyanlığa geçmelerinden bir ya da iki nesil sonra yok oldu. Akrabalık bağı son olarak, yasal sözleşmeye dayanan, feodalizm olarak bilinen, daha modern bir sosyal ilişki biçimiyle yer değiştirdi.</p>

<h4 class=" sigil_not_in_toc">HUKUKUN ÜSTÜNLÜĞÜ</h4>

<p class="n ">Belirli bir toplulukta siyasi olarak en güçlü aktörleri bile bağlayan kanunlar olarak anlaşılan hukukun üstünlüğü kökenini dinden alır. Savaşçıların saygı göstermesi gereken kuralları yaratmaya muktedir olan yegâne şey dinî otoriteydi. Birçok kültürde dinî kurumlar, temel olarak, bir dizi kutsal metni yorumlayıp toplumun geri kalanı üzerinde manevi yaptırımlar getirmekten sorumlu hukuki yapılardı. Nitekim Hindistan’da Brahman rahip sınıfı, gerçek siyasi gücü ellerinde tutan savaşçılar <i>Kshatriya</i>lardan otorite açısından daha yüksek kabul edilirdi; bir raca veya kral hakkıyla yönetmeden önce bir Brahmandan meşruiyet kazanmaya çalışmalıydı. İslam’da da kanuna (şeriat) ulema olarak bilinen ayrı bir âlimler hiyerarşisi tarafından başkanlık edilirdi; bir kadılar veya yargıçlar ağı dinî kanunun her günkü icrasını gerçekleştirirdi. İlk halifeler siyasi ve dinî otoriteyi aynı kişide birleştirmiş olsalar da, İslam tarihinin diğer dönemlerinde halife ve sultan ayrı kişilerdi, halife sultan üzerinde bir baskı kurabilirdi.</p>

<p>Hukukun üstünlüğü, Roma Katolik Kilisesi’nin rolü sebebiyle en çok Batı Avrupa’da kurumsallaşmıştır. Sadece Batı geleneğinde kilise, tutumunun kral ve imparatorların siyasi geleceğini çarpıcı bir biçimde etkilediği, merkezîleşmiş, hiyerarşik ve kaynak zengini bir siyasi aktör olarak ortaya çıkmıştır. Kilisenin özerkliğini belirleyen esas olay, on birinci yüzyılda başlayan makama geçme anlaşmazlığıydı. Bu çatışma, Kutsal Roma İmparatorluğu’nun dinî meselelere müdahale meselesi üzerine kiliseyi Kutsal Roma İmparatorluğu’nun rakibi haline getirdi. Sonunda kilise kendi rahip ve piskoposlarını tayin etme hakkını kazandı ve altıncı yüzyıl Corpus Juris Civilis ya da Jüstinyen Kanunu’na [Justinian Code] dayanan canlı bir Roma hukukunun koruyucusu olarak ortaya çıktı. İngiltere eşit derecede güçlü fakat farklı bir hukuki gelenek geliştirdi: Ortak Hukuk [the Common Law], Normandiya’nın Fethinden sonra kral yargıçlarının kanunundan neşet etmiştir. Ortak Hukuk kiliseden ziyade, kendi liyakatlerini, meşruiyetlerini berkitme vasıtası kılarak gayrişahsi adalet dağıtan erken dönem kraliyetleri tarafından desteklenmiştir.</p>

<p>Böylelikle Batı Avrupa’da hukuk, var olacak üç ana kurumun ilki oldu. Çin hiç aşkın bir din geliştiremedi; belki de bu sebepten, hukukun hakiki üstünlüğünü geliştiremedi. Çin’de ilk devlet ortaya çıktı, günümüze kadar hukuk, siyasi güç üzerinde temel bir kısıtlama olarak var olmadı. Sıralama Avrupa’da tersineydi: kanun, modern devletin doğuşundan önce geldi. Avrupa kraliyetleri on altıncı yüzyıldan itibaren Çinli imparatorlar gibi davranmaya heves edip modern, merkezî mutlakıyetçi devletler kurduklarında, güçlerini sınırlandıran var olan kanuni düzenin zeminine karşı koymaları gerekti. Sonuçta, arzularına rağmen az sayıda Avrupa kraliyeti Çin devletinin yoğunlaşmış güçlerini elde edebildi. Sadece, Doğu Kilisesi’nin her zaman devletten sonra geldiği Rusya’da böyle bir rejim ortaya çıktı.</p>

<h4 class=" sigil_not_in_toc">DEMOKRATİK HESAP VEREBİLİRLİK</h4>

<p class="n ">Ortaya çıkması gereken üç kurum grubundan sonuncusu demokratik hesap verebilirlikti. Hesap verebilirliğin merkezî mekanizması, meclis, feodal tabakalar -muhtelif şekilde bilinen Cortes, Diet, kral meclisi, <i>zemskiy sobor</i><a id="dn6" href="../Text/dn.xhtml#d6">[6]</a>  ya da İngiltere’de Parlamento- kurumundan evrildi. Bu kurumlar toplumdaki elitleri -üst seviye asilleri, seçkinleri, bazı durumlarda bağımsız şehirlerdeki burjuvaları- temsil ediyordu. Feodal kanunun geçerli olduğu kraliyetlerin vergileri yükseltmek için bu yapılara gitmeleri gerekiyordu, çünkü bu yapılar dönemin tarım topluluklarındaki varlıklı elitleri temsil ediyorlardı.</p>

<p>On altıncı yüzyılın sonlarından başlayarak, mutlak hâkimiyete yönelik yeni teoriler uygulayan hırslı kraliyetler, bu tabakaların güçlerini zayıflatıp, kendi halklarını doğrudan vergilendirme hakkını edinmek için mücadeleler verdiler. Her Avrupa ülkesinde, bu mücadele sonraki iki yüzyıl boyunca sergilendi. Tabakalar kendi elit tebaalarının mal varlıklarını kolayca istimlak edebilmelerini kısıtlamaya devam eden bir kanun sisteminde sıkışıp kaldıkları halde, Fransa ve İspanya’da kraliyet tabakalarının gücünü zayıflatmayı başardı. Polonya ve Macaristan’da tabakalar, komşuları tarafından zamanında ele geçirilen zorba elitlerce yönetilen zayıf merkezî otoriterler yaratarak kraliyete üstünlük sağladı. Rusya’da tabakalar ve onları destekleyen elitler Batı Avrupa’daki benzerleri kadar köklü değildi ve kanun çok daha zayıf bir etki uyguluyordu; sonuçta mutlakıyetçiliğin daha bir çetin şekli burada ortaya çıktı.</p>

<p>Yalnızca İngiltere’de, Kral ve tabakalar arasında görece eşit bir mücadele vardı. İlk Stuart<a id="dn7" href="../Text/dn.xhtml#d7">[7]</a>  kralları mutlakıyetçi güçler inşa etmeye çalıştıklarında, kendilerini çok iyi örgütlenmiş ve silahlanmış bir Parlamento ile engellenmiş buldular. Kraliyetin yüksek Anglikan kiliseciliğinin aksine, bu yapının üyelerinin çoğu teşkilatın daha kökleşmiş bir biçimine inanan Püriten Protestan’dı. Parlamento güçleri bir sivil savaş verdi, Kral 1. Charles’ın kafası kesildi ve kısa süre de Oliver Cromwell yönetiminde parlamenter bir diktatörlük tesis edildi. Bu çatışma Restorasyon Dönemi boyunca da devam etti ve Stuart Hanedanı’nın azledilip, Oranj Hanedanı’ndan William’ın [William of Orange], yeni bir kraliyetin “temsil olmadan vergilendirme olmaz” düsturuyla somutlaşan anayasal bir mutabakatı kabul ettiği 1688-1689’daki Şanlı Devrim’de [The Glorious Revolution] doruğa ulaştı.</p>

<p>Hollanda’dan Londra’ya William ve eşi Mary’ye, <i>Second Treatise on Government</i> [Yönetim Üzerine İkinci İnceleme] adlı eserinde kanuna itaatin yönetilenlerin rızasına dayanması gerektiğini açıkça ifade eden filozof John Locke eşlik etti. Locke, hakların doğal olduğunu ve insanın insan olması bakımından doğasında bulunduğunu; yönetimlerin sadece bu hakları korumak için var olduklarını, eğer onları ihlal ederlerse alaşağı edilebileceklerini iddia ediyordu. Bu ilkeler -temsil olmadan vergilendirme olmaz ve yönetilenin rızası- yüz yıldan daha kısa bir süre sonra, 1776’da Amerikan sömürgecileri İngiliz otoritesine karşı çıktıkları zaman, sömürgecilerin düsturu olacaktı. Thomas Jefferson, Locke’un doğal hak fikirlerini Amerikan Bağımsızlık Bildirgesi’nin içerisine katıştırdı ve halk egemenliği fikri, 1789’de onaylanan Anayasa’nın temeli oldu.</p>

<p>Bu yeni siyasi düzenler hesap verebilirlik ilkesi tesis ederken ne 1689’da İngiltere’de ne de 1789’da Birleşik Devletler’de modern bir demokrasi düşünülebilirdi. Oy hakkı her iki ülkede de bütün nüfusun çok küçük bir kısmını temsil eden beyaz erkek mal sahipleri ile kısıtlanmıştı. Ne Şanlı Devrim ne de Amerikan Devrimi hakiki bir sosyal devrim gibi bir olay meydana getiremedi. Amerikan Devrimi’ne, İngiliz kralının ihlal ettiği hakları kıskanan tüccar-ziraatçı-seçkin bir elit önderlik etmişti. Yine aynı elitler, bağımsızlık elde edildiğinde görev başında kaldılar ve yeni ülkenin anayasasını planlayıp tasdik ettiler.</p>

<p>Yine de, bu sınırlamalara odaklanmak, yeni Amerikan düzenini başlatan siyasi dinamiği ve fikirlerin canlanan gücünü tamamen küçümsemektir. Bağımsızlık Bildirgesi cesaretle “Bütün insanların eşit yaratıldığını, böylelikle Yaratıcıları tarafından onlara bazı devredilemez haklar bahşedildiği”ni ilan etmiştir. Anayasa, egemenliği doğrudan bir kral ya da sınırları belirsiz bir duruma değil, “Biz İnsanlar”a vermiştir. Bu belgeler Kuzey Amerika’da Britanya’nın hiyerarşik, sınıf tanımlı toplumunu yeniden yaratmayı amaçlamıyordu. Sonraki iki yüzyıl boyunca Birleşik Devletler’deki eşitlik için gerçekte birçok siyasi ve sosyal sınır olmasına karşın sorumluluk, belirli bir sınıfın milletin kurucu yemini ile ne kadar uyumlu olduğunu meşrulaştırması için özel hak veya ayrıcalıklar talep eden herkese açıktı. Bu, Avrupa’daki herhangi bir ülke böyle yapmadan çok önce, Anayasa’nın onaylanmasının üzerinden bir nesilden biraz fazla zaman geçtikten sonra imtiyazın tüm beyaz erkeklere yayılmasının bir sebebidir.</p>

<p>“Hususi kurumun”, köleliğin güneydeki muhafızları, siyahların dışlanma ve zapt edilmesinin neden ahlâki ve siyasi olarak meşrulaştırıldığı yönünde yeni iddialar öne sürmeye giriştiklerinde, kurucu ilkeler ile sosyal gerçeklik arasındaki zıtlıklar, İç Savaş’tan yirmi otuz yıl öncesinde doruk noktasına ulaştı. Bazıları dinî iddialar öne sürdü, bazıları ırklar arasındaki “doğal” hiyerarşi den dem vurdu, diğerleri ise bunu demokrasi zemininde savundu. Stephen Douglas, Abraham Lincoln ile tartışmasında bir halkın köleliği destekleyip desteklemediğini umursamadığını, ancak kendi demokratik isteklerinin geçerli olması gerektiğini söylemişti.</p>

<p>Lincoln buna, mecburi olarak kuruluşu hatırlatan kararlı bir karşı iddia yöneltmişti. Lincoln, bir ülkenin siyasi eşitlik ilkelerine dayandığını ve doğal hakların, kölelik gibi bu kadar aşikâr bir şekilde tutarsız kuruma göz yumulursa var olamayacağını belirtmiştir. Bildiğimiz üzere, köleliğin kaldırılması ve Afrikalı Amerikalıların On Dördüncü Düzenleme’de<a id="dn8" href="../Text/dn.xhtml#d8">[8]</a>  kendilerine söz verilen siyasi ve kanuni haklara nihai olarak kazanmaları için utanç verici bir şekilde İç Savaş’tan sonra bir yüzyıl daha geçmesi gerekti. Ancak ülke sonunda Bağımsızlık Bildirgesi’nin beyan ettiği eşitliğin bazı kişileri ikinci sınıf vatandaş kılan yasalarla uyumlu olamayacağını anladı.<a id="dn9" href="../Text/dn.xhtml#d9">[9]</a> </p>

<p>Daha sonraki yıllarda, doğal ve dolayısıyla da siyasi haklar taşıyan insan gruplarına -işçiler, kadınlar, yerli halklar, zamanında kıyıda bırakılmış diğer gruplar- yayılan başka birçok sosyal hareket ortaya çıktı. Ancak Şanlı Devrim ve Amerikan Devrimi’nin tesis etmiş olduğu temel siyasi düzen -bir yöneticinin bir temsil meclisine ve daha geniş bir biçimde bütün topluma karşı sorumlu olması- önemli bir şekilde dayanıklılığını kanıtladı. Kimse daha sonradan yönetimin “Halk”a karşı mesul olmaması gerektiğini iddia edemedi; sonraki tartışma ve çatışmalar tamamen, itibarı demokratik siyasi sisteme katılabilmekle ortaya koyulan tam bir insan evladı olarak kimin sayılabileceği meselesi etrafında döndü.</p>

<h4 class=" sigil_not_in_toc">FRANSIZ DEVRİMİ</h4>

<p class=" n">On sekizinci yüzyılın sonlarındaki diğer büyük devrim Fransa’da gerçekleşti. Litrelerce mürekkep bu dehşet verici olayı tasvir edip tanımlamak için kullanıldı ve karşı taraftakilerin çocukları bu devrimin etrafında dönen bazı acı tartışmaları hâlâ çözemediler.</p>

<p>Edmund Burke’ten Alexis de Tocqueville’den tarihçi François Furet’ye kadar oldukça fazla gözlemcinin, devrimin inanıldığı kadar önemli olup olmadığını sorgulaması şaşırtıcıdır.<a id="dn10" href="../Text/dn.xhtml#d10">[10]</a>  Devrim aslında, Amerikan Bağımsızlık Bildirgesi gibi doğal hukuka dayanan insan haklarının evrenselliğini bir görüş olarak öne süren “İnsan ve Vatandaşlık Hakları Bildirgesi”yle hayat buldu. Ancak Birinci Cumhuriyet çok kısa yaşadı. Tıpkı ondan sonra gelen Bolşevik ve Çin Devrimleri gibi, o günün solcularının yarının devrim karşıtları olduğu, kendi devrimci radikalleşme dinamiğinin devrimin kendi çocuklarını yediği, Kamu Güvenlik Komitesine ve Terör Dönemi’ne neden olan bir döngüyü tesis etti. Bu değişken sürece harici bir savaş, Thermidoryan tepkisi ve son olarak da 1799’da Napolyon Bonaparte’a güç veren 18 Brumaire darbesi son verdi.<a id="dn11" href="../Text/dn.xhtml#d11">[11]</a> </p>

<p>Devrimin ve devrim karşıtlarının şiddeti, İngiliz tarzı siyasi bir reformu gerçekleştirmesi zor olan Fransız toplumunda derin bir kutuplaşma ortaya çıkardı. Fransızlar sadece bazı grupların oy hakkına sahip olduğu, daha kalıcı bir demokrasi tesis etmeden önce, 1830 Temmuz Devrimi’ni, 1848 Devrimi’ni, sonra da 1870’lerde Prusya ile Paris Komünü tarafından işgalini tecrübe edecekti. Bu noktaya gelinene kadar, aşırı muhafazakâr Prusya dahil diğer birçok Avrupa ülkesinde çeşitli sınırlayıcı kurallar içerisinde demokratik seçimler gerçekleştiriliyordu. 1789’da demokrasi yolunda öncülük eden Fransa’nın geride kaldığı kanıtlanmıştı. Daha kötüsü, devrimin getirilerinden biri olan Fransız solunun yirminci yüzyılda vahşeti yüceltip, kendisini Stalin’in totaliterliğinden Mao’nunkine iliştirmesiydi.</p>

<p>Şu soru haliyle sorulabilir: Fransız Devrimi neyi başardı? Cevap Fransa’da demokrasinin tesisi olmasa da, Devrim, diğer kurumsal yapılara büyük, dolaysız ve uzun süreli bir etkide bulundu. İlk olarak, 1804’te Avrupa’nın ilk modern yasasının (Medeni Kanun veya Napolyon Kanunu) geliştirilmesine ve resmen ilan edilmesine önayak oldu. Daha sonra, yasanın uygulanması ve icbar edilmesiyle modern bir idari devletin ortaya çıkmasına öncülük etti. Demokrasi yoksunluğunda bile bunlar, yönetimi daha kitabına uygun, daha saydam ve vatandaşa karşı muameleyi daha resmi kılan önemli ilerlemeler tesis etmiştir. Waterloo’daki mağlubiyetinden sonra geriye dönüp baktığında Napolyon, Medeni Kanun’un savaş alanında kazandığından daha büyük bir galibiyet sağladığını söylemiştir. Birçok açıdan da haklıdır.<a id="dn12" href="../Text/dn.xhtml#d12">[12]</a> </p>

<p>Fransız kanunu bu noktaya kadar bölgeden bölgeye değişen, bazısı Roma hukukundan miras kalmış, bazısı örfi hukuka dayalı; yüzyıllar boyunca dinî, feodal, ticari ve sivil kaynaklar tarafından sayısız eklemelere maruz kalmış bir kurallar derlemesiydi. Kanunların ortaya çıkardığı düğüm genellikle ya çelişkiliydi ya da muğlak. Napolyon Kanunu, bütün bunları belirgin, hassas şekilde yazılmış ve gayet derli toplu tek bir modern kanunla değiştirdi.</p>

<p>Napolyon Kanunu, feodal seviye ayrımları ile imtiyazlarını kanunla yok ederek birçok devrim kazanımını sağlamlaştırdı. Böylelikle bütün vatandaşların, <i>daha önceden tasarlandığı gibi</i>, eşit haklara ve yükümlülüklere sahip olduğu ilan edildi. Yeni Medeni Kanun modern mülkiyet hakkı kavramlarını yüceltti: “mülk edinme veya elden çıkarma hakkı kanuna mugayir olmadıkça mutlak bir haktır.” Toprak üzerindeki feodal veya örfi kısıtlamalar kaldırıldı, böylelikle piyasa ekonomisinin gelişmesine yol açıldı. Toprak sahipleri tarafından yönetilen -devrim sırasında köylüleri galeyana getiren- feodal mahkemeler ilga edilip, yerlerine sivil hâkimlerin bulunduğu tek tip bir sistem getirildi. Doğum ve ölümler artık dinî makamlar yerine sivil makamlarca kayıt altına alınmak zorundaydı.<a id="dn13" href="../Text/dn.xhtml#d13">[13]</a> </p>

<p>Napolyon Kanunu hemen Fransa’nın o dönemde işgal ettiği ülkelere ihraç edildi: Belçika, Lüksemburg, Ren Nehri’nin batısındaki Alman bölgeleri, Palatina, Ren Prusyası, Cenova, Savoy ve Parma. Daha sonra İtalya, Hollanda ve Hansa bölgelerine zorla kabul ettirildi. Medeni Kanun’u birçok küçük Alman devletçiği kendi iradesiyle kabul etti. 4. Kısım’da göreceğimiz üzere, bu yasa topluluğu, Fransızlara Jena’da yenildikten sonra ortaya çıkan Prusya Kanunu’nun reformuna ilham verdi. Senegal’den Arjantin’e, Mısır’dan Japonya’ya Avrupa dışındaki sayısız medeni kanun için bir örnek teşkil etti. Diğer toplumlara zorla kabul ettirilen kanunlar pek de başarı yakalayamazken, Napolyon Kanunu başarılı olmuştur: kanunu kabul etmekte direnen İtalya ve Hollanda gibi ülkelerde, ismi farklı olsa da, esasında çok benzer kanunlar çıkartıldı.<a id="dn14" href="../Text/dn.xhtml#d14">[14]</a> </p>

<p>Devrimin ikinci büyük başarısı, Çin’in iki bin yıl kadar önce gerçekleştirmiş olduğu modern bürokratik devleti kurmasıydı. Eski Fransız Yönetimi tuhaf bir karışımdı. On yedinci yüzyılın ortalarından başlayarak, XIII. ve XIV. Louis gibi merkeziyetçi krallar <i>intendant</i> [idareci] olarak bilinen memurlara dayalı modern bir idare sistem yarattılar. Paris’ten taşraya gönderilen bu memurların yerel halkla ne bir akrabalık ne de başka bir bağı mevcuttu, böylelikle bunlar gayrişahsi şekilde yönetebiliyorlardı. Alexis de Tocqueville’in belirttiği gibi, bu, Fransa’da modern merkezî devletin başlangıcıydı.<a id="dn15" href="../Text/dn.xhtml#d15">[15]</a> </p>

<p>Ancak idareciler diğer idari birimlerle, rüşvet yiyen devlet memurları ile birlikte hareket etmek zorundaydı. Fransa kralları yaşam tarzlarına ve savaşlara para sağlamakta her daim para sıkıntısı çekerlerdi. 1557’deki Büyük Parti diye bilinen büyük iflastan başlayarak yönetim giderek umutsuz para kurtarma önlemlerine başvurdu. Örneğin devlet memuriyetleri zengin kimselere satıldı. 1604’te IV. Henry’nin vekili Sully tarafından takdim edilmiş olan, <i>Paulette</i> olarak bilinen bir sistem ile bu makamlar satın alınmakla kalınmamış, miras bırakılabilir de olmuşlardı. Bu rüşvet yiyen memurlar, kitabına uygun şekilde yönetimle hiç alakadar olmuyordu. Tek istedikleri, makamlarını değerleri miktarınca sömürmekti.</p>

<p>On sekizinci yüzyılın sonlarındaki Fransız yönetimleri bu rüşvet yiyicileri yok etmek için iki büyük girişimde bulunmuşsa da, her ikisi de bu seçkin grubun gücü elinde tutması ve bir reform neticesinde çok şey kaybedeceğinden başarısız olmuştu. Sistemin çürümüşlüğü ve reform edilemez durumda oluşu devrime götüren ana sebeplerden biriydi. Bu olay sırasında bütün rüşvet yiyiciler makamlarından tasfiye edildi ve çoğunun kellesi alındı. Üst makamlar böyle temizlendikten sonra yeni bir Conseil d’Etat ancak 1799’da kurulabildi. Bu yönetim gerçek modern bir bürokratik sistemin doruk noktası olacaktı.</p>

<p>Yeni yönetim hiyerarşisi, kendisini destekleyecek daha modern bir eğitim sistemi tesis edilene kadar faaliyete geçemeyecekti. Eski Rejim on sekizinci yüzyılda mühendis ve uzman yetiştirmek adına teknik okullar kurmuştu. Ancak 1794’te devrim yönetimi belirli memuriyetlere adam yetiştirmek için École Normale Superieure ve École Polytechnique gibi birçok Grandes Écoles (Seçkin Okullar) oluşturdu. İkinci Dünya Savaşı sonrası École Nationale d’Administration (ENA) [Milli Mülkiye Okulu] gibi okulların habercisi olan bu okullar, kısmen lise ve seçkin ortaokul sistemleri ile besleniyordu.</p>

<p>Bu iki kurumsal yenilik -yeni bir kanunun takdimi ve modern bir yönetim sisteminin oluşturulması- demokrasi gibi bir şey değildi. Ancak yine de bunlar bazı eşitlikçi sonuçlar doğurdu. Kanun artık, sisteme kendi çıkarları doğrultusunda yön verecek bazı sınıfları kayırmıyordu. Artık, gerçekte olmasa da en azından prensipte, her bireye eşit muamelede bulunuluyordu. Özel mülk artık bazı feodal sınırlamalara tabi değildi, sonuç itibariyle yeni ve çok daha büyük bir piyasa ekonomisi serpilebilirdi. Kanun yeni şekillenen bürokrasi olmadan uygulanamazdı. Böylelikle de bürokrasi yüzyıllardır süren rüşvet yükünden azade edildi. Bunların her ikisi de -kanun ve idari bir devlet- birçok açıdan mutlakıyetçi yöneticilerin keyfi hareketlerinin önüne konan bir engel işlevi gördü. Hükümdar teorik olarak sınırsız güce sahipti, ancak bu güçleri kanunu esas alan bir bürokrasi vasıtasıyla kullanması gerekliydi. Bu, Almanların <i>Rechtsstaat</i> [hukuk devleti] dedikleri bir şeydi. Bu yapı, yirminci yüzyılda Lenin, Stalin ve Mao yönetimlerinde ortaya çıkacak, ne yasal ne de demokratik hesap verebilirlikle denetim altına alınmış, despotik, totaliter diktatörlüklerden pek farklı bir karaktere sahipti.</p>

<h4 class=" sigil_not_in_toc">KURUMLARI YERLEŞTİRMEK</h4>

<p class="n ">Amerikan Devrimi demokrasiyi ve siyasi eşitlik kavramını kurumsallaştırdı. Fransız Devrimi kişiler üstü modern bir devlet için temel sağladı, tıpkı Çin’de Qin birleşmesinin yaptığı gibi. Her ikisi de hukukun üstünlüğünü, Umumi Hukuk ve Medeni Hukuk şeklinde berkitip genişletti.</p>

<p>Bu kitabın ilk cildi, üç esas yapı için üç kuruluşun devreye sokulduğu tarihi bir döneme kadar gelip son buldu. Ancak bu dönemden önce bunların hiçbiri modern yapısına kavuşmamıştı. Avrupa ve dünyanın diğer bölgelerinde hukuk en gelişmiş kurumdu. Ancak Napolyon Kanunu’nda olduğu gibi, bu kanunları bireylere karşı gerçekten tarafsız hale getirmek için resmîleştirmek, bir araya getirmek, uyarlamak ve güncellemek gerekiyordu. Modern devlet düşüncesi on altıncı yüzyılın sonlarından itibaren Avrupa’da gelişmeye başladı. Fakat Paris’teki yeni bürokrasi dahil, hiçbir idare tamamen liyakate dayalı bir sisteme sahip değildi. Bütün Avrupa’daki devlet yöneticilerinin büyük çoğunluğu makamlarını babalarından miras alarak gelmişlerdi. Demokrasi fikri İngiltere’de ve özellikle Kuzey Amerika sömürgelerinde serpilmiş olmasına rağmen, dünya üzerinde hiçbir toplumda siyasi sisteme oy verebilen ya da dahil olabilen bir yetişkin nüfus çoğunluğu mevcut değildi.</p>

<p>İki muazzam gelişme, bu noktada siyasi bir çalkalanma oluşturmaya başladı. İlki Sanayi Devrimi’ydi. Sanayi Devrimi’yle kişi başına düşen üretim miktarı, insanlık tarihi boyunca daha önce hiç görülmemiş bir seviyeye ulaşmıştı. Ekonomik büyümeyle alınan bu müthiş neticeler toplumların doğasında değişiklikler yapmaya başladı.</p>

<p>İkinci büyük gelişme, sömürgeciliğin ikinci dalgasıydı. Bu dalgayla Avrupa dünyanın geri kalanıyla ihtilafa düşmüştü. İlk dalga, İspanyollarla Portekizlilerin Yeni Dünya’yı fethetmeleri ile başlamıştı. Bundan bir yüzyıl sonra İngiltere ve Fransa Kuzey Amerika’da sömürgeler kurdu. İlk sömürge dalgası on sekizinci yüzyılın sonlarına doğru kendisini tüketti ve İngiltere ile İspanya İmparatorlukları Yeni Dünya’daki sömürgelerinde baş gösteren bağımsızlık hareketleri sebebiyle geri çekilmek zorunda kaldılar. Ancak 1824’te İngiltere-Birmanya Savaşının patlak vermesiyle, sömürgeci Batılı imparatorlukların yüzyılın sonuna kadar dünyanın geri kalanını fiilen zapt etmeye başladıkları yeni bir safhaya girildi.</p>

<p>Bu cilt, hikâyeyi öncekinin bıraktığı yerden anlatmaya devam ediyor. Bunu yaparken de devlet, hukuk ve demokrasinin son iki yüzyılda nasıl geliştiğini; bunların birbirleri ve diğer ekonomik, sosyal gelişim aşamalarıyla etkileşime girdiklerini; ve Birleşik Devletler’le diğer gelişmiş demokrasilerde nasıl çürüme işaretleri gösterdiğini açıklıyor.</p>
</body>
</html>