<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h1>12</h1>
<h3 id="sigil_toc_id_12">MİLLET İNŞASI</h3>
<div class="b">Milli kimliklerin devlet inşasında ne kadar önemli olduğu; milliyetçiliğin nasıl tamamen kimlik siyasetinin bir türü olarak görüleceği; kimliğin niçin teknoloji ve ekonomik değişime bağlı modern bir olgu olduğu; milli kimliğe giden dört yol</div>

<p class="n">Devlet inşasının başarısında önemli olan husus, I. Bölümde ele aldığımız bütün ülkelerde mevcut bulunan, millet inşasına paralel, genellikle baskıcı ve cebri mahiyetteki süreçtir.</p>

<p>Devlet inşası gerçek kurumların (ordu, polis, bürokrasi, bakanlıklar vb.) oluşturulması anlamına gelir. Çalışanların istihdamı, memurların eğitimi, bunların makamlara yerleştirilmesi, maaşlarının verilmesi ve kanun ile yönergelerin bildirilmesiyle bu kurumların tesisi tamamlanmış olur. Bunun aksine millet inşası bireylerin sadık kalacağı milli bir kimlik algısı oluşturmaktır; bu kimlik bireylerin kendi kabilelerine, köylerine, memleketlerine yahut etnik gruplarına duydukları sadakati ortadan kaldıracak mahiyettedir. Millet inşası devlet inşasının aksine milli gelenekler, semboller, paylaşılan tarihsel hafıza ve başvurulacak ortak kültürel hususlar gibi elle tutulur şeylerin yaratılmasını gerektirir. Milli kimlikler devletlerin dil, din ve eğitim politikaları ile yaratılabilir. Ancak bunlar, hep olduğu üzere sadece şairler, filozoflar, dini liderler, romancılar, müzisyenler ve doğrudan siyasi güce erişimi olmayan diğer kimseler tarafından tabandan yukarıya çıkartılabilir.</p>

<p>Millet inşası devlet inşasının başarısı için hayatidir. Bu, devletin esas anlamına uzanır: meşru şiddetin düzenleyicisi olarak devlet belirli dönemlerde vatandaşların devlet adına canlarını tehlikeye atmalarını ister. Eğer devletin bu nihai fedaya değmez olduğunu düşünürlerse hiçbiri böyle bir şey yapmak istemez. Ancak devlet gücünde milli kimliğin etkisi devletin mücbir gücünü sınırlamaz. Yolsuzluk diye kabul edilenlerin çoğu basit bir açgözlülük değildir, bunlar daha ziyade kanun koyucuların yahut devlet memurlarının kendilerini milli cemiyete değil de kendi ailelerine, sülalelerine, memleketlerine ya da etnik gruplarına karşı daha sorumlu hissetmeleri ve dolayısıyla parayı bu yöne çevirmelerinden ibarettir. Bu insanların ahlâksız olmasını gerektirmez, fakat bunların ahlâki mecburiyet dairelerinin çalıştıkları işlerin idaresinde gerekli olandan daha dar olduğunu gösterir. Vatandaşlar kendilerince, devletin toplum sözleşmesinde kendi payına düşeni yapıp yapmayacağını düşünerek ne kadar sadık olacaklarını ölçüp tartabilir. Eğer vatandaşlar devletin meşru olduğunu düşünüp vatanseverlikle ilişkili duygular tecrübe ederlerse siyasi istikrar olabildiğince desteklenir. Bugünkü Çin Komünist Partisi meşruluğunu halihazırdaki ekonomik performansından almaktadır. Ancak aynı zamanda Çin milliyetçiliğinin bir simgesi olduğu için çok daha fazla destek görmektedir.</p>

<p>Güçlü bir milli kimlik anlayışı devlet inşasının gerekli bileşenlerinden biri olsa da bu ayrıca bir tehlike barındırmaktadır. Milli kimlik genellikle etnik köken, ırk, din veya dil gibi bazı kimseleri içeri alıp diğerlerini dışta bırakan ilkeler etrafında inşa edilir. Milli kimlik sıklıkla diğer grupların tam karşı tarafında şekillenir ve böylelikle de toplumda bir iç uyum sağlasa bile çatışmanın baki kalmasına hizmet etmektedir. Milli uyum kendisini, dışa doğru saldırganlık olarak gösterebilir. insanoğlu rekabet etmek için işbirliği yapar, işbirliği yapmak için rekabet eder.<a id="dn325" href="../Text/dn.xhtml#d325">[325]</a> </p>

<h4 class=" sigil_not_in_toc">MİLLİ KİMLİK VE MODERNLEŞME</h4>

<p class="n">Milliyetçilik, ilk büyük dışavurumunu Fransız Devriminde bulmuş olan kimlik siyasetinin kendine has bir biçimidir. Bu, devletin siyasi sınırlarının, genellikle ortak dil ve kültür olarak belirlenen, kültürel bir sınıra karşılık gelmesi gerektiği görüşüne dayanmaktadır.<a id="dn326" href="../Text/dn.xhtml#d326">[326]</a> </p>

<p>Kimlik fikrinin anahtarı, birinin içindeki, hakiki ben ile etrafındaki toplum tarafından tasdik edilen toplumsal normlar ve uygulamalar arasında bir ayrım yapılabileceği fikridir. Bu iç ben millet, etnik köken, ırk, kültür, din, cinsiyet, cinsel eğilim yahut insan topluluklarını bir araya getiren başka özellikler üzerine kurulmuş olabilir. Filozof Charles Taylor, Hegel’i izleyerek, kimlik üzerindeki çatışmaların doğası gereği siyasi olduğunu, çünkü bunların tanınma arzusu taşıdığını belirtir. İnsanoğlu, iktisatçıların ifadeleriyle, sadece maddi şeylerle tatmin olmaz. Aynı zamanda, hakiki ben lerinin -itibar ve eşit konum kabul edilerek- herkesçe bilinmesini arzularlar. Milliyetçiler için tanınma sembollerinin -bir bayrak, Birleşmiş Milletler’de bir koltuk, milletler topluluğunda kanuni bir konum- neden çok önemli olduğunu gösterir. Gelişmenin altı boyutundan biri olan sosyal hareketlilik insanların ortak deneyim ve değerlerin farkında olduğu yeni kimliklerin varlığının bir yan ürünüdür.<a id="dn327" href="../Text/dn.xhtml#d327">[327]</a> </p>

<p>Milliyetçiliği iki büyük teorisyeni, Benedict Anderson ve Ernest Gellner, bazı temel hususları farklı olsa da, milliyetçiliğin ortaya çıkışını modernlikle ilişkilendirirler. Kimlik modern öncesi toplumlarda bir sorun olarak mevcut değildir. İster avcı-toplayıcı ekonomi olsun ister tarım ekonomisi olsun sosyal kimliklerin farklılaşması -avcılar ve toplayıcılar, erkekler ve kadınlar, köylüler, rahipler, savaşçılar ve bürokratlar arasında- söz konusudur fakat sosyal hareketlilik çok azdır, kimsenin pek seçim şansının olmadığı kısıtlanmış bir iş bölümü mevcuttur. Tabi ki, modern öncesi Hindistan’da bütün iç bölümü kast sistemi (jati) ile kutsallaştırılmıştı. Bu, bir toplumu sınırlı bir hareketliliğe hapsedip, dini müeyyidelerle donduruyordu. Tarım toplumlarında birisinin önemli hayat seçimleri -nerede yaşayacağı, yaşamak için ne yapacağı, hangi dine inanacağı, kiminle evleneceği- çoğunlukla etrafındaki kabile, köy veya sosyal sınıf tarafından belirlenir. Kişiler oturup kendilerine “Ben gerçekte kimim?” diye sormaya pek vakit harcamazlar.</p>

<p>Anderson’a göre, bunların hepsi on altıncı yüzyıl Avrupa’sında, matbaanın icadı ve kitap piyasasının büyümesiyle güç kazanan ticari kapitalizm ortaya çıktıktan sonra değişmeye başlar. Matbaa yazılı iletişim fiyatlarını bir anda düşürdü ve böylelikle konuşma dilleriyle kitapların basımını mümkün oldu. Latince yerine Almanca yazan Martin Luther on altıncı yüzyılın başında çok satan bir yazar oldu ve sonuçta ortak Alman kültürü algısının yaratılmasında çok önemli bir rol oynadı. Luther okuyucularına, kurtuluşlarının Roma Katolik kilisesi tarafından tanımlanan ritüellere riayete bağlı olmadığını söylüyordu. Bunun yerine kurtuluş deruni bir inanç eylemine bağlıdır. Şahsi kararla kişiler yeni bir topluma bağlanabilirler.</p>

<p>Konuşulan dillerin baskı dili olarak zuhuru, Almanca konuşanlar ve okuyanların Anderson’ın “muhayyel toplum” dediği gibi bir toplumun ortaya çıkışını mümkün kıldı. Benzer şekilde, Filipinli romancı José Rizal on dokuzuncu yüzyılda, yedi binin üzerine adada meskûn olan bir halk için ortak bir Filipin kimliği oluşturabilmişti. Gazetelerin ortaya çıkmakta olan eğitimli orta sınıf okurlarca tüketilerek gelişmesi on dokuzuncu yüzyılda milli bilinç inşasında muazzam bir etki yarattı. Okuyarak, kendi küçük köylerinin sınırlarından hiç ayrılmamış insanlar diğer izole köylerdekilerle birden ortak bir bağa sahip olduklarının farkına vardılar. İnternet ve modern taşımacılıktan önce yazılı basım insanların adeta seyahat etmesini mümkün kıldı.<a id="dn328" href="../Text/dn.xhtml#d328">[328]</a> </p>

<p>Ernest Gellner milliyetçiliğin şiddetli bir sosyal değişim anında ortaya çıktığını iddia eder ancak bu dönüşümü on dokuzuncu yüzyılda tarım toplumlarının sanayi toplumuna geçişine tarihlendirir. Tarım toplumlarında kültür birliği yoktur: dil ve ritüellerdeki büyük farklar çeşitli sınıflara ayırır. Böylelikle Rus asilleri Fransızca konuşur, Estonya ve Litvanya saraylarında Almanca konuşulurdu; 1842’ye kadar Avusturya-Macaristan İmparatorluğunun saray dili Latinceydi. Rusça, Estonca ve Letonca esas olarak köylüler tarafından konuşulurdu. Başta fetihlerin ve hanedan siyasetlerinin bir sonucu olan bu dil engelleri, böylesi sınıflara ayrılmış sınıflarda toplumsal sınıflar arasında geçişi engellemek için kasten korunmuştur.</p>

<p>Gellner’ın açıkladığı gibi, sanayi toplumunun gerekleri çok farklıdır:</p>

<div class="arayazi ">Büyümeyle hayatiyetini sürdüren bir toplumun belirli bir bedel ödemelidir. Büyümenin bedeli daimî yeniliktir. Yenilik kendi hesabına, daimî mesleki hareketliliği mecburi tutar, bilhassa da nesiller arasında. Bu genellikle bir ömür süresince gerçekleşmesini gerekir. Farklı işlere geçip çeşitli bireylerle iletişime geçerek işbirliği yapabilmek, konuşma ve yazışmada düzgün, kesin ve bağımsız bir tavırla iletişim kurabilen bir toplumun üyelerini gerektirir...</div>
<div class="arayazi ">Bu modern bir toplumun genel profilidir: okur-yazar, hareketli, değişken olmakla birlikte resmi açıdan eşit, devamlı, tabir-i caizse eşitsizliğin parçalara ayrıldığı, tüm bunlara ek olarak ortak, homojen, yazıyla taşınmış, ve okulla eğitiminin verildiği bir kültürün barındırıldığı bir toplum. Böyle bir toplum, okur-yazarlığın azınlıkta olup özel bir eğitim gerektirdiği, sosyal hareketlilikten ziyade sabit bir hiyerarşinin normal olduğu kültürün ise farklı ve devamsız olduğu geleneksel bir toplumla kıyas dahi edilemez.<a id="dn329" href="../Text/dn.xhtml#d329">[329]</a> </div>

<p>Sanayileşme süreciyle ortaya çıkan iş bölümünün artması, dil merkezli kültürlerin toplumsal uyumun birleştirici merkezi kaynağı olduğu modern milliyetçilik için zemin hazırladı.<a id="dn330" href="../Text/dn.xhtml#d330">[330]</a> </p>

<p>Dil birliği için ekonomik modernleşme tarafından oluşturulan teşvikler Fransa vakasında görülebilir. 1860’larda Fransa nüfusunun dörtte biri Fransızca konuşamıyordu ve diğer bir çeyreği içinse Fransızca ikinci bir dildi. Fransızca Paris’in ve eğitimli elitlerin diliydi; kırsal Fransa’da köylüler Breton, Picard, Flamanca, Provençal, ve diğer birçok yerel ağzı konuşuyorlardı. Papua Yeni Gine’nin dağlık bölgelerinde olduğu gibi, birbirine komşu vadiler ortak bir şekilde anlaşılabilecek ağızları konuşuyorlardı. Kapitalist piyasa ekonomisinin on dokuzuncu yüzyılda yayılması ile birlikle, Fransızcanın kullanımı birden arttı. Eugen Weber’in ifadeleriyle, “ancak Breton gazetelerine göz atmak suretiyle birçok ebeveyn ile çocuğun giderek bütünleşmeye, Fransızlaşmaya (ki bu sosyal hareketliliği, ilerlemeyi, ekonomik ve toplumsal yükselmeyi temsil etmekteydi) çalıştığı görülebilir. Sanayinin gelişmesi, şehirlere göçmüş çok dilli emek gücünün dil açısından bir olmasına hizmet etti.” Fransa’nın nihai dil birliği Birinci Dünya Savaşı’na kadar gerçekleşemedi. Birinci Dünya Savaşı’nda siperlerdeki ortak hizmet ekonomik gerekliliğin başlattığı süreci tamamladı.<a id="dn331" href="../Text/dn.xhtml#d331">[331]</a> </p>

<p>İş bölümü ile artan sosyal hareketlilik kimlik meselesini mühim bir moda olarak ortaya çıkardı. Şöyle düşünelim, Saksonya’da küçük bir köyde yaşayan köylüyüm, bir süre sonra Berlin’deki Siemens fabrikasında bir işçi oluyorum. Yirmi birinci yüzyılın başlarında benzer göçler Çin’de gerçekleşiyordu; köylüler köylerini, Şenzen ve Guangzhou’daki sanayi sektöründe bulunan iş imkânlarını kovalamak için bırakıyorlardı. Köyün sabit, samimi ve sınırlı toplumsal dünyasının yerine modern şehrin büyük, belirsiz ve değişik suratlı dünyası geçer. Bu dönüşüm -ilk kez Ferdinand Tönnies tarafından üzerinde durulan Gemeinshaft’tan Gessellschaft’a geçiş- sadece bir sosyal uğraştan diğerine geçerken ortaya çıkan kimlik değişimini barındırmaz; aynı zamanda kimliğin kendisini de sorguya açar. Şimdi artık köyde ailemin ve arkadaşlarımın tesirinde yaşamıyorum, kendi hayatıma dair çok fazla seçim yapma hakkım var. “Ben kimim” sorusu bir anda gerçek ve baskı oluşturan bir soru halini alır. Bu dönüşüm bir kriz veya travma olarak deneyimlenebilir ve Emile Durkheim’ın anomi, yahut kuralsızlık olarak nitelendirdiği bir durumu meydana getirir. Durkheim anominin dışa vurumunu modernleşen toplumlardaki yüksek intihar oranlarında görür; ayrıca, hızlı toplumsal değişimle alakalı olarak, yüksek suç ve boşanma oranları da bunun bir ifadesidir.<a id="dn332" href="../Text/dn.xhtml#d332">[332]</a> </p>

<p>Milliyetçilikle sanayileşme ve dil merkezli bir kültürü ilişkilendiren Gellner’in teorisindeki tek sorun sanayileşmemiş toplumlarda milliyetçiliğin zuhurunu açıklayamamasıdır. Batı Avrupa ve Kuzey Amerika’daki birçok ülkede ekonomik büyüme toplumsal değişimi şöyle yönlendirir: artan ticaret a sanayileşme a şehirleşme asosyal hareketliliğin yeni biçimleri. Bu kaçınılmaz bir sıradır. Yunanistan ve İtalya’da, gördüğümüz üzere, sanayileşme safhası ya atlanmıştır ya da kısa kesilmiştir. Her iki toplum da büyük sanayi alanları oluşturmadan şehirleşmişlerdir -bu olguya “gelişmeden modernleşmek” diyorum. Bu durum, sömürgeciliğin şehirleşmeyi ve modernleşmiş elitleri ortay çıkardığı birçok Batılı olmayan toplumda da baskındır, hem de toplumu büyük boyutlu sanayi istihdamı ile toptan değiştirmeden.</p>

<p>Milliyetçilik, daha önceki sömürgeci dünyada, Batı Avrupa’da sahip olduğundan başka, farklı kaynaklara sahiptir. Bu ülkeler Batı Avrupa tarzı sanayileşmeseydi, bunların yine de sömürgecilerinin bütünüyle farklı kültürlerine karşı çıkan yeni bir elit tabakaları olacaktı. Bu elitler sömürgeci gücün kültürlerine ve geleneklerine intibak etmek hususunda üzerlerinde büyük baskı hissediyorlardı ve birçoğu baskın güç yapısı içine çekiliyorlardı. Ancak bu bir kimlik krizi yaratıyordu, çünkü dil ve Batılılaşma tarafından, ailelerinden ve yurttaşlarından ayrışıyorlardı. Bu kriz, genç Britanya eğitimli Avukat Mohandas Karamachand Gandhi’nin Güney Afrika da çalışırken karşılaştığı ve onu Hint bağımsızlığı için mücadele etmeye yönlendiren krizin ta kendisiydi. Bu kriz, üç farklı Fransız sömürgesindeki siyahi yazarın, Aime Cesaire, Leon Damas ve Leopold Senghor’u “Negritude”<a id="dn333" href="../Text/dn.xhtml#d333">[333]</a>  kavramını geliştirmeye iten krizdi. Fransızlar için tamamen aşağılayıcı ve ırkçı anlama sahip olan “negre” kelimesinin anlamının gurur kaynağı olan bir kelime olarak yeniden değerlendirilmesine çabaladılar.</p>

<p>Kolektif bilinç kimlik fikirleri ile yerel kimliklerin değerinin teslim edilmesi talepleri Avrupa’dan sömürge dünyaya ithal edilenler arasındaydı. Liah Greenfeld’in açıkladığı üzere, “(kendilerini millet olarak tanımlayan) esas Batı toplumların etki alanı artarken, Batının merkezde olduğu toplum sistemine mensup olan, veya girmeye çalışan toplumlarının millet olmaktan başka şansı yoktu.”<a id="dn334" href="../Text/dn.xhtml#d334">[334]</a>  Yani milliyetçilik sömürgeci dünyadan çok farklı bir biçim almıştı. Batı Avrupa’da, en önde gelen milli hareket, bütün Almanca konuşanları tek hâkimiyet altına almaya çalışan Almanların hareketiydi. Hindistan, Kenya ve Burma’da milliyetçilik dil etrafına inşa edilemezdi çünkü bunlar, baskın bir dil grubunun diğerlerini kendi kültürü etrafına toparlaması mümkün olmayan, etnik-dil açısından parçalı toplumlardı. Böylelikle Kenya’da Jomo Kenyatta liderliğindeki Mau Mau isyanı, nüfusun yüzde 20’sinden fazlasını teşkil eden Kikiyular tarafından idare edilmişti. Bunların ülkeyi hep idare etmeyi veya dillerini geleneklerini bütün topluma dayatmayı ümit edemiyorlardı. Tabi ki de birçok ülkede sömürgecinin dili ortak dil olarak kalır çünkü, en başta, herhangi bir etnik alt grubun dilinin seçilmesinden daha doğal bir seçenek olarak görülür; ikincisi bu dil, önceki sömürgeyi geniş dünya ekonomisine herhangi bir yerel dilin yapabileceğinden daha iyi şekilde bağlar.</p>

<h4 class=" sigil_not_in_toc">MİLLİ KİMLİĞİN DÖRT ROTASI</h4>

<p class="n">Milli kimlik olgusunu inceleyen çoğu akademisyen bunun “toplumsal olarak inşa edildiğini” öne sürer. Birçok milliyetçinin, milletlerin baştan beri var olan, biyolojik temelli gruplar olduğu yönündeki görüşlerinden nefret ederler. Ernest Gellner milliyetçiliğin, sanayi merkezli şehirleşmiş bir toplumun ihtiyaçlarını karşılayan modern bir olgu olduğunu iddia eder. Diğerleri daha ileriye gider, milli kimliği sanayileşme gibi büyük toplumsal güçlerden ayırır ve bunu sanatçı ve şairlerin yaratıcılığının bir ürünü yapıverirler. İktisatçılardan etkilenmiş bir diğer ekol kimliklerin siyasi girişimciler tarafından temel ekonomik menfaatleri artırmak için kullanılan teşkilatları düzenlediğini öne sürer.<a id="dn335" href="../Text/dn.xhtml#d335">[335]</a> </p>

<p>Milliyetçiliğin modernliğin bir yan ürünü olduğu ve bazı milli kimliklerin toplumsal olarak tesis edildiği kesinlikle doğrudur. Ancak toplumsal yapılandırmacı [<i>Social constructivist</i>] görüş bir dizi önemli soruya muhtaçtır. Yeni milli kimlikleri inşa eden kimdir? Bu tavandan-tabana ya da tabandan-tavana bir süreç midir? Bazı milli kimlikler, bir kere oluşturulduğunda, muazzam derecede dayanıklı oluyorlar ancak bazıları ise tutunamıyorlar. Örneğin, Sovyetler Birliği yetmiş yılını, kozmopolit ve millet, din gibi sınıflar üstün gelen bir “yeni Sovyet adamı” yaratmaya harcadı Yine de SSCB 1991’de parçalara ayrıldığında uzun süredir ölü olduğu düşünülen eski milli kimlikler yeniden hortladı. Bugün Kırım gibi yerlerde hiçbir Sovyet yoktur, sadece Ruslar, Ukraynalılar ve Tatarlar vardır. Benzer şekilde Avrupa Birliği 1950’lerden beri millet ötesi anlayışla bir Avrupa vatandaşlığı inşa etmeye çalışıyor; bu proje 2009’da patlak veren Euro krizinin sınırlarına göğüs germektedir. Millet inşasının sınırları ve imkânları nedir?</p>

<p>Toplum inşası açık uçlu bir süreç olmasının ötesinde milli kimlik, bir arada yahut farklı zamanlarda ortaya çıkan dört temel süreçle şekillenir. Bazıları açık şekilde tavandan-tabanadır ve siyasidir, devletin icra gücüne gerek duyar. Diğerleri tabandan tavanadır ve toplumların ani eylemlerinin sonucudur. Tavandan-tabana ile tabandan-tavana süreçlerin bir tamamlayıcılığı olmalıdır, yoksa kimlikler kök salmaz.</p>

<p>İlki, halkların ayak uyduracağı siyasi sınırların tanımlanmasıdır; ikincisi, mevcut sınırlara uydurmak için halkların taşınması yahut ortadan kaldırılmasıdır; üçüncüsü, alt halkların baskın kültüre içinde kültürel asimilasyona uğratılmasıdır; ve dördüncüsü, toplumun bahsi geçen sosyal ve fiziksel sermayesine siyasi açıdan ne uygunsa milli kimlik anlayışının uydurulmasıdır. En başarılı milli kimlik projeleri bütün bu dört yaklaşımın bir arada gerçekleştirilmesinden ortaya çıkar. Dikkat edilirse bu süreçlerin ilk üçü şiddet ve baskı içermektedir.</p>

<p class="bosluk1"></p>

<p class="arayazi"><b>1.</b> Belirlenmiş milli kimliklere uydurmak için sınırları kaldırmak. Dünya çapında, Roma ve Murya imparatorluklarından Osmanlı ve Avusturya-Macaristan imparatorluklarına kadar hanedan idareleri kültürel kimlik gözetilmeden inşa edilmiştir. Milliyetçi ilke Fransız Devrimi’nin ardından yerleşirken, mevcut büyük siyasi birimler, etno-linguistik açıdan daha homojen yapılara bölünmeye başladı. Böylece Türkiye, Türkçe konuşan çekirdeğiyle Anadolu sınırlarına çekildi; Avusturya-Macaristan Balkanlar’daki çok sayıdaki küçük milleti ortaya çıkararak parçalandı. Bu imparatorluk çözülmelerinden en yakın zamanda olanı Sovyetler Birliği’ninkiydi. Sovyetler Birliği görünürde evrensel ideolojik ilkeler üzerine inşa edilmişti, 1991’de çöktükten sonra etno-linguistik birliğe dayanan küçük devletler zuhur etti. Diğer vakalarda sınırlar Alman ve İtalyan birleşmelerinde olduğu gibi diğer unsurları müdahil etmek için genişletilir.</p>

<p class="bosluk1"></p>

<p class="arayazi"><b>2.</b> Daha homojen siyasi birimler yaratmak için halkları taşıma yahut ortadan kaldırma. Yugoslavya’nın dağılmasının ardından çıkan Balkan savaşları sırasında “etnik temizlik” olarak bilinen şey uygulandı. Etnik temizlik bir bakıma meşruiyet ilkesinin hanedan idaresinden milli birlik yapısına dönüşümünün doğal sonucudur.</p>

<p class="arayazi">Çok dilli, büyük tarım imparatorlukları hem gayri şahsi idareye hem de hukukun üstünlüğü ile bağdaşabilir. İşlemek için bütün bireylere seslenen kurumlara bağlıdırlar, çünkü etnik ve linguistik açıdan farklı insanların etkileşimleriyle gelişirler. M.S. 2. yüzyılda Roma İmparatorluğunun zirvesinde, Britanya’dan Kuzey Afrika’ya, Suriye’ye ya da Küçük Asya’ya giden seyyahlar aynı idari yapıları, kanunları ve yolları bulacaklarını umabilirler. Yüzyılın sonlarında Viyana dünyanın en liberal ve kozmopolit şehirlerinden biriydi, başkent olarak imparatorluğun çeşitliliğini yansıtıyordu.</p>

<p class="arayazi">Çok milletli imparatorluklar milliyetçi bir ilkeye göre düzenlenmiş devletlere bölündüğünde, çeşitli azınlık halklar bunların içerisinde mahsur kaldı. Bunlar yeni milli devletlerin liberal hukuk üstünlüklerine tabi olabilirlerdi, fakat etnik milliyetçilerin kendilerini savunma gücü bunun hiçbir zaman gerçekleşmeyeceği bildiriyordu. Sonuç, yeni ulus devlet taslaklarının çeşitli grupları mecburi göçe tabi tutmaları yahut komşu ülkülerle mübadele yapılmasıyla ortaya çıkan büyük nüfus hareketleriydi. Böylelikle Küçük Asya ve Doğu Ege’de Bizans İmparatorluğundan beridir yan yana yaşayan karışmış haldeki Yunan ve Türk toplulukları 1919-1922 Yunan-Türk savaş sırasında ayrıştırıldı. İkinci Dünya Savaşı, bir bakıma, bu çıkmaza düşmüş toplumlar (mesela Çekoslovakya’daki Südet Almanları ve Polonya’daki Baltık Almanları gibi) tarafından başlatılmıştır. 1945’teki savaşın sonu Almanya, Polonya, Ukrayna, Çekoslovakya, ve diğer ülkeler arasında çok büyük nüfus değişimlerine (ve sınırların önemli ölçüde yeniden çizilmesine) şahit oldu. Yani Balkanlarda etnik temizlik Soğuk Savaş sonrası dönemin icadı değildi. Bazı gözlemcilerin o zaman işaret ettiği üzere, modern Batı Avrupa’nın istikrarı, modern Avrupalıların rahatlıkla unuttukları, erken tarihi dönemlerdeki etnik temizlik üzerine inşa edilmiştir.</p>

<p class="bosluk1"></p>

<p class="arayazi"><b>3.</b> Kültürel asimilasyon. Tâbi halklar, hâkim grubun dil ve geleneklerini benimseyebilir, yahut bazı durumlarda karşılıklı evlilikler ayrı bir azınlığın yok edilmesinde etkin olabilir. Azınlıklar kendi menfaatlerini baskın kültüre uyum sağlamakta görürlerse asimilasyon gönüllü olabilir. Fransa’da yerel dillerin sayısını azaltmak ve Paris Fransızcası’nı milli standart olarak kabul etmek buna bir örnektir. Benzer şekilde, Birleşik Devletler’e gelen çoğu göçmen grup İngilizce öğrenip Amerikan geleneklerini kabul ettiler çünkü bu yukarı doğru sosyal hareketliliğin rotasıydı.</p>

<p class="arayazi">En büyük asimilasyon hikâyelerinden biri belki de Çin’inkidir. Böylesine büyük bir ülke için dikkat çeken, etnik Han Çinliliği bugün nüfusun yüzde 90’ını oluşturmaktadır. Çin her zaman homojen değildi; bugünkü etnik oluşum iki bin yıllık acımasıza asimilasyonun eseridir. Etnik Han medeniyetinin payitahtı dört binyıl önce Sarı Irmak’ın kuzey kısmındaydı. İlk Han devleti, M.Ö. üçüncü yüzyılda Qin devletinin (bugünkü orta-kuzey Çin) fethiyle kuruldu. Bu devlet sonra güneydoğuya, güney batıya, batıya ve kuzeydoğuya doğru yüzyıllar içerisinde yayıldı. Böyleyken, Han halkı etnik olarak farklı yerli halklarla, özellikle de kuzey ve batıdaki Türk-Moğol göçebelerle karşılaştı. Bu kendine özgü kültürel farklılık bugünkü konuşulan Çincede farklı biçimlerde korunmuştur. Ama edebi dil esas Qin Hanedanı’nın zamanında tek tipleşmişti ve bütün imparatorlukta ortak bir elit kültür temeli oluşmasına hizmet etmiştir. Çin Han olmayan etnik yapılardan çok etkilenmiştir, fakat yabancı halkların neredeyse tamamı nihayetinde Çin kültürel normlarını benimsemiştir; Çin’de bulunan Han Çinlileri ile yapılan evlilikler artık etnik azınlıklarla yapılmış olarak sayılmıyordu. En büyük istisna Batı eyaleti Sincan’daki Müslüman Uygurlar, İç Moğolistan’daki Moğollar ve Tibetliler’dir. Asimilasyon, Han Çinlilerinin bu her bir bölgeye iskân edilmesiyle hükümet politikası olarak acımasızca devam etmektedir.</p>

<p class="arayazi">Kültürel asimilasyonu gerçekleştirmek için gereken güç miktarını ve baskıyı azımsamamalıyız. Milli bir dil seçimi o dili konuşanların siyasi bir antlaşmasıdır. Nadiren azınlıklar kendi anadillerini gönüllü olarak bırakırlar, hele bir de nesillerdir hususi bir bölgede yaşıyorlarsa hiç bırakma meyilli değillerdir. Kültürel asimilasyonun en temel aygıtı, kamu eğitim sistemi, ikinci aygıtı ise kamu idaresindeki dil seçimidir. Okul sistemi üzerindeki kontrol sağlama çekişmeli bir meseledir ve sözde millet inşa edenlerin esas hedefidir.</p>

<p class="bosluk1"></p>

<p class="arayazi"><b>4.</b> Belirlenmiş milli kimlikleri siyasi realitelere uydurmak için düzenlemek. Bütün millet inşası projeleri nihayetinde fikir ve realite arasındaki örtüşmeye başarabilmekte pratik engellere rast gelir ve genellikle öncelikle fikir basit güç siyasetine dayanamayarak yiter. Kimlik meselesi toprak meselesinden ayrıştırılamaz. Fikirler bir dizi yolla düzeltilebilir: toprak iddiaları dindirilebilir, kimlik etnik veya dini olandan ideolojiye, yahut daha esnek bir ortak kültür kavramına, veyahut eskileri hükümsüz kılan tamamen yeni kimlik kavramlarına dönüştürülebilir. Milli kimliğin gerçeğe uyması için tanımın değiştirilmesi en kolay şeydir ve milli birliğin en garanti yoludur.</p>

<h4 class=" sigil_not_in_toc">TARİHSEL AMNEZİ</h4>

<p class="n">Kimlik inşa süreçleri aşırı tartışmalıdır, çünkü dünya hiçbir zaman safkan, homojen siyasi birim olmaya hazır “milletler” den müteşekkil olmamıştır. Fetih, göç ve ticaret sonucunda bütün toplumlar kabilelerin, etnisitelerin, sınıfların, dinlerin ve yerel kimliklerin karmaşık terkipleridir. Bir millet fikri sınırların haricinde olduğu varsayılan insanların ya dönüştürülmesi ya da ihracı anlamına gelir, ve eğer bunu barış içinde gerçekleştirmezlerse zor kullanılır. Bu baskı devletler tarafından tavandan-tabana gerçekleştirilebilir, ancak aynı zamanda toplum şiddeti (komşuları tarafından bir grup öldürülür veya sürülür) halini de alabilir. Yirminci yüzyılın ortasında Avrupa’da oluşturulan yirmi beş civarı millet, Orta Çağ’ın sonlarında mevcut bulunan beş yüzden fazla siyasi birlikten geriye kalanlardır.</p>

<p>Şimdiye kadar ele alınan örnekler -Almanya, Yunanistan, İtalya, Britanya ve Birleşik Devletler- tıpkı yüksek seviyeli ekonomik gelişim ve liberal demokrasi gibi modern dönemin ürünlerdir ve geçmişteki şiddet ve baskıya dayanır. Buna halihazırda Almanya ve İtalya’dan bahsederken değindim, her ikisinin de doğu tarafında serpilmiş büyük diaspora halkları mevcuttu. Modern Alman ve Yunan devletlerinin oluşumu bir şiddet eylemiyle başlamıştı -Bismarck’ın Danimarka, Avusturya ve Fransa’ya karşı savaşı, ve Yunanların Osmanlılara karşı isyanı. Bu şiddet bir sonraki yüzyıl da halkların taşınması ve sınırların sürekli yeniden çizilmesi suretiyle devam etmiştir.</p>

<p>Modern milliyetçilik olgusunun ilk yazarlarından biri olan Ernest Renan millet inşası sürecine eşlik eden tarihsel bir amneziden söz eder. Ona göre, “Tarihsel bir hata diyebileceğim unutmak, aslında bir millet yaratımında esastır; bu sebeple tarih incelemesinin artması milliyetçilik için bir tehdit gibi durmaktadır. Tarihsel araştırma bütün siyasi oluşumların kaynağında olan şiddet olaylarına (yararlı sonuçlar getirmiş olanlara da) ışık tutar.” Bu amnezinin Avrupa’nın barbarlarca fethine kadar gidebileceğini öne sürer. Barbarlar bekar savaşçılardı, çökmüş Roma İmparatorluğunun bakiyelerinin kontrolüne girdiler ve o yöredeki kadınlarla evlenip geleneklerini benimsediler. Tarihsel amnezi yüzyıllar boyunca devam etti ve biz bir zamanlar gurur ve özgürlük kaynağı olan Burgundy, Yüce Parma Düklüğü veya Schleswig gibi isimleri unuttuk; bunların hepsi şimdi büyük devletlerin alt bölgelerinin isimleri olarak varlıklarını sürdürüyor.<a id="dn336" href="../Text/dn.xhtml#d336">[336]</a> </p>

<p>Britanya ve Birleşik Devletler barışçıl, diğer topluluklarla milli kimlik inşası sırasında hiç çatışmadan tedricen gerçekleştirilen bir siyasi gelişimin örnekleri olarak görülür. Ancak bu bir dereceye kadar doğrudur; Renan’ın tarihsel amnezisi her ikisine de uygulanabilir. Britanya’nın asıl Keltçe ve Galce konuşan yerlileri kanal üzerinden, önce Romalılar, ardından Angluslar, Saksonlar, Danlar ve nihayetinde Fransızca konuşan Norman hanedanı tarafından sürekli işgale uğramışlardır. İngiltere’nin Britanya’ya dönüşümü Galler, İskoçya ve İrlanda’yı bünyesinde toplamak için şiddetli çabaları barındırır. Britanya’nın sınırları İrlanda’nın 1916 Paskalya İsyanı ve ardından bağımsız bir İrlanda Cumhuriyetinin kurulması ile nihai olarak belirlendi.</p>

<p>Renan’ın tarihsel amnezi ile alakalı gözlemi Niccolo Machiavelli’deki benzer bir düşüncenin aks-i sedasıdır. <i>Discourses on the First Ten Books of Livy</i> de [Livy Üzerinde Araştırmaların İlk On Kitabı] Romanın başlangıcı hakkında yazarken Machiavelli büyük şehrin kuruluşunun Remus’un Romulus tarafından öldürüldüğü, bir kardeş katline dayandığını söyler. Bütün kuruluşun bir suça dayandığını söyler.<a id="dn337" href="../Text/dn.xhtml#d337">[337]</a>  Aynısı Birleşik Devletler’de demokrasinin tesisi için de geçerlidir. Kuzey Amerika bir aralar iddia edildiği gibi “yeni bir yerleşim” alanı değildi. Bu arazi seyrek bir biçimde, sonradan yerleşimcilerin demokratik kurumlarına imkân sağlamak için öldürülecek, sürülecek yahut göç ettirilecek olan yerliler tarafından meskûndu. Amerikan milli kimliği eşitlik, bireysel haklar ve demokrasiye dayanır fakat bu kimlik ülkenin yerli halklarını hariç tutulmadan inşa edilemezdi. Bu, ortaya çıkanı daha az demokratik yapmaz, fakat mevcut bir suçun da yok sayılması anlamına gelmez. Dahası, Amerikan kimliğinin Bağımsızlık Bildirgesindeki eşitlik ifadesine dayalı bir siyasi birliğe mi yoksa Anayasanın devlet haklarını korumaya mı öncelik vermesi gerektiği meselesi demokratik süreçlerle barışçıl yollarla çözülemez. Almanlar ve Yunanlar kendi yakın geçmişlerinde daha güçlü şiddet hatıralarına sahip olabilirler fakat Britonlar ve Amerikalılar mevcut milli kimliklerinin geçmişteki kanlı mücadelelerin ürünü olduğunu unutmamalıdırlar.</p>
</body>
</html>