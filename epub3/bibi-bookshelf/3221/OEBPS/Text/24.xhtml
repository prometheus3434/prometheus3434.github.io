<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h1>24</h1>
<h3 id="sigil_toc_id_24">ÇİN’DE HUKUK MÜCADELESİ</h3>

<div class="b">Devlet Çin’de nasıl hukuktan önce gelmiştir; Hanedan Çini’nde hukukun konumu; modern Çin’de anayasacılığın başlangıcı; Mao ve hukukun yokluğu; günümüz Çini’nde kural bazlı davranış sisteminin yeniden inşa edilmesi.</div>

<p class="n">Japonya’daki bütün kurumlar başlangıçta Çin’den alınmıştır. Weber’in modern olarak tanımladığı birçok özellik M.Ö 221’de yaşamış olan Qin Hanedanı ve bu karakteristiklerin üzerine daha da ekleyip onları güçlendiren Eski Han Hanedanı’ndan bu yana Çin’de varlığını sürdürmüştür. Çin, benzerini yapacak bir Avrupa devleti ortaya çıkmadan bin sekiz yüz yıl önce merkezi ve liyakate dayalı bir bürokrasi inşa etmiş, nüfusunu kayıt altına alabilmiş, herkesten eşit vergi toplayabilmiş, ordusunu kontrol altına alabilmiş ve toplumunu düzene sokmuş bir devletti.<a id="dn563" href="../Text/dn.xhtml#d563.">[563]</a> </p>

<p>Üstelik bu zamanı öncesi modern devlet kendine karşı gelebilecek faillerin yükselişini engellemeyi başarabilmişti. Avrupa’da köklü soyluların, bağımsız ticaret şehirlerinin ve Katolik yahut Protestan, çeşitli dini organizasyonların her biri bir güce sahipti ve devletin gücünü kısıtlıyordu. Çin’de bu grupların bir karşılığı vardı fakat başlangıçları daha zayıftı ve güçlü devlet onların gelişmesine hiç izin vermedi. Yani, Çinli bir aristokrasi vardı ama Avrupa’da olduğu gibi toprakları üzerinde istedikleri gibi egemenlik gösteremiyordu. Budizm ve Taoizm gibi dinler sıkı kontrol altındaydı. Şehirler Batı Avrupa tarzı bağımsız metropoller değil Doğu Avrupa tarzı yönetim bölgeleriydi. Ve en önemlisi Avrupa’da güç coğrafi farklardan dolayı Çin’e kıyasla uluslararası seviyede dağılmıştı. Bu da gücü kendisinde toplamak isteyen bir devlet olursa komşu devletleri karşısında bulması anlamına geliyordu. Bu komşu devletler yalnızca kendi ordularıyla değil iç muhalifleri destekleyerek de savaşabilirdi. Avrupa’da ulaşılan güçler dengesine Çin’de Muharip Devletler Döneminde (M.Ö. 475-221) var olan çok sayıda küçük devletlerin birkaç büyük devlete dönüşmesiyle ulaşılmıştı. Belki Avrupa Birliği gelecekte Çin’in Qin Hanedanı döneminde eriştiği birliğe ulaşacaktır fakat bugüne dek bunun olmamış olması gerçeği Avrupa ile Çin’in devlet-toplum dengesine yaklaşım farkını göstermektedir.</p>

<p>Avrupalı sömürgeci devletlerin ilk olarak tanıştığı Çin, Qing Hanedanı (1644-1911) yönetimindeki Çin’di. Bu hanedanın kökleri aslında Çin’e değil Mançurya’ya dayanıyordu. İlk Qing imparatoru Shunzhi, Ming Hanedanı’nın kurumlarını ve personelini devralmış, onları kullanmaya devam etmişti.<a id="dn564" href="../Text/dn.xhtml#d564">[564]</a>  O dönemde Çin’in tarıma dayalı ekonomisi bin altı yüz yıl önce Han Hanedanı’ndaki haline kıyasla çok da değişmiş değildi. Ama bu durum on yedinci yüzyılda daha ticarete dayalı bir ekonomik sistemin gelişmesiyle değişmeye başladı. Avrupa ve Osmanlı İmparatorluğu’nda olduğu gibi Çin’de on yedinci yüzyılda enflasyon ve aşırı nüfus artışı ile karşı karşıya geldi.<a id="dn565" href="../Text/dn.xhtml#d565">[565]</a>  İngiliz, Portekizli ve Hollandalı tüccarlar Çin’in güney limanlarında boy gösteriyordu ve Çin’i küresel ticarete açmak üzere çaba sarf ediyordu. Çok büyük ve daha serbest bir tüccar sınıfı ortaya çıktı. Hiç devlete muhtaç olmayan bu yeni sınıf paranın yeni kaynağı oldu ve devlete rağmen bir nebze özerkliğe sahiplerdi. On dokuzuncu yüzyılın sonlarına doğru şehirlerde küçük bir orta sınıf ortaya çıktı. 1912 devrimiyle Çin’in hanedanını bitirecek liderlerin çoğu bu sınıftan çıkmıştır.</p>

<p>Tarihçi Kenneth Pomeranz’a göre on sekizinci yüzyılın ortalarında Avrupa’nın Çin üzerinde bir teknik veya teknolojik avantajı yoktu. Ona göre İngiltere’nin Sanayi Devrimi ile hızla kalkınmaya geçmesi şans eseri zengin kömür yataklarına sahip olması ve dışarıdan pamuk gibi hammaddeleri alabilecek konumda olmasıyla alakalıydı.<a id="dn566" href="../Text/dn.xhtml#d566">[566]</a>  Fakat Sanayi Devrimi sadece belli kaynaklara sahip olmakla olmamış, bazı önemli sistemlerin varlığına ihtiyaç duymuştur. Bu sistemler şöyle sıralanabilir: Gözlemlerden genel teoriler çıkarabilecek bir bilim sistemi, bu bilgiyi pratik sorunların çözümü için uyarlayabilecek bir teknoloji sistemi, teknolojik yeniliği teşvik edici bir mülkiyet sistemi, dış dünyaya dair duyulan merak, öğrencileri bilimsel ve teknik konularda eğitebilecek bir eğitim sistemi ve son olarak bütün bunların olmasına izin verebilecek bir politik sistem. Çin bunlardan birkaçına sahipti fakat hepsini bir araya getirecek bir kapasiteye sahip değildi. Bunu yapma sorumluluğu siyasi rejime düşüyordu. Japonya’da ve şimdiki Çin’de görüldüğü gibi Asyalı toplumların bu konuda başarısız olmasının altında kültürel bir sebep yoktur. Sadece bu on dokuzuncu yüzyılın sabit ve muhafazakâr Çin’inde gerçekleşmemiştir.<a id="dn567" href="../Text/dn.xhtml#d567">[567]</a> </p>

<p>Qing Hanedanı iki bin yıllık devlet geleneğinden geliyordu. Bu birikim onu Afrika gibi tamamen sömürgeleşmekten kurtardı. Fakat içinde sıkışıp kaldığı anlamsız gelenekler on dokuzuncu yüzyılda Avrupa’nın getirdiği yeniliklerin baskısı altın ezilmesine sebep oldu. 1839’da Qing hükümeti afyon ithalatını yasaklamaya çalışması ve Birinci Afyon Savaşı ile İngiltere tarafından buna engel olunmasıyla Çin’in “rezalet yüzyılı” başlamış oldu. 1843’te imzalanan Nanking anlaşmasıyla Hong Kong İngiltere’ye devredildi, yabancılara sınır ötesi haklar verildi ve Fransa, Amerika ve diğer Batılı kuvvetlere daha çok tavizler verilmesinin yolu açıldı. Yirminci yüzyılın başlarında milliyetçi bir isyan olan olan Boksör Ayaklanması ülkeden yabancıların ve onların getirdiklerinin atılması için çıkmıştı. Fakat bu isyan Batılı güçler tarafından bastırıldı ve tazminatı Çin’e ödetildi. 1895’te Çin’in Japonya tarafından yenilgiye uğratılmasıyla Tayvan ve himaye altında tutulan Kore kaybedildi. 1930’larda Çin Japonya’ya toprak kaybetmeye devam edecekti.<a id="dn568" href="../Text/dn.xhtml#d568">[568]</a> </p>

<p>Yirminci yüzyılın başında Çin’in içinde bulunduğu bu geride kalmışlık ve kaos ortamı birçok Batılının Çin toplumunun hep böyle olduğunu düşünmesine yol açtı. Geçmişteki gücünü hiç göstermeyen, çökmekte olan yabancı bir siyasi sistem ile karşılaşmışlardı. Yirminci yüzyılın ikinci yarısında Çin in yükselişi genç ve kuvvetli bir hanedanın neler yapabileceğinin kanıtı olmuştur. Bu çalkantı devri boyunca ne Çin hükümeti ne de Çin’in merkezi yönetim geleneği yok olmuştur. Yirminci yüzyılın başındaki büyük kırılmalara rağmen hanedan Çin’i ile günümüz Çin Komünist Partisi arasında hâlâ büyük benzerlikler vardır.</p>

<p>Şimdi de olduğu gibi o zaman da Çin’in asıl sorunu nasıl devlet gücünün oluşturulacağı değil bu gücün hukuk ve demokrasi ile nasıl sınırlanacağıydı. Devlet, hukuk ve demokrasiye karşı sorumluluk dengesi 1940’ların sonlarına doğru Japonya’da tutturulmuş, Çin’de ise tam olarak bu hedefe ulaşılamamıştı. Mao Zedong liderliğinde hukuk ortadan kalkmıştı ve ülke keyfi bir despotluk sistemi ile yönetiliyordu. 1978’de Deng Xiaoping’in reformlarından bu yana Çin yavaş yavaş daha hukuk bazlı bir siyasi sisteme doğru yol kat etmektedir. Hukuk üstünlüğü sağlanamadığı için bunun başarılı olup olmayacağı yirmi birinci yüzyılda görülecek siyasi gelişmelere bakacaktır. </p>

<h4 class=" sigil_not_in_toc">ÇİN HUKUKUNUN DOĞASI</h4>

<p class="n">Çin, dünyada hukuk üstünlüğünü hiçbir zaman sağlayamamış bir toplumdur. Eski İsrail’de, Hıristiyan Batı’da, Müslüman dünyasında ve Hindistan’da hukuk dünyadan üstün bir din sistemine bağlı olarak ortaya çıkmıştı. Yorumu ve korunması dini alimlere ve hâkimler hiyerarşisine bakıyordu. Her örnekte hukukun koruyucuları siyasi otoriteden farklı bir sosyal gruptu. (Hindu Brahmanlar, Katolik papazlar, Müslüman ulema gibi.) Hukukun yöneticilerin gücünü ne kadar sınırladığını belirleyen şey dini hukuk hiyerarşisinin siyasi hiyerarşiden ne kadar ayrı tutulduğu ve iki gruptan hangisinin daha birlik içinde ve güçlü olduğuna bakıyordu. Bu ayrımın en büyük olduğu yer Batı Avrupa’ydı. On yedinci yüzyıldaki atama tartışmaları sonucu Katolik kilisesi kendi papazlarını kendi atayabilir konuma gelmişti. Çin’e kıyasla hukuk üstünlüğü modern devletlerin ortaya çıkışından önce sağlanmıştı ve hukuk devleti kısıtlıyordu. Bu kısıtlama Çin’de hiç olmadı.</p>

<p>Çin’de dünya ötesi hiçbir din yoktu ve kanunların tanrıdan geldiğine dair bir inanış da yoktu. Kanun devletin otoritesini ve toplumun düzenini sağlamak için insanlar tarafından üretilmiş bir araç olarak görülüyordu. Bu da Japonya’da olduğu gibi Çin’de de hukuk üstünlüğünden çok hukuka üstünlük sisteminin yaygın olması anlamına geliyordu. Kanunlar imparatora işlemiyor onu hiçbir şekilde kısıtlamıyordu. İmparator kanunların kaynağıydı. Kanun herkese eşit bir şekilde işleyebilirdi fakat bunun sebebi vatandaşların bu doğal hakka sahip olması değildi. Haklar hak değil imparatorun lütuflarıydı. Tarafsızlık toplum huzurunu sağlamak için basit bir gereklilikti. Bu yüzden mülkiyet hakları ve sözleşmeler, tazminatlar gibi devleti ilgilendirmeyen hususi hukuk meselelerine çok önem verilmiyordu. Bu Batıdaki Roma ve İngiliz sivil hukuk sistemine ters düşmektedir.<a id="dn569" href="../Text/dn.xhtml#d569">[569]</a> </p>

<p>Hatta geleneksel Çin kültüründe kanuna karşı bir düşmanlık vardı. Konfüçyüsçülere göre insanlar yazılı kanunlar ile değil ahlâk ile düzene sokulmalıydı. Eğitim ve doğru yetiştirme ile insanların <i>li</i> denen doğru ahlâki davranışları sergileyeceği inancı vardı. Konfüçyüsçülere göre <i>faya</i> (kanun) bağlı yaşamak insan için kötüydü çünkü kanunlar doğası gereği çok geniş ve genel yazıldıklarından spesifik konularda doğru yolu göstermeleri beklenemezdi. Konfüçyüsçülükte ahlâk her konuda durumuna göre değişkenlik gösterir. Bir olayda doğru karar, olaya karışanların konumları ve birbirleriyle ilişkileri, olaya ait özel durumlar ve önceden bilenemeyecek gerçeklere göre değişir. Doğru kararlar kuralların tarafsızca uygulanmasıyla değil bir bilge veya üst düzey bir insanın muhakeme etmesiyle alınabilirdi. Sistemin düzgünce çalışması için başta iyi bir imparatorun olması şarttı.<a id="dn570" href="../Text/dn.xhtml#d570">[570]</a> </p>

<p>Konfüçyüsçü bakış açısına kıyasla Çin’de Legalist düşünceye sahip, yazılı kanunları savunanlar da vardı. İnsanı doğası itibariyle iyi ve eğitilebilir göre Konfüçyüsçülerin aksine Legalistler insanın bencil ve kaosa meyilli olarak görüyordu. Davranış ahlâkla değil doğru davranışların teşviki, doğru olmayan davranışların sertçe cezalandırılmasıyla düzenlenebilirdi. Bir tarihçinin dediği gibi Legalistlere göre hükümet “kanunlarını alt ve üst rütbeye bakmaksızın herkese işleyecek şekilde hazırlamalı ve bunları herkese duyurmalıdır,” ve “Kanun iktidarın direğidir. Sabit ve herkesçe bilinir olmasından dolayı herkesin değerlendirebileceği bir örnek teşkil eder.” Konfüçyüsçülere kıyasla “<i>li</i> üzerine kurulu bir hükümet işleyemez çünkü yazılı değildir, genelgeçer değildir ve yoruma çok açıktır.”<a id="dn571" href="../Text/dn.xhtml#d571">[571]</a>  Birçok yönden Legalist geleneği günümüz Batısının hukuka bakış açısına yakındır: tarafsız kurallar ve insan davranışını ahlâk normlarıyla değil teşviklerle düzenleyen bir sistem. Batı geleneği devletin gücünü kanunlarla kısıtlarken, Çin geleneği ise bu gücü daha esnek bir ahlâk sistemi ile olabildiğince artırır.<a id="dn572" href="../Text/dn.xhtml#d572">[572]</a> </p>

<p>Legalist düşünce okulu milattan önce ikinci yüzyılda Han Hanedanı’nın başlangıcı ile yok olmuş olsa da sonra gelen Çin hükümetleri hep Konfüçyüsçü ile Legalist bakış açılarının karışımı bir felsefe izlemişlerdir. Han, Tang, Ming ve Qing hanedanları sırasında Legalist geleneklere göre birçok suçun cezasını içeren önemli kanunnameler yazılmıştır. Fakat kanunlar Konfüçyüsçü geleneğe göre farklı durumlara farklı etkiler göstermiştir.<a id="dn573" href="../Text/dn.xhtml#d573">[573]</a>  Batıya kıyasla resmi kanunlar Çin’de insan davranışını belirlemede hep daha etkisiz olmuştur. Anlaşmazlıklar mahkemelerle değil daha çok aile, sülale veya köyün kurallarına göre çözülmüştür. Resmi dava açmak kötü bir şey olarak görülüyordu. İsrail, Orta Doğu, Hindistan ve Avrupa’da olduğu gibi hâkimler ayrı bir üst sınıf değil, bürokratların içinden özel bir eğitim bile almamış kendi mesleklerine dair geleneklere bile sahip olmayan birtakım insandı.  Avrupa’da ilk bürokratlar Orta Çağda avukatlar arasından seçilmişti. Avukatlar daha sonra gelecek Fransız Devrimi gibi siyasi olaylarda kritik roller oynamıştır. Buna benzer bir şey Çin’de hiç olmamıştır.<a id="dn574" href="../Text/dn.xhtml#d574">[574]</a>  </p>

<h4 class=" sigil_not_in_toc">ÇİN BİR ANAYASAYA SAHİP OLUYOR</h4>

<p class="n">Qing Çin’ini yöneten Mançu rejimi Batı tehlikesine cevap vermede Meiji Japonyası’ndan da yavaş kalmıştı. Batıdan gelen Çin geleneksel kanunlarının ve özellikle ceza sisteminin çok gaddar olduğuna dair eleştirilere karşın 1902’de Shen Jiaben yönetimindeki bir komisyon Qing kanunlarında bir reforma gidilmesini tavsiye etmiştir.</p>

<p>Çinli reformcular, Japonya’da olduğu gibi, askeri ve siyasi zayıflıklarının suçunu geleneksel kurumlara atfediyordu. IMF’den borç alan günümüzdeki birçok gelişmekte olan ülke gibi, Batı’nın gözünde eşit bir kuvvet olarak görülmelerinin yolunun Batı standartlarına uymaktan geçtiğini düşünüyorlardı. Komisyon üyeleri anayasa modellerini çalışmak üzere Japonya, Avrupa ve Amerika’ya gitti. 1911’de ticaret kanunu, bürokrasi ve yargıya birçok değişiklik getirecek bir taslak hazırladı. Japonya’da olduğu gibi Çinli reformcular da İngiliz tarzı Ortak Hukuk sistemi yerine Medeni Kanun sistemini tercih etmiştir. Ceza kanunlarını büyük çoğunlukta değiştirmeden Almanya’dan alınmıştır. Kendilerinden önce Japonya’nın yirmi yılda nasıl haksız antlaşmalardan kurtulduğunu gören Çin olabildiğince Japon örneğini izlemiştir. Okada Asataro ve Matsuoka Yoshitada isimli iki Japon hoca 1906’da Pekin’de ilk modern hukuk okulunu kurmuştur. Bu değişimler geleneksel aile yapısının kötü etkilendiğini düşünen saraydaki muhafazakârları mutsuz etmiş, onların protestoları ile karşılaşmıştır.<a id="dn575" href="../Text/dn.xhtml#d575">[575]</a> </p>

<p>Eski rejim, imparatorluğu ortadan kaldırıp yerine meşrutiyet getirecek dokuz yıllık bir plan hazırlamıştı. Bu plan Meiji Anayasası’nın büyük oranda hiç değiştirilmeden alınmasını içeriyordu (İmparatorun gücünü az da olsa kısıtlayan kısımları hariç). Fakat bu plan gerçekleşemeden bu rejim 1911’de silahlı ayaklanmayla karşı karşıya geldi. Olayları yatıştırmak için son dakikada Ondokuz Kanun diye bilinen bir anayasa çıkartılmış, fakat bu rejimi kurtarmaya yetmemiştir. Bir sene içinde eski rejimin yerine yeni bir Çin cumhuriyeti gelmiştir.<a id="dn576" href="../Text/dn.xhtml#d576">[576]</a>  Bununla birlikte gelen iç savaş ortamında egemenliğini iddia eden birçok aktör ortaya çıkmış, kendi anayasalarını öne sürmüşlerdi; fakat bunlardan hiçbiri geniş çaplı bir etkiye sahip olmamıştır.<a id="dn577" href="../Text/dn.xhtml#d577">[577]</a> </p>

<p>İmparatorluğu geri getirmek isteyenlere karşı gelenlerin başında Milliyetçilerin başını çeken Sun Yat-sen vardı. Abraham Lincoln ve Fransız Devrimi’nden etkilendiğini söylese de kurduğu Guomindang partisi (KMT) otoriter ve Leninist bir felsefe izliyordu. 1927’de KMT, Komünistlerle yollarını ayırdı. Chiang Kai-shek liderliğinde Çin Cumhuriyetine anayasa hizmeti verecek bir parti tüzüğü hazırlandı. Bununla birlikte 1946’da Çin Cumhuriyetine gerçek bir anayasanın yazılmasıyla bitecek olan KMT’nin tek parti dönemi başladı. 1949’da Komünistlerin zaferi ile Tayvan’a çekilen KMT hükümeti olağanüstü hâl güçlerini kullanarak bu “Komünist İsyanı Devrinde” bir diktatörlük olarak yönetimde kalmaya devam etmiştir. Tayvan’daki Çin Cumhuriyeti ancak 1991’de “isyanın” resmi olarak sona ermesi ve askeri yönetimin kaldırılmasıyla gerçek anayasal bir hükümete kavuşmuştur.<a id="dn578" href="../Text/dn.xhtml#d578">[578]</a> </p>

<p>Yirminci yüzyılın başlarında çıkarılan anayasalar çok da önemli değildi fakat aynısı 1929-1930 arası KMT’nin çıkardığı medeni kanun için söylenemez. Bu kanunların bazıları günümüz Çin Halk Cumhuriyetinde hâlâ geçerliğini korumaktadır. Reformlar üç temel alanı kapsıyordu, bazıları 1911’de Qing yasalarına önerilen değişimleri baz alarak yapılmıştı. İlk değişiklik Qing’in yasak ve cezalar üzere kurulu yasa sisteminden vatandaşların haklarını ve sorumluluklarını belirten bir sisteme geçmek oldu. Tarihte ilk defa Çin vatandaşları devletin altında tebaa olmaktan çıkmış, kendi yasal haklarına sahip bireyler olmuştur. İkinci değişiklik ekonomi yönündeydi. Eski Qing sisteminde mülkiyet baba soyundan aileye bağlıydı. Bir mülkü devretmek isteyen bireyin diğer aile üyelerinin iznine ihtiyacı vardı. KMT kanunlarına göreyse mülk kişiye aitti ve kişi istediği gibi mülkünü devredebilirdi. Qing hukukunda “ufak meseleler” diye geçen tazminat ve sözleşmelerle ilgili hususi kanunlar artık yürürlüğe girmişti. Ve sonunda kanunun baba soyuna verdiği imtiyaz, kadınlara tam miras alabilme ile mahkemede miras için dava açabilme hakları verilerek ortadan kaldırıldı. Bu konu Çin hukuk reformunun Japon reformunu geçtiği bir meseleydi.<a id="dn579" href="../Text/dn.xhtml#d579">[579]</a> </p>

<h4 class=" sigil_not_in_toc">MAO’NUN HUKUKA KARŞI SAVAŞI</h4>

<p class="n">1949’da Çinli Komünistler iktidarı ele geçirdi ve ana kara Çin topraklarını yabancı işgalinden kurtarıp merkezi devletin egemenliğini sağladı. “Büyük Önder” Mao Zedong o kadar önem kazanmıştı ki hukuka dair her şeyi ayak altına alacak bir diktatörlük kurabilmişti. Hanedan Çininde imparatorlar mutlak güce sahip olmuş olsa da bu güç gerçekte sarayın çalıştığı karmaşık gelenekler ve bürokrasi sayesinde kısıtlanıyordu. Mao’nun ulaştığı güce eş bir güç elde etmiş imparator azdır. Bunu yapabilen sadece üç örnek bulunabilir: M.Ö. üçüncü yüzyılda Çin topraklarını birleştiren imparator Qin Shi Huangdi, yedinci yüzyılda Tang Hanedanının “Kötülük İmparatoriçesi” Wu Zhao ve on dördüncü yüzyıldaki ilk Ming imparatoru Zhu Yuangzhang. Mao’nun Shang Yang’e saygı duymasının sebebi ortadaydı. Shang Yang, Çin topraklarını bir araya getiren Qin devletinin Legalist diktatör lideriydi.<a id="dn580" href="../Text/dn.xhtml#d580">[580]</a> </p>

<p>Mao’nun iktidara geldikten sonraki ilk icraatı tek bir hamleyle KMT hükümetinin getirdiği tüm kanunları kaldırmak oldu. Kanun gerektiği yerde Çin Komünist Partisi’nin (ÇKP) düşmanlarına karşı, onları yok edecek keyfi kanunlar uydurulmuştu. 1952-1953’te hukukun kendisi düşman ilan edilmişti; önceki milliyetçi hükümetin hâkimleri ve başka elemanları ortadan kaldırılmış yerlerine partiden insanlar getirilmişti. Ceza kanunu varsayılan iç düşmanlarla savaş için bir silah olarak kullanılmış, polis yargıdan ayrı hareket etmeye başlamıştı. Polis birçok toplama kampı inşa etmiş, “toprak sahipleri” “devrim karşıtları” ve “zengin köylüler” gibi gruplara karşı savaş açmıştı. Özel mülkün kaldırıldığı bu ülkede medeni kanun diye bir şey de kalmamıştı. Başkan Zhou Enlai 1958’de “Neden proletarya kanunlarla sınırlansın? ... Kanunlarımız ekonominin temelimizin gelişmesine uyar bir şekilde yaratılmalıdır. Kurumlar ve kurallarımız sabit olmamalıdır. Değişimden korkmamalıyız. Biz devamlı devrimin savunucularıyız. Hukuk devrimin devamını sağlayacak şekilde olmalıdır... Bugün çıkardığımız kanunu yarın değiştirmemiz yanlış olmaz.” Mao “hukukun değil insanın üstünlüğüne bağlı olmalıyız” demiştir.<a id="dn581" href="../Text/dn.xhtml#d581">[581]</a> </p>

<p>Tabi ki hiçbir toplum kuralsız yaşayamaz. Komünist Parti 1950’lerde ekonomiyi düze getirip kalkındırmak için Sovyetler Birliğinden aldıkları kanunları kendilerine uyarlamaya başladı. Fakat bu sürece 1957’de Sağcılar Karşıtı Hareket ve 1958’de Büyük Atılım hareketi ile son verilmiştir. Büyük Atılım ideoloji ile beslenen bir topyekûn sanayileşme hareketiydi fakat sonuçta kıtlığa ve otuz altı milyon insanın ölümüne neden olmuştur.<a id="dn582" href="../Text/dn.xhtml#d582">[582]</a>  Bu felaketten sonra 1960’ların başında hukuk sistemini yeniden inşa etmek üzerine çalışmalara başlandı fakat bu hareket de 1966-1976 arasındaki Mao’nun Kültür Devrimi ile son buldu. Mao’nun devrimi kanun bazlı bir yönetim imkânını ortadan kaldırdı. 1930’larda Stalin’in Sovyet Komünist Partisi içinde yaptığı tasfiye hareketleri gibi bu devrim de hükümetin işleyişine engel olmuş, parti içinde bir korku ortamı oluşturmuştur.<a id="dn583" href="../Text/dn.xhtml#d583">[583]</a> </p>

<h4 class=" sigil_not_in_toc">1978’DEN SONRA HUKUK SİSTEMİNİN YENİDEN İNŞASI</h4>

<p class="n">Mao’nun ölümü ve bundan sonra yapılan reformlar sonucu ortaya çıkan Çin’i anlamak için Kültür Devrimi’ni yaşayanların geçirdiği travmayı anlamak gerekir. Bu devri atlatan Komünist elit yirminci yüzyılın en iyi devlet adamlarından olan Deng Xiaoping liderliğinde bir daha asla Mao tarzı bir diktatörlüğe izin verilmemesi gerektiği konusunda hem fikirdi. Bu yüzden gelen siyasi reformlar gelecekte başa geçebilecek ve Mao gibi toplumu kasıp kavuracak bir olası karizmatik liderin güçlerinin kısıtlanması üzerineydi. Dahası parti, kanunu hükümete yönelik şikayetleri denetim altında tutmak için kullanabileceği bir araç olarak görüyordu. Sonuç olarak Mao’nun ölümünden neredeyse kırk yıl sonra Çin daha çok hukuk ve geleneksel bürokrasi ile yönetilen bir topluma dönüştü.</p>

<p>Fakat bu hukuk üstünlüğünün sağlandığı anlamına gelmiyor. Çin Komünist Partisi’nin liderleri birbirleri ile ilişkilerini düzenleyecek kanunlar üzerinde anlaşsa da hiçbir zaman kanunun partiye üstünlüğünü kabul etmemişlerdir. Çin Halk Cumhuriyeti’nin kuruluşundan bu yana gelen anayasaların gelişmesi Komünist Parti’nin gerçek hukuk üstünlüğünü sağlamada başarısızlığını göz önüne koyar.</p>

<p>Neredeyse her Komünist ülke eski Sovyetler Birliği’ni kendine örnek alarak gerçekte siyasi gücü sınırlamada hiçbir şekilde etkisi olmayan göstermelik anayasalar çıkarmıştır. Çin Halk Cumhuriyetinin ilk anayasası 1954’te çıkarılmıştır. Partinin 1949 Ortak Program’ında yayınladığı Sosyalist ilkeler ve Sovyetler anayasasından alınan parçalar ile oluşturulmuştur. 1975 Kültür Devrimi sırasında bu anayasadaki yavaş yavaş uygulamaya sokulması planlanan “sosyalist dönüşüm” programı reddedilmiş yerine daha solcu ve açıkça partinin devleti diktatörlükle yönetmesini sağlayan bir anayasa getirilmiştir.</p>

<p>1976’da Mao’nun ölümü ve sözde Dörtlü Çete’nin düşüşü ile 1978, 1982, 1988, 1993, ve 2004’te yeni anayasalar ve büyük anayasal düzenlemeler oluşturulmuştur. Bu düzenlemelerin temelinde siyasette sağa ve piyasa ekonomisine doğru açılıma doğru yönelim vardı. Örneğin 1982 anayasasındaki 18. Madde yabancı yatırıma zemin hazırlamış ve korunmasını sağlamıştır. 1988’deki düzenlemeler toprak kullanım hakkının ticari amaçla devredilmesine taban hazırlamıştır. 1992’deki düzenlemede “sosyalist piyasa ekonomisi” ifadesi “planlı ekonomi” ile, “devletçe idare edilen şirketler” ifadesi “devlete ait şirketler” ile değiştirilmiştir. Yeni versiyonlar bazı yetkileri partiden alıp devlete geri vermiştir. Bu ekonomiyi yönetmede devletin rolünün partiye kıyasla daha önemli olduğunun anlaşıldığını gösterir.</p>

<p>Bu anayasal düzenlemeler partinin davranışlarını denetleyecek ciddi güce sahip yasalar olmaktan çok partinin izleyeceği yeni siyasetin yolunu gösterici işaretlerdi. Günümüz Çin anayasası birbirine zıt iki prensip üzerine kuruludur. Bir yandan 1978’de Deng Xiaoping “demokrasi kurumsallaştırılmalı ve kanunlaştırılmalıdır. Böylelikle kurumlar ve kanunlar, liderler ya da liderlerin fikirleri değişti diye değiştirilemez” der.<a id="dn584" href="../Text/dn.xhtml#d584">[584]</a>  Çin anayasasına göre seçimle gelen Ulusal Halk Meclisi <i>(National People’s Congress</i>, NPC) ve diğer alt halk kongreleri “devlet gücünü en önemli organlarıdır”. Dahası Komünist Parti anayasaya uymak zorundadır. Sinolog Kenneth Lieberthal’a göre 1978’den sonra NPC, daha önce parti tarafından siyasetle alakası olmadığı düşünülen alanlarda  “kayda değer sayıda kanun” çıkarmıştır. Bu yeni sistem Mao idaresindeki kanunsuz devlete kıyasla tam bir tezat oluşturmaktadır.<a id="dn585" href="../Text/dn.xhtml#d585">[585]</a> </p>

<p>Diğer yandan anayasanın başladığı Dört Temel Prensip hükümet ve meclisi sıkı kontrol altında tutarak siyasi sistemin Komünist Parti yönetiminde kalmasını garantilemektedir. Parti dışında kimsenin anayasayı değiştirme hakkı yoktur ve anayasaya dair her belge üzerine tartışma olmadan NPC tarafından mühürlenmektedir. 2004 anayasa düzenlemelerine dek parti bazı konularda akademisyenler ve diğer yorumcular tarafından açıkça tartışılmasına izin veriyor gibi görünüyordu. Fakat bu tartışmalar değişikliklerin son halinin NPC’ye onaylaması için dikte edilmesiyle son buldu. Parti açıkça kanunların üstünde hareket etmektedir. Hanedan Çin’inde olduğu gibi kanun egemenliğin kaynağı olarak değil yönetimin bir aracı olarak kullanılmaktadır.<a id="dn586" href="../Text/dn.xhtml#d586">[586]</a> </p>

<h4 class=" sigil_not_in_toc">KURALLARIN YAYILMASI</h4>

<p class="n">Çin 1978’de reformların başlangıcından bu yana hükümetin alt kısımlarının gücünü sınırlayıp davranışlarını kontrol altına alan resmi kanunlar ve gayriresmi kuralların oluşturulmasında büyük oranda artış görmüştür. Yalnızca çıkarılan kanunların sayısının artması değil karar verme sürecinde etkilerinin artması açısından kanunla yönetime geçilmeye başlandığı söylenebilir. Kurallara dayalı karar verme sisteminin yayılımı ve bu sistemin kısıtlamaları iki alanda görülebilir: mülkiyet hakları ve Komünist Parti içinde üst konumlara terfi olmaya dair düzenlemelerin var olması.</p>

<p>Deng dönemi reformları başladığında Çin özellikle hususi ve medeni kanunlar alanlarında büyük bir eksiklik içindeydi. Ekonomik büyümeyi teşvik etme isteği ve piyasa ekonomisi sözleşmeler, ortak işler, arazi kullanımı, sigorta, işçi-işveren arası hakemlik ve benzer konularda birçok yeni kanunun hızlıca çıkarılmasına sebep oldu. Günümüz Çin Halk Cumhuriyeti’nde kanunlar, 1890’larda Japonya’nın Almanya’dan topluca kanunlarını alma örneğinin tam aksine seçmeci bir şekilde birçok kaynaktan parça parça alınmaktadır. Örneğin ceza kanunu hâlâ büyük oranda Çin Halk Cumhuriyetinin ilk günlerinde Sovyetlerden alınan yasalar üzerine kuruludur. 1986’da NPC açıkça Alman medeni hukukundan etkilenerek yaratıldığını söylediği Medeni Hukukun Genel İlkeleri’ni (MHGİ) kabul etti. Aslında bu uyarlama Japonya’nın Alman kanunlarını uyarlaması bunun üzerine KMT hükümetinin de 1930’larda Japonya’dan kanunları Çin’e uyarlamasını içeren bir süreç sonucu gerçekleşmiştir. 1949’da resmi olarak KMT’nin kanunlarının yürürlükten kaldırılmasına rağmen Jianfu Chen’in dediği gibi “KMT Medeni Kanunu... Çin Halk Cumhuriyetinde sivil hukukun temelini oluşturmuştur.”<a id="dn587" href="../Text/dn.xhtml#d587">[587]</a> </p>

<p>Çin’in Avrupa sivil hukuk geleneğinden aldıkları arasında vatandaşların yasadışı davranışlar üzerine hükümete dava açabilme hakkı da vardı.1989’da NPC hangi durumlarda hükümete karşı çıkılabileceğini belirleyen İdari Hukuk Kanunu’nu çıkardı. Parti bunu hükümetin alt kısımlarını disipline getirecek bir araç olarak görüyordu. MHGİ’nin kabulünden bugüne dek bu konularda açılan davaların sayısı artış göstermiştir. Fakat bu tip davalar faydalıkları açısından sınırlıdır. 1990’larda yapılan bir araştırmaya göre en gelişmiş bölgelerde bile davacının hükümete karşı bir davayı kazanma oranı yüzde 16’ydı. Dahası yalnızca hükümetin dava edilmesine izin vardı. Partiye asla böyle bir dava açılamaz.<a id="dn588" href="../Text/dn.xhtml#d588">[588]</a> </p>

<p>MHGİ altında Batı kaynaklarından alınan medeni kanun Batı tarzı bir hususi hukuk sisteminin temellerini hazırlamıştır. Kanun mülk sahibi olabilen, sözleşme yapabilen, mülk devredebilen ve haklarını mahkeme önünde savunabilen bağımsız hukuki bireylerin olabileceğini kabul ediyordu. Reformcuların karşısında partideki mülkün “halkın tümüne” (yani devlete) ait olması gerektiği ideolojisine inananlar vardı. Bu anlaşmazlığı bir kullanım hakkı sistemi yaratarak çözdüler. Bu sistemde devlet mülkün resmi sahibi fakat mülkün kullanım hakları satılabilir, devredilebilir ve ipotek edilebilir. Yani Çin’in gelişen gayrimenkul piyasasında hiç kimse teknik olarak tek bir eve dahi “sahip” değildir. Kira sistemine benzer bu sistem bir ücret karşılığı yetmiş yıla kadar mülkün kullanım haklarının devredilmesini içerir.<a id="dn589" href="../Text/dn.xhtml#d589">[589]</a>  Sözleşmelerle ilgili kanunlar da buna benzer bir şekilde bireysel haklar ile mutlak devlet gücü arasında dengeyi sağlamaya çalışmaktadır. Tam sözleşme özgürlüğü olduğu söylenemez çünkü devletin sözleşmeye sonradan müdahale etme veya sudan sebeplerle tamamen feshetme hakkı vardır.<a id="dn590" href="../Text/dn.xhtml#d590">[590]</a> </p>

<p>1986’daki MHGİ kapsamlı bir medeni kanun olması amacıyla değil daha sonra gelecek plansız ve amaca özel kanunları içine kabul edebilecek genel ilkeler bildirgesi olması için hazırlanmıştı. Dahası kanun bazı ideolojik ve siyasi amaçlara uyması için değiştirilmişti. Örneğin, hukukta kişi tanımını yaparken Alman ve KMT yasaları gerçek kişi ile tüzel kişi arasında ayrım yapar. MHGİ’de gerkçek kişi tanımı yerine bir vatandaş fikri getirilmiştir. Bu küçük gibi görünen değişiklik Çin ve Batı hukuku arasındaki farkın anlaşılması için hayati önem teşkil eder. Batı hukukunda gerçek kişi devletten bağımsız olarak bazı haklara ve görevlere sahip bir varlıktır. Çin hukukundaki vatandaşlık devletin kişilere verdiği bir şeydir.<a id="dn591" href="../Text/dn.xhtml#d591">[591]</a>  Günümüz Çin hukuku Qing geleneklerinde olduğu gibi kişilerin bağımsız haklarını tanımamakta ve mülkiyet hakkının devlet tarafından bahşedilen bir şey olarak görmektedir.<a id="dn592" href="../Text/dn.xhtml#d592">[592]</a>  Pratikte devlet istediği anda yasal bir şekilde herkesin mülküne el koyabilir. Devlet zaman zaman huzursuzluğu yatıştırmak için hukuk üstünlüğünü ön plana almıştır. Bu sıradan Çin vatandaşları arasında yasal hakları hakkında bir bilinç oluşmasına sebep olmuştur. Fakat bir yandan da aşırı tutarsız uygulamalar sonucu beklentilerin hayal kırıklığına uğramasından hukuka karşı duyulan güvensizlik de artmıştır.<a id="dn593" href="../Text/dn.xhtml#d593">[593]</a> </p>

<p>Günümüz Çin’i giderek kanunlaşan bir devlet olsa da Batı tarzı mülkiyet ve sözleşme haklarına sahip değildir. Teoride hükümet şahsi mülk kavramını kabul etmemiştir. Şahsi mülkü korumak üzerine kurulu bir hukuki sistem de yoktur. Reform döneminin başlangıcından bu yana otuz yıldır Çin hukukunda, mahkemelerinde ve kanunlarında birçok atılım görülmüştür. Fakat yasama hâlâ Avrupa, Kuzey Amerika ve Japonya’da görüldüğü gibi bağımsız değildir. Çin’de iş yapan Batılı şirketler zorlu bir yolu kat etmektedir. Yabancı yatırıma dair kurallar git gide daha açık bir şekilde oluşturulmaya devam ediyor olsa da birçok yabancı iş adamına göre Çinli ortakları sözleşmeleri yasal sorumluluğu olan bir belgeden çok aralarındaki şahsi ilişkinin bir sembolü olarak görmektedir. Yabancılar, özellikle devletin sahip olduğu şirketler gibi arkasında güçlü siyasi destek bulunan şirketlerle iş yaparken haklarının ihlal edildiğini görmüşlerdir.<a id="dn594" href="../Text/dn.xhtml#d594">[594]</a> </p>

<p>Çin’de sözleşme ve mülkiyet haklarının korunması hukuki olmaktan çok siyasi meseledir. Çin Komünist Partisi mülkiyet hakkını korumayı kendi çıkarları yönünde olarak gördüğü için seçmektedir. Fakat parti bu hakları ihlal etmeye kalkarsa kendi içinde bir siyasi kontrol mekanizması dışında ona karşı koyacak hukuki bir sistem yoktur. Belediyeler ve müteahhitler yaşam siteleri ve alışveriş merkezleri gibi ticari gayrimenkul için ya da yollar, barajlar, hükümet binaları kamu binalarının yapımı için köylülerin topraklarına göz dikmiştir. Müteahhitlerin yerel yetkililere rüşvet vererek yasadışı yollarla köylülerin ya da şehirdeki fakirlerin evlerini ellerinden alması yaygındır. Bu günümüz Çin’inde halkın en büyük huzursuzluk sebebidir.<a id="dn595" href="../Text/dn.xhtml#d595">[595]</a> </p>

<p>Sözleşmeler ve mülk hakları dışında en büyük sorun siyasette görev süresi, emeklilik, liderlik konumuna geçiş ve terfi gibi konulardadır. Dünyanın bazı yerlerinde görüldüğü gibi otoriter hükümetlerin karşılaştığı en büyük sorunlardan biri liderlerin yeterli süre görev yaptıktan sonra bile koltuklarından ayrılmak istememesi ve biri ayrıldıktan sonra onun yerine geçecek kişinin kim olduğunu belirleyecek kurumsallaşmış bir sistemin olmayışıdır.<a id="dn596" href="../Text/dn.xhtml#d596">[596]</a>  Demokratik yahut otoriter olsun Sahra Altı Afrika ülkelerindeki bazı başkanların görev sürelerinden bahsetmiştim. Arap Baharı’nı tetikleyen sebeplerden biri Tunus’ta Zeynel Abidin Bin Ali yirmi üç, Mısır’da Hüsnü Mübarek otuz ve Libya’da Muammer Kaddafi kırk bir yıldır iktidarda kalmış olmalarıdır. Eğer bu liderler kendilerinden sonra gelecekleri belirleyecek bir sistemin kurulmasını sağlasa ve sekiz-on sene görev yaptıktan sonra kendi istekleri ile çekilseydi ülkelerinde çok daha iyi liderler olarak anılırlar, devrimlere kurban gitmezlerdi. </p>

<p>Çin’deki otoriterinin istikrarını ve devamlılığını sağlayan faktörlerden biri Çin Komünist Partisi’nin bu konular hakkında kurallara sahip olmasıdır. Çin anayasası açıkça üst düzey yöneticilerin en fazla on sene başta kalabileceğini belirtmektedir. Deng Xiaoping’in emekliliğinden bu yana iki on yıllık dönem geçmiş, 2002’de on altıncı parti meclisinde, 2012’de de on sekizinci parti meclisinde yeni liderler seçilmiştir. Daha resmi olmayan kurallar da bulunmaktadır. Mesela altmış yedi yaşını aşmış kimse Komünist Parti Politbürosu Daimî Komisyonu’na aday olamaz. Partinin alt kademeleri için de daha genel zorunlu emeklilik kuralları bulunmaktadır. En üst düzeylerde liderlik seçimlerinin neye göre yapıldığı gizem konusu olsa da en azından liderlerin değişimini sağlayan kurumsallaşmış bir sistem vardır.<a id="dn597" href="../Text/dn.xhtml#d597">[597]</a> </p>

<p>Bu kurallar Mao’nun Büyük Atılım ve Kültür Devrimi’nin doğrudan sonucu olarak oluşmuştur. Stalin yönetimindeki Sovyetler Birliği’nde olduğu gibi partinin üst düzey üyeleri kontrolsüz karizmatik bir liderin diktatörlüğü altında çok çekmişti. Bu sebeple daha sonra koydukları birçok kural böyle bir liderin bir daha gelmesini engellemek üzere oldu. 2012’de Chongqing’de parti lideri Bo Xilai’nin işinden alınmasının ardında yatan sebeplerin popülist söylemler ve Mao dönemi nostaljisini kullanarak böyle bir karizmatik imaj yaratmaya çalışması, bu imajını kullanarak Politbüro’nun Daimî Komisyonu’na girmeyi hedeflemesi olduğu söylenir.</p>

<p>Bo Xilai olayı günümüz Çin’indeki kural bazlı karar verme sisteminin avantajlarını ve dezavantajlarını göz önüne serer. Bir yandan görevi devretme, terfi ve liderlikte gözü olan genç siyasetçilerin yapması gereken kabul edilebilir siyasi davranışlar üzerine resmi ve gayriresmi kurallar bulunmaktadır. Diğer yandan bu kurallar siyasi güce sınır koyabilecek gerçek anayasal kanunlar kadar güçlü değildir. Bu kurallar yönetimdeki Komünist Parti elitinin, özellikle Kültür Devrimini görmüş olan yaşlı kesimin, fikir birliği sonucu ortaya çıkmış, onların kolektif görüşlerini bildirmektedir. Ama kuralların kendileri o aynı liderler istedikleri anda hiç kimseye sormaksızın değiştirilebilir.</p>

<p>Latin Amerika’daki liberal demokrasi ile yönetilen birçok ülkede demokrasiyle başa gelenler anayasanın izin verdiği görev süreleri dolduktan sonra bile koltuklarında kalmak için çaba sarf etmiştir. Arjantin’de Carlos Menem ya da Ekvador’da Rafael Correa gibi bazıları ülkelerinin anayasalarını değiştirmeyi başarmıştır. Fakat bu kurallar daha güçlü bir hukuk üstünlüğü sistemine bağlı olduğundan bu tip çabalar siyasi olarak zorlu olmuş ve edinilen başarılar her zaman kalıcı olmamıştır. Örneğin, Menem ikinci başkanlığından sonra bir kere daha adaylığını koymuş fakat bu sefer başarılı olamamıştır. Kolombiya’da Alvaro Uribe ikinci kez adaylığını koyabilmek için anayasayı değiştirdikten sonra üçüncü defa adaylığını koyunca Anayasa Mahkemesini karşısında buldu. Çin’in liderlikle alakalı birçok kuralı olmasına rağmen, bu örneklerde olduğu gibi, resmi güç sınırlamalarına sahip değildir.</p>

<p>Çin’de siyasi otoriteyi sınırlayacak bir hukuk üstünlüğünü hâlâ inşa aşamasındadır. Fakat hukuk üstünlüğünün altyapısı şimdiden hazırlanmıştır. Çin’in gelecek reformlarının izlemesi gereken yol anayasaya bağlı kalmak üzerine olmalıdır.<a id="dn598" href="../Text/dn.xhtml#d598">[598]</a>  Bu yüzden Çin’in şu anki lideri Xi Jinping’in anayasacılığa karşı yaptığı yorumlar oldukça gericidir.</p>
</body>
</html>