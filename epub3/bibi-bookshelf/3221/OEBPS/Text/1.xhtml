<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>
<link rel="stylesheet" href="../Styles/main.css" type="text/css"/>
</head>
<body>
<h1>1</h1>
<h3 id="sigil_toc_id_1">SİYASİ GELİŞME NEDİR?</h3>


<div class="b ">
Siyasi gelişim ve üç bileşeni: devlet, hukukun üstünlüğü ve hesap verebilirlik; neden bütün toplumların siyasi çürümeye mahkûm olduğu; kitabın planı; dengeli bir siyasi sisteme sahip olmanın neden faydalı olduğu
</div>


<p class="n ">Siyasi gelişim siyasi kurumlarda zaman içerisinde değişir. Bu, siyasetteki ya da geliştirilen politikalardaki değişimlerden farklılık gösterir: Başbakanlar, başkanlar ve milletvekilleri gelir geçer, kanunlar şekil değiştirebilir, ancak toplumların örgütlenmelerini sağlayan temel kurallar siyasi bir düzeni tanımlar.</p>

<p>Bu kitabın ilk cildinde siyasi bir düzeni oluşturan üç temel kurum kategorisi olduğunu öne sürdüm: Devlet, hukukun üstünlüğü ve hesap verme mekanizması. Devlet, sınırlı bir bölge üzerinde meşru bir güç tekelini elinde bulunduran, hiyerarşik, merkezi bir teşkilattır. Karmaşıklık ve uyum gösterebilme yeteneği gibi özelliklerine ek olarak, devletler gayrişahsidir: İlk devletler idarecinin hane halkından ayrı düşünülemezdi, devlet işleri idarecinin ailesi ve arkadaşları ile yürütüldüğü için bunlar “patrimonyal” olarak tanımlanırdı. Aksine modern, daha gelişmiş devletler idarecinin şahsi çıkarları ve bütün toplumun çıkarları arasında bir ayrım yapar. Modern devletler vatandaşlara daha gayrişahsi temelde, kanunlara başvurarak, memurlar vasıtasıyla, iltimassız işlemlerle muamele etmeye çabalarlar.</p>

<p>Hukukun üstünlüğü muhtemel birçok tanıma sahiptir. Bunlar içerisinde asayiş, mülkiyet hakları, sözleşme mecburiyetleri ya da modern Batı’nın insan hakları anlayışı (kadınlarla, ırksal ve etnik azınlıklarla eşit haklara sahip olma gibi) dahil olabilir.<a id="dn16" href="../Text/dn.xhtml#d16">[16]</a>  Bu kitapta kullandığım hukukun üstünlüğü tanımı belirli bir somut hukuk anlayışına dayanmamaktadır. Bilakis hukukun üstünlüğünü, toplumdaki en güçlü siyasi aktörleri (kralları, başkanları ya da başbakanları) dahi kendine bağlayan, toplum içerisindeki fikir birliğini yansıtan bir davranış kuralları manzumesi olarak tanımlarım. İdareciler kanunları kendilerine uygun şekilde değiştirirse ve bu kanunlar toplumun geri kalanına yine aynı biçimde hitap etmeye devam etse bile, hukukun üstünlüğü var olamaz. Hukukun üstünlüğünün etkili olması için, idareden bağımsız şekilde hareket edebilen ayrı bir adli kurum içerisinde şekillendirilmesi gerekmektedir. Bu manada hukukun üstünlüğü herhangi bir hukuk yapısıyla ilintili değildir, tıpkı günümüz Birleşik Devletleri ile Avrupası’nda olduğu gibi. Siyasi güç üzerinde kısıtlamalar getiren hukuk üstünlüğü, Antik İsrail’de, Hindistan da, Müslüman dünyasında ve Hıristiyan Batı’da varlık göstermişti.</p>

<p>Hukukun üstünlüğü ile kimi zaman göndermelerde karşılaşılan “hukuka dayalı yönetim” arasında ayrım yapılmalıdır. Hukuka dayalı yönetimde, hukuk idareciden sadır olan emirleri temsil eder, ancak idarecinin kendisi bunlara tabi olmaz. İleride göreceğimiz gibi, bazen hukuka dayalı yönetim daha kurumsallaşmış, daha düzenli ve daha şeffaf bir hale bürünebilir. Bu hal, idarecinin ihtiyari otoritesini azaltıp hukukun üstünlüğüne dair mekanizmaları devreye sokmasıyla ortaya çıkabilir.</p>

<p>Hesap verebilirlik, yönetimin kendi cüzi çıkarlarındansa bütün toplumun çıkarlarına -Aristoteles in ortak iyi dediği şeye- karşı duyarlı olması anlamına gelir. Bugün hesap verebilirlik genelde yöntemsel hesap verebilirlik olarak anlaşılır. Yani, vatandaşların idarecilerini seçmelerine izin veren, birden çok partinin iştirak ettiği, serbest, adil ve dönemlik seçimler olarak algılanır. Oysa hesap verebilirlik maddi de olabilir: İdareciler yöntemsel hesap verebilirliğe bağlı olmaksızın daha geniş bir toplumun çıkarlarına cevap verebilir. Seçilmemiş idareler halkın ihtiyaçlarına cevap verme hususunda büyük oranda farklılık gösterebilir. Bu sebeple Aristoteles Politika’sında krallık ve tiranlık arasında bir ayrım yapar. Yöntemsel ve maddi hesap verebilirlik arasında, yine de, genelde sağlam bir bağlantı vardır, çünkü sınırlandırılmamış idarecilere, ortak iyiye karşı duyarlı olsalar dahi, bozulmayacakları yönünde güvenilemez. “Hesap verebilirlik” kavramını kullandığımızda genellikle, idareleri vatandaşlarına karşı sorumlu kılan yöntemlerle tanımlanan modern demokrasilerden bahsediyoruz. Bununla birlikte, iyi yöntemlerin mutlak şekilde düzgün sonuçlar doğurmayacağını aklımızdan çıkarmamalıyız.</p>

<p>Devlet kurumları gücü yoğunlaştırır ve toplumun bu gücü, kanunları tatbik etmek, barışı sağlamak, kendini dış düşmanlara karşı korumak ve gerekli kamu hizmetlerini temin etmek için kullanmasına izin verir. Oysa ki hukukun üstünlüğü ve hesap verebilirlik mekanizmaları tam aksi istikamette iş görürler: bunlar devletin gücünü sınırlandırır, bu gücün sadece denetimli ve karşılıklı mutabakata dayalı bir şekilde kullanılmasını temin eder. Modern siyasetin mucizesi, siyasi düzenlerimizin hem güçlü hem de muktedir olmasıdır. Ayrıca bu düzenler hem kanun hem de demokratik seçimle oluşturulan sınırlar içerisinde hareket eder.</p>

<p>Bu üç kurum farklı devletlerde farklı şekillerde mevcut olabilir. Örneğin Çin Halk Cumhuriyetinde güçlü ve sağlam bir devlet bulunmasına rağmen hukukun üstünlüğü ile demokrasi hemen hemen yok gibidir. Singapur’da devletin yanı sıra hukukun üstünlüğü de bulunur ama çok sınırlı bir demokrasi gözlemlenir. Rusya’da, demokratik seçimler uygulanmasına ve muhalefeti sindirecek kadar sağlam bir devlet bulunmasına rağmen, pek de iyi hizmetler verilememektedir ve hukukun üstünlüğünden çok söz edilemez. Somali, Haiti ve Demokratik Kongo Cumhuriyeti gibi yirmi birinci yüzyılın başlarındaki birçok başarısız devlette, devlet ve hukukun üstünlüğü zayıf, hatta mevcut değildir, ancak Haiti ve Demokratik Kongo Cumhuriyeti’nde demokratik seçimler yapılmaktadır. Buna karşılık, siyasi açıdan gelişmiş bir liberal demokrasi bu üç kurumun hepsine (devlet, hukukun üstünlüğü ve yöntemsel hesap verebilirlik) dengeli şekilde sahiptir. Ciddi denetimlerin olmadığı güçlü bir devlet diktatörlüktür; zayıf ve çeşitli alt siyasi güçlerce denetlenen devletler ise etkisiz ve genellikle istikrarsızdır.</p>

<h4 class=" sigil_not_in_toc">DANİMARKA HALİNE GELMEK</h4>

<p class="n ">İlk ciltte, günümüzün gelişmekte olan devletleri ile onlara yardım etmenin yollarını arayan uluslararası toplumun “Danimarka halini almak” sorunuyla yüz yüze geldiğini öne sürmüştüm. Bununla gerçek Danimarka’dan ziyade, zengin, demokratik, emniyetli, iyi yönetilen ve yolsuzluğun çok az olduğu hayalî bir devleti kastettim. “Danimarka” bu üç kuruma mükemmel bir denge ile sahiptir: Yetkin bir devlet, hukukun güçlü şekilde üstün olması ve demokratik hesap verebilirlik. Uluslararası toplum Afganistan, Somali, Libya ve Haiti’yi “Danimarka” gibi ideal yerlere dönüştürmek istiyor, ancak bunun nasıl yapılacağına dair en küçük bir fikre sahip değil. Daha önce ifade ettiğim gibi, problem kısmen Danimarka’nın nasıl Danimarka olduğunu kavrayamayışımızdan kaynaklanıyor. Böylelikle de siyasi gelişimin karmaşıklığını ve zorluğunu kestiremiyoruz.</p>

<p>Danimarka’nın çeşitli olumlu özelliklerinin içinde en az incelenen ve en kısıtlı şekilde anlaşılan özellik, Danimarka’nın siyasi sisteminin patrimonyal bir devletten modern bir devlete nasıl dönüştüğüdür. Patrimonyal devlette idareciler, siyasi sadakatleri karşılığında maddi yarar sağlayan aileleri ve arkadaşlarından oluşan bir ağ ile destekleniyordu; modern devlette ise memurların halk menfaatinin muhafızları, hizmetçileri olması beklenir ve makamlarını kullanarak şahsi kazanç elde etmeleri kanunen yasaktır. Peki Danimarka, kamu yararının hizmetinde, teknik açıdan uzmanlaşmış, işlevsel iş bölümüne sahip ve liyakat esasına dayalı şekilde istihdam edilmiş bürokratlarla nasıl yönetilir hale geldi?</p>

<p>Bugün en yozlaşmış diktatörler bile (bazı erken dönem krallar ve sultanlar gibi) ülkelerine "sahip" olduklarını ve ne isterlerse yapabileceklerini iddia edemezler. Herkes kamunun ve bireylerin çıkarları arasındaki ayrımı tanır. Dolayısıyla patrimonyal yapı, siyasi liderlerin modern devletlerin harici biçimlerini -bürokrasiler, hukuk sistemleri, seçimler vb.- edinip, aslında şahsi çıkarlar uğruna yönetimlerine devam ettikleri "neo-patrimonyalcilik" dediğimiz yapıya evrilmektedir. Kamu yararı seçim kampanyalarında söz konusu edilebilir, fakat devlet gayrişahsi değildir: İltimaslar, siyasi destekçilere oy veya mitinglere katılım karşılığında dağıtılır. Bu
tutum Nijerya’dan Meksika’ya, buradan dünyanın diğer ucundaki Endonezya’ya kadar bütün ülkelerde gözlemlenebilir.<a id="dn17" href="../Text/dn.xhtml#d17">[17]</a>  Douglass North, John Wallis ve Barry Weingast neo- patrimonyalcilik için "sınırlı erişim düzeni" dedikleri farklı bir nitelendirme kullanırlar. Bu nitelendirmeye göre çıkar peşindeki elitler topluluğu siyasi güçlerini hem ekonomik hem de siyasi sistemdeki serbest rekabeti korumak için kullanır.<a id="dn18" href="../Text/dn.xhtml#d18">[18]</a>  Daron Acemoğlu ve James Robinson aynı olguyu tarif etmek için "sömürücü" kavramını kullanır.<a id="dn19" href="../Text/dn.xhtml#d19">[19]</a>  İnsan tarihinin bir bölümünde bütün idareler patrimonyal, sınırlı erişimli veya sömürücü olarak tanımlanabilir.</p>

<p>Soru şu: Böylesi siyasi düzenler nasıl modern devletlere evrildi? Yukarıda bahsedilen yazarlar, dinamik bir değişim teorisi vermekten ziyade, geçişi tanımlamada daha iyidir. İleride göreceğimiz gibi, devletin modernleşmesini destekleyen muhtelif kuvvetler mevcuttur. Tarihi açıdan önemli olan bir kuvvet, askerî çekişmeydi. Bu çekişme, ekonomik özçıkardan çok daha güçlü şekilde siyasi reformu destekleyen dürtüler yaratır. İkinci bir değişim faktörü, sanayileşme ile ortaya çıkan sosyal hareketlilikten doğmuştur. Ekonomik büyüme yeni sosyal gruplar üretti, zamanla bu gruplar toplu eylemler için teşkilatlanarak siyasi sisteme katılmanın yollarını aramaya başladı. Bu süreç her daim modern devlet yaratımına öncülük etmemiştir, ancak doğru şartlar altında edebilir, etmektedir.</p>

<h4 class=" sigil_not_in_toc">SİYASİ ÇÜRÜME</h4>

<p class="n ">Samuel Huntington’ın tanımını izleyerek, siyasi kurumlar daha karmaşık, uyarlanabilir, özerk ve ahenkli hale gelerek gelişir.<a id="dn20" href="../Text/dn.xhtml#d20">[20]</a>  Ancak Huntington bunların çürüyebileceğini de iddia eder. Kurumlar savaş açma, ekonomik çatışmalarla ilgilenmek ve sosyal davranışı düzenlemek gibi bazı toplumsal ihtiyaçları karşılamak için yaratılmıştır. Ancak tutumlar yinelendikçe kurumlar sertleşebilir ve kendilerini değişim noktasına getiren durumlar ortaya çıktığında uyum gösteremeyebilir. İnsan davranışında doğuştan gelen bir muhafazakârlık mevcuttur. Bu da insanları kurumların ilk şekillerine karşı duygusal bir önem atfetmeye meylettirir. İngiliz Monarşisi, Amerikan Anayasası yahut Japon imparatoru kaldırılıp yerlerine daha yeni ve daha iyi bir şey koyulması önerilse, oldukça çetin bir mücadeleye göğüs gerilmelidir.</p>

<p>Kurumların yeni koşullara uyum göstermede başarısız olmalarına ek olarak, siyasi çürümenin ikinci bir sebebi daha mevcuttur. Doğal insan sosyalliği akraba seçimine ve karşılıklı diğerkâmlığa (yani aile ve arkadaşları yeğleme) dayanır. Modern siyasi düzenler gayrişahsi idareyi teşvik etmeye çabalasa da, çoğu toplumda elitler, hem konumlarını korumak için bir araç olan hem de çabalarından faydalanan aile ve arkadaş çevrelerine başvururlar. Bu tanıdıklar sonradan elitlerin yerine geçince, elitlerin devleti “ele geçirdiği” söylenir. Bu, devletin meşruiyetini azaltır ve onu bütün topluma karşı daha az mesul kılar. Uzun barış ve refah dönemleri genellikle elitler için ele geçirilecek durumlar sağlar. Bu da eğer ardından ekonomik bir sıkıntı dönemi veya harici bir siyasi şok gelirse siyasi bunalıma yol açabilir.</p>

<p>İlk ciltte bu olgunun birçok örneğini gördük. Çin’in yüce Han Hanedanı üçüncü yüzyılda idare elit aileler tarafından ele geçirilince çöktü (daha sonra gelen Sui ve Tang Hanedanları ile Çin siyasetine hükmetmeye devam ettiler). Kölemen Türk askerlerce kurulmuş Mısır’daki Memlûk rejimi, köle yöneticilerin aile sahibi olup, çocuklarını gözetmeye (tıpkı Osmanlı gücünü inşa eden Sipahi ve Yeniçerilerin yaptığı gibi) başlamasıyla çöktü. Eski Rejim yönetimindeki Fransa, on yedinci yüzyılın ortalarından itibaren modern merkezî bir idare inşa etmenin yollarını aradı. Ancak monarşinin daimî mali ihtiyaçları idareyi, memuriyetleri zengin kişilere satarak (bu bir nevi rüşvettir) bozmaya sevk etti. Bu iki ciltte, görünürde gayrişahsi olan devlet kurumlarının güçlü elitler tarafından ele geçirilmesini adlandırmak için çok uzun bir kelime (yeniden patrimonyalleşme [<i>repatrimonialization</i>]) kullandım.</p>

<p>Modern liberal demokrasiler de artık, diğer idare biçimleri gibi, siyasi çürümeyle karşı karşıyadır. Hiçbir modern toplum bütünüyle bir kabileye dönüşecek değildir, fakat etrafımızda (sokak çetelerinden iltimas gruplarına, modern siyasetin en üst seviyesindeki nüfuz ticaretlerine kadar) “kabileciliğin” örneklerini görüyoruz. Modern bir demokraside herkes evrensel hakların dilinden konuşurken, birçok kişi aileleri ve arkadaşları için sunulan iltimaslardan (özel muafiyetlerden, yardımlardan yahut faydalardan) memnundur. Bazı bilim adamları mesuliyet duyan siyasi sistemlerde kendilerini çürümeden koruyan öz düzeltme mekanizmalarının mevcut olduğunu öne sürmektedir: İdareler yetersiz davranırsa ya da yozlaşmış elitler devleti ele geçirirse, elit olmayanlar onları kolayca makamlarından alabilirler.<a id="dn21" href="../Text/dn.xhtml#d21">[21]</a>  Modern demokrasinin gelişme sürecinde bunun gerçekleştiği vakidir. Ancak bu öz düzeltmenin, belki elit olmayanların yetersiz şekilde teşkilatlanmasından, belki de kendi çıkarlarını doğru şekilde anlayamadıklarından gerçekleşeceğine dair bir garanti yoktur. Kurumların muhafazakârlığı genellikle reformu engelleyici bir şekilde zor kılmıştır. Bu tür siyasi çürüme ya yolsuzluk giderek artarken idarenin etkinliğinin azalmasına ya da elitlerin tahrifine karşı halkın şiddetli tepkilerine yol açar.</p>

<h4 class=" sigil_not_in_toc">DEVRİMLERDEN SONRA: BU CİLDİN ŞEMASI</h4>

<p class="n ">Kitabın ilk cildi Amerikan ve Fransız Devrimlerine kadar, devletin ortaya çıkışının, hukukun üstünlüğünün ve demokratik hesap verebilirliğin izini sürdü. Bahsi geçen devrimler bu üç kurumun (liberal demokrasi dediğimiz şeyin) dünyanın bir köşesinde var olmaya başladığının haberini veriyordu. Bu cilt, yirmi birinci yüzyılın başlarına kadar, bu kurumların birbirleriyle ilişki dinamiklerinin izini sürecektir.</p>

<p>İki cilt arasındaki kesişim noktası, diğerlerinden belki daha da önemli bir devrim olan Sanayi Devrimi’dir. İlk ciltte tarif edilen uzun süreli devamlılıklar, toplumların tarihleri tarafından ele geçirilip, gelecekteki siyasi düzen tercihlerini sınırlamakta olduğunu öne sürüyor gibi görünmektedir. Bu, birinci ciltte evrilen hikâyenin bir yanlış anlaşılmasıydı, ancak herhangi bir örtük tarihsel determinizm, sanayileşme yükselişe geçtikten sonra geçersizleşmeye başlamaktadır. Gelişimin siyasi yüzleri ekonomik, sosyal ve ideolojik boyutlarla karmaşık şekillerde, derinlemesine bağlantılıdır. Bu bağlar bir sonraki bölümün konusu olacaktır.</p>

<p>Sanayi Devrimi, kendisini tecrübe eden toplumlarda kişi başına düşen üretim oranını geniş oranda artırmıştır. Bu arkasından büyük sosyal neticeleri getiren bir olgudur. Sürdürülebilir ekonomik büyüme, gelişimin bütün boyutları ile beraber değişimin oranını da artırmıştır. Milattan önce ikinci yüzyıldaki Han Hanedanı ile milattan sonra on sekizinci yüzyıldaki Qing Hanedanı arasında, ne Çin tarım hayatının temel karakteri ne de siyasi sisteminin doğası aşırı derecede değişti; aşırı değişim önceki iki binyılda değil de sonraki iki yüzyılda gerçekleşecekti. Bu hızlı değişim ritmi yirmi birinci yüzyıla kadar devam edecektir.</p>

<p>Elinizdeki cildin I. bölümü dünyada bu devrimi ilk tecrübe eden bölgelere, Avrupa ve Kuzey Amerika’ya (buralarda ilk liberal demokrasiler ortaya çıkmıştır) odaklanacaktır. Neden yirmi birinci yüzyılın başlarında modern, nispeten yozlaşmamış devlet idareleri ile anılan Almanya gibi ülkelerin yanında Yunanistan ve İtalya gibi ülkeler hâlâ kayırmacı siyaset ve aşırı yolsuzlukla anılmaktadır, bunun cevabı aranacaktır. Ve neden on dokuzuncu yüzyılda iltimas sebebiyle delik deşik olmuş kamu sektörlerine sahip Britanya ve Birleşik Devletler bunları liyakate dayalı bürokrasiler haline çevirebildi?</p>

<p>Göreceğimiz gibi, cevap demokrasi mahfilinden ayrılan bazı görüşlerde bulunuyor. Günümüzün en modern bürokrasileri milli güvenlik sağlamaya çalışan otoriter devletler tarafından kurulanlardır. İlk ciltte gördüğümüz gibi, bu antik Çin için geçerlidir; ayrıca modern bürokratik yönetime mümtaz bir örnek olan Prusya (sonradan birleştirici Almanya halini aldı) için de geçerlidir. Zayıf jeopolitik konumu, Prusya’yı etkili bir devlet yönetimi ile bunu telafi etmeye zorlamıştır. Diğer taraftan, erkenden demokratikleşmiş devletler modern yönetimlerini kurmadan evvel kendilerini iltimasa dayalı kamu sektörleri geliştirir halde buldular. Bu akıbete uğrayan ilk ülke Birleşik Devletler’di. Oy vermeyi 1820’lerde bütün beyaz erkeklere serbest kılan ilk ülke de Birleşik Devletler’di. Bu ayrıca, oy kullanmayı açık kılmadan önce farklı sebeplerden güçlü, modern devletler kuramamış olan Yunanistan ve İtalya için de bu geçerlidir.</p>

<p>Bu sebeple sıralama oldukça önemlidir. Modern devlet yapısından önce demokrasinin var olduğu ülkeler yüksek nitelikli yönetime ulaşmada, modern devletleri mutlakıyetçi devirlerden miras alan ülkelerden daha büyük sıkıntılara gark olurlar. Demokrasinin gelişinden sonra devlet kurmak mümkündür, fakat bu genellikle yeni sosyal etkenlerin hareketliliğini ve güçlü siyasi liderliğin ortaya çıkışını gerektirir. Bu, zayıf kamu yönetimleri yüzünden zarar gören ticaret menfaatlerini, demiryolu çıkarlarının yolsuzluğa bulaştırılmasına karşı çıkan Batı’daki çiftçileri ve yeni orta ile çalışan sınıflardan zuhur eden şehirli reformistleri kapsayan bir ortakyönetim tarafından iltimasçılığın üstesinden gelindiği Birleşik Devletler’in hikâyesiydi.</p>

<p>Güçlü, muktedir devletler ve demokrasi arasında bir başka potansiyel gerilim noktası mevcuttur. Devlet kurma, nihayetinde bir ulus inşa etme temeline, yani aileye, kabileye, bölgeye ya da etnik gruba bağlılığı koz olarak kullanan bir sadakat mahalli gibi hizmet eden ortak milli kimliklerin yaratımına dayanmalıdır. Ulus yaratımı bazen halkta ortaya çıkar, ancak ayrıca güç siyasetinin (tabi ki, farklı grupların istila edildiği, kovulduğu, kaynaştırıldığı, nakledildiği, veya “etnik temizliğe uğratıldığı” korkunç vahşetlerin) üretimi de olabilir. Modern kamu idaresinde olduğu gibi, güçlü milli karakter genellikle otoriter koşullar altında en etkin şekilde biçimlenir. Güçlü milli kimliğe sahip olmayan demokratik toplumlar sık sık kapsayıcı bir milli tarih üzerinde hemfikir olma hususunda önemli zorluklarla yüz yüze gelmektedir. Günümüzdeki birçok barış yanlısı liberal demokrasi, aslında geçmiş kuşaklarda hüküm süren ve uygun biçimde unutmuş olduğu uzun vadeli şiddetten ve otoriter yönetimden fayda sağlamaktadır. Neyse ki milli birlik için şiddet tek yol değil; kimlikler güç siyasetinin realitelerine uyması için de değiştirilebilir yahut demokrasinin milli toplumdaki azınlıkların dışlanmasını en aza indirmesi gibi samimi fikirler etrafında inşa edilebilir.</p>

<p>Kitabın II. bölümü, Batılı olmayan, geniş oranda Avrupalı güçlerce sömürgeleştirilip baskı altına alınmış bir dünya bağlamında modern devletlerin ortaya çıkışı veya çıkamayışı ile ilgilidir. Latin Amerika, Ortadoğu, Asya ve Afrika’daki toplumlar sosyal ve siyasi teşkilatların yerli biçimlerini geliştirmişken, birdenbire Batı ile ilk bağlantı sırasındaki sistemden tamamen farklı bir yapıyla karşılaşmıştı. Birçok vakada sömürgeci güçler, savaşla veya hastalıkla öldürerek, topraklarına yabancılarla beraber yerleşerek bu toplumları baskı altına almış ve köle haline getirmiştir. Ancak fiziki güç söz konusu değilken bile Avrupalıların sunduğu yönetim modeli geleneksel kurumların meşruiyetinin temelini sarsarak, birçok toplumun ne tam anlamıyla yerli ne de başarılı bir şekilde Batılılaşmış olduğu bir cehennem ortaya çıkardı. Bu sebeple, Batılı olmayan dünyada kurumsal gelişimden yabancı veya ithal edilmiş kurumlara atıf yapmaksızın söz etmek mümkün değildir.</p>

<p>Dünyanın çeşitli yerlerinde kurumların neden muhtelif şekilde geliştiğine dair yıllardır birçok teori öne sürülmüştür. Bazıları bunun coğrafya ve iklim gibi maddi durumlarla belirlendiğini iddia etmektedir. Ekonomistler, madencilik yahut tropikal ormanlarda büyük plantasyon tarımı gibi doğal maddeleri işlemeye yönelik sanayilerin köle gücünün sömürü şeklinde kullanımını desteklediğini iddia etmektedirler. Aile tarımı için kullanılan bölgeler, aksine, nüfusa refahı daha eşit şekilde dağıttığı için siyasi demokrasiyi desteklemeye daha meyyaldir. Bir kurum ortaya çıktığında “kapatılır”, o bölgedeki asıl coğrafi ve iklimsel koşullara uymayan değişimlere karşı daha çok direnç gösterilir.</p>

<p>Ancak coğrafya, siyasi akıbeti belirleyen birçok etkenden sadece biridir. Sömürgeci güçler tarafından uygulanan siyasetler, yönetimde kaldıkları sürenin uzunluğu ve sömürgelerinde yatırım yaptıkları kaynak türleri, bunların tümü sömürgecilik sonrası kurumlar üzerinde önemli sonuçlara sahiptir. İklim ve coğrafya üzerine her genelleme bazı istisnalar barındırır: küçük Orta Amerika ülkesi Kosta Rika tipik bir muz cumhuriyeti olmalıydı, fakat bugün gelişen ihraç sanayii ve hayati değerdeki doğa turizmi ile nispeten iyi yönetilen bir demokrasiye sahiptir. Tam tersine, Arjantin, toprak ve iklim açısından Kuzey Amerika’ya benzemesine rağmen askeri diktatörlük, ekonomik performanstaki sert sallantılar ve popülist yanlış yönetimle istikrarsız bir gelişmekte olan ülke halini almıştır.</p>

<p>Nihai olarak coğrafi determinizm, sömürgeleşmiş ülkelerde fail olan halkı birçok açıdan yok saymaktadır; halklar kendi kurumlarını şekillendirmede, dış tahakküme rağmen, hayati roller oynamaktadırlar. Bugün, Batılı olmayan en başarılı ülkeler, Batıyla temaslarından önce en gelişmiş yerli kurumlara sahip olan ülkelerdir.</p>

<p>Farklı gelişim yollarının karmaşık sebepleri Sahra Altı Afrika ve Doğu Asya (buralar geçtiğimiz yarım asırda ekonomik gelişim bakımından dünyanın en kötü ve en iyi yerleridir) arasındaki zıtlıkta canlı şekilde görülebilir. Sahra Altı Afrika, Batı’yla temasından önce hiç devlet düzeyinde güçlü yerli kurum geliştirmemişti. Avrupalı sömürgeci güçler on dokuzuncu yüzyılın sonlarına doğru “Afrika için mücadeleye” başladığında, sömürgelerinin sadece kendi yönetimlerinin bedelini ödediklerini gördüler. Buna karşılık Britanya dolaylı bir idare siyaseti izledi. Bu siyasete göre Britanya, kendi payına devlet kurumlarının yaratımında çok az bir yatırım yapıyordu. Berbat sömürgeci vasiyeti, böylelikle vazife değil savsaklama eylemi haline geliyordu. Hindistan ve Singapur gibi daha ağır siyasi yatırımların yapıldığı bölgelerin aksine, sömürgeci güçler, sağlam kurumları devretmezler, bunların en önemsiz “mutlakıyetçi” olanları bile halka nüfuz edip yönlendirebilme salahiyetine sahiptir. Bilakis, zayıf devlet geleneklerine sahip toplumlar var olan kurumlarını hakir görür ve modern kurumların yerleşmesi yolunda da yayan kalır. Bağımsızlıktan sonraki kuşakta bölgeyi saran ekonomik felaket bunun bir sonucudur.</p>

<p>Bu, Doğu Asya’yla taban tabana zıttır. Gördüğümüz gibi, Çin modern bir devlet husule getirmiştir ve merkezî bürokraside dünyanın en eski geleneğine sahiptir. Bu geleneği komşuları Japonya, Kore ve Vietnam’a da miras olarak bırakmıştır. Bu güçlü devlet geleneği Japonya’nın Batılı sömürgeciliğinden tamamen kaçmasını sağlamıştır. Çin de devlet çöktü ve gelenek yirminci yüzyıldaki devrimler, savaşlar ve işgallerle şiddetli şekilde aksadı, ancak 1978den itibaren Komünist Parti tarafından daha modern bir devlet biçiminde yeniden inşa edildi. Doğu Asya toplumlarında, etkili kamu kurumları ekonomik başarı temellidir. Asyalı devletler iyi eğitilmiş teknokratik bürokrasiler etrafına inşa edilmiştir. Bu bürokrasiler, dünyanın diğer kısımlarındaki hükümetleri karakterize eden aşırı yolsuzluk ve yağmacı tavırdan kaçınarak ekonomik gelişime yol gösterecek yeterli derecede özerkliği sağlamıştır.</p>

<p>Latin Amerika bu uçlar arasında bir yerdedir. Kolomb öncesi imparatorlukların varlığına rağmen bölge hiçbir zaman, Doğu Asya’daki örnekleri gibi, devlet düzeyinde güçlü kurumlar geliştiremedi. Var olan siyasi yapılar fetihler ve hastalıklarla yok edildi ve bunların yerine, önceden İspanya ve Portekiz’de yaygın olan otoriter ve merkantilist kurumları getiren göçmen topluluklar yerleştirildi. İklim ve coğrafya, sömürücü tarımın ve doğal maddeleri işlemeye yönelik sanayilerin gelişmesine olanak sağladı. Çoğu Avrupa ülkesi bu zamanda benzer şekilde otoriter olmasına rağmen, Latin Amerika’daki hiyerarşiler ırk ve etnik yapı ile belirleniyordu. Bu gelenekler aşırı derecede dirençli olduklarını kanıtladı. İklimi, coğrafyası ve etnik karışımının Kuzey Amerika tarzı bir eşitlik doğurması gereken Arjantin gibi bir ülkede bile bu gelenekler hayli direnç göstermiştir.</p>

<p>Bu cihetle, Sahra Altı Afrika, Latin Amerika ve Doğu Asya arasında çok çeşitlenen çağdaş gelişim neticeleri, bölge halkının Batı ile temasından evvelki yerli devlet kurumlarının doğasından büyük oranda etkilenmektedir. Önceden güçlü kurumlara sahip olanlar bir aksaklık döneminden sonra bu kurumları tekrar kurabilmeyi başardılar, diğerleri ise çabalamaya devam etmediler. Sömürgeci güçler kendi kurumlarını nakletmede büyük bir etkiye sahiptiler, özellikle de çok sayıda göçmen getirebildikleri bölgelerde. Bugün dünyanın en az gelişmiş bölgeleri ya güçlü yerli devlet kurumları olmayan ya da göçmen nakledilen yerlerdeki ülkelerdir.</p>

<p>I ve II. bölüm devletin gelişimine değinirken, bu kitabın III. bölümü bir kısıtlama kurumuyla, demokratik hesap verebilirlikle ilgilidir. Bu kısım diğer kısımlardan nispeten daha kısadır. Bu; demokrasinin, siyasi gelişimin diğer çehrelerinden daha az önemli olduğuna inanmamdan ötürü değildir. Bu; demokrasi, demokratik dönüşümler, demokratik çöküşler ve demokrasi kalitesinin öncesine çok önem verildiğinin bir göstergesidir. 1970’lerin başlarında başlayan Üçüncü Dalga demokrasi, dünya çapındaki temsili demokrasilerin 2013’e kadar 35’ten 120’ye çıkmasına yol açtı ve bu sebeple bu olguya karşı büyük bir akademik ilginin gösterilmesi kolaylıkla anlaşılabilir. Bu çok yeni gelişmeler hakkında bilgilenmek isteyen okuyucular, bu konuda yazılmış birçok harika kitaba başvurabilir.<a id="dn22" href="../Text/dn.xhtml#d22">[22]</a> </p>

<p>Üçüncü Dalga’ya odaklanmak yerine, III. bölüm daha yakından “İlk Dalga”yı, özellikle Avrupa’da Amerikan ve Fransız Devrimlerinin ardından oluşan demokratik yayılım dönemini inceleyecektir. Avrupa’daki hiçbir ülke, Napolyon Savaşlarına bir son veren 1815’teki Viyana Konferansı zamanındaki seçimli bir demokrasiye bile uygun değildi. 1848’de neredeyse bütün Avrupa ülkelerinde devrimler patlak verdi ve bunlar 2011’deki Arap Baharı’na benzerdi. Avrupa deneyimi gerçek demokrasi yolunun ne kadar çetin olduğunu göstermektedir. Devrim dalgasının bir yılı içerisinde eski otoriter düzen neredeyse her yerde geri getirilmişti. Oy hakkı çok yavaş bir şekilde sonraki on yıllarda verildi: en eski parlamenter geleneğin yuvası olan Britanya’da bütün yetişkinlerin oy hakkı 1929’a kadar mevcut değildi.</p>

<p>Demokrasinin yayılması, demokrasi fikrinin meşruiyetine bağlıdır. On dokuzuncu yüzyılda genelde, birçok eğitimli ve iyi niyetli insan “yığınların” sorumlulukla oy verme işini gerçekleştirebilme kapasitesi olmadığına inanıyordu. Böylelikle, demokrasinin yükselişi insan eşitliğine dair görüşlerin yayılmasına sıkı sıkıya bağlıydı.</p>

<p>Ancak fikirler dünyadan kopuk şekilde var olmaz. Bugün küreselleşmiş bir dünyada yaşıyoruz ve köklü değişiklikler sayesinde büyüyen demokrasi Sanayi Devrimi ile başladı. Sanayi Devrimi muazzam bir ekonomik büyüme gerçekleştirdi, bu da toplumların doğasını, yeni halk sınıflarını (burjuva veya orta sınıf ve sanayide çalışan yeni emekçi sınıfı) harekete geçirerek kökten değiştirdi. Ortak çıkarlara sahip gruplar kendilerinin farkına vardıkça, siyasi olarak teşkilatlanmaya başlayıp siyasi sisteme katılma hakkı talep ettiler. Oy hakkının genişletilmesi genellikle, bu yeni zuhur eden sınıfların tabandan harekete geçmesini beraberinde getirdi, bu da neredeyse her zaman şiddete yol açtı. Ancak diğer vakalarda, köklü elit gruplar demokratik hakları siyasi faydalarını artırma aracı kılacağından destekliyorlardı. Farklı ülkelerde demokrasinin yayılma zamanı orta sınıfın, işçi sınıfının, toprak sahibi elitlerin ve köylülerin nispi konumlarının değişmesine bağlıydı. Büyük toprak sahipleri etrafında kurulmuş köklü tarım düzeninin olduğu yerler sömürü yoluyla elde edilen emeğe bağlıdır, böylelikle demokrasiye sıkıntısız şekilde dönüşüm bilhassa zordur. Ancak neredeyse bütün vakalarda orta sınıfların yükselmesi ve gelişmesi demokrasinin yayılması açısından çok önemlidir. Gelişmiş dünyada demokrasi güvenli ve istikrarlı hale gelmiştir, çünkü sanayileşme orta sınıf toplumları, yani önemli ölçüde kendilerini orta sınıf olarak gören bir nüfus çoğunluğu üretmiştir.</p>

<p>Ekonomik büyümenin yanı sıra, demokrasi tüm dünyada, küreselleşme tarafından (fikirlerin, malların, yatırımların ve insanların uluslararası sınırlarda hareket kısıtlamalarını azaltmasıyla) yayılmıştır. Dünyanın bir köşesinde gelişmesi asırlar alan kurumlar, tamamen farklı bir bölgedeki yerel koşullara ithal edilebilmekte yahut uyarlanabilmekteydi. Bu, kurumların evrilmesinin zamanla hız kazandığını ve muhtemelen böyle devam edeceğini göstermektedir.</p>

<p>III. bölüm geleceğe yönelik bir görüşle son bulmaktadır. Geniş bir orta sınıf demokrasinin yaşaması için mutlaka önemliyse, teknolojinin ilerlemesi ve küreselleşmenin bir sonucu olarak orta sınıf işlerinin yok olmasının gerisindeki anlam ne olacaktır?</p>

<p>Kitabın dördüncü ve son bölümü siyasi çürüme meselesini ele alacak. Bütün siyasi sistemler zamanla çürümeye meyyaldir. Bir pazar ekonomisi tarafından desteklenen modern liberal demokrasi kurumlarının “dayanaklı” olduğu gerçeğinin herhangi bir garantisi yoktur, bunların sonsuza kadar süreceği meçhuldür. Birinci ciltte ayrıntılı şekilde anlatılan, çürümeye katkı sağlayan iki güç, kurumsal sertlik ve yeniden patrimonyalleşme günümüz demokrasilerinde de mevcuttur.</p>

<p>Tabi ki bu süreçlerin her ikisi de bugün Birleşik Devletlerde aşikârdır. Kurumsal sertlik, genelde kötü kabul edilen ve temelde değiştirilemez olduğu düşünülen sonuçlara yol açan bir dizi kurala dönüşmekte. Bunlara örnek olarak; seçmen kurulu, birincil sistem, çeşitli Senato kuralları, kampanya finans sistemi ve daha birçok temel işlevi yerine getiremezken gittikçe büyüyen bir hükümet üretmekte olan bir yüzyıllık kongre yetkilerinin mirası zikredilebilir. Bu işlev bozukluklarının nice kaynağı, IV. bölümde ortaya koyacağım gibi, Amerikan sistemindeki kuvvetler ayrılığının yan ürünüdür. Bunlar (bütçelerden başlayarak) başarısız planlanmış yasalar ve Kongre ile yürütme kolu arasındaki otoritenin kötü tasarlanmış geçişini üretmeye yatkındır. Derin Amerikan kanun geleneği, ayrıca, mahkemelerin politika üretimine girişmesini veya diğer gelişmiş demokrasilere sadece birkaç açıdan benzeyen bir tutumla rutin yönetim işleyişine dahil olmasını mümkün kılar. Teoride bu sorunların çoğunu çözmek mümkün olabilirdi, fakat birçok uygun çözüm masada bile değildir, çünkü bunlar Amerikan tecrübesinin çok dışındadırlar.</p>

<p>Siyasi çürümenin (yeniden patrimonyalleşmenin) ikinci mekanizması, Birleşik Devletler hükümetinin büyük kısmının iyi teşkilatlanmış menfaat gruplarınca aşikâr biçimde ele geçirilmesidir. On dokuzuncu yüzyılın eski sorunu kayırmacılık <i>[clientelism]</i> (himaye sistemi olarak bilinir, oy verenler oyları sayesinde menfaat sağlarlardı), İlerlemeci Dönem sırasında gerçekleştirilen reformların bir sonucu olarak büyük oranda bertaraf edilmiştir. Ancak günümüzde bunun yerini meşru hediye takası sistemi almıştır. Bu sistemde siyasetçiler, halkı bir bütün olarak temsil etmeyen teşkilatlı menfaat gruplarına karşılık verirler. Geçen iki nesilde, refah Birleşik Devletlerde hayli yoğunlaştı ve ekonomik güç siyasette nüfuz satın almayı mümkün kıldı. Amerikan güçler ayrılığı sistemi, Avrupa tarzı bir parlamenter sistemde çok daha az önemli olacak güçlü menfaat grupları için birçok erişim noktası yaratıyor. Sistemin bir bütün olarak yozlaştığı ve giderek gayrimeşrulaştığı yönünde yaygın bir algı olmasına rağmen, bunu var olan sistemin parametreleri içerisinde düzeltecek doğru dürüst hiçbir reform gündemi mevcut değildir.</p>

<p>Gelecek için mesele, bu sorunların bütün liberal demokrasilerin bir özelliği mi, yoksa Birleşik Devletlere has mı olduğudur.</p>

<p>Bu ciltte üzerine eğilmeyeceğimiz birkaç konuyu da belirtmek istiyorum. Bu kitap geçen iki yüzyılın kapsamlı bir tarihi gibi bir şey değildir. Dünya Savaşlarının, Soğuk Savaş’ın, Bolşevik ve Çin Devrimleri’nin, Naziler’in Yahudi Kıyımının, altın standardının veya Birleşmiş Devletler’in kuruluşunun kökenini öğrenmek isteyen varsa başka yere bakmalıdır. Bu konular yerine, geniş siyasi gelişmeler alanından, nispeten vurgulanmamış ya da yanlış anlaşılmış olduğunu düşündüğüm, bazı konuları seçtim.</p>

<p>Bu kitap münferit toplumlar içerisindeki (uluslararası olanların değil) siyasi kurumların evrimine odaklanıyor. Günümüzde devletler arasındaki küreselleşme ve bağımsızlık seviyesi, milli devletlerdeki kamu hizmetlerinin tekel sağlayıcılarının (eğer var oldularsa) düşük seviyede olduğu anlamına gelmektedir. Bugün, karakteristik olarak devletle alakalı hizmetleri sağlayan çok fazla sayıda uluslararası yapı, sivil toplum kuruluşu, çokuluslu şirket ve gayri resmi ağ mevcuttur. Birçok gözlemci için “idare” kelimesi, görünürde bildiğimiz bir hükümetten başka bir şey olmayan yapı tarafından sağlanan, hükümete has hizmetler için kullanılır.<a id="dn23" href="../Text/dn.xhtml#d23">[23]</a>  Mevcut uluslararası kurum yapılarının, uyuşturucu ticaretinden iklim değişiklikleri için mali düzenlemelere kadar geniş bir mesele yelpazesinde yeterli seviyelerde işbirliğinde bulunmakta yetersiz olduğu akla yatkın şekilde açıktır. Bütün bunlar çok değerli meseleler ancak bu kitabın hiçbir yerinde bunları ele almayacağım.<a id="dn24" href="../Text/dn.xhtml#d24">[24]</a> </p>

<p>Bu kitap geriye doğru bir bakıştır. Mevcut kurumların nasıl doğup, zaman içerisinde evrildiğini açıklamaya çalışmaktadır. Gelmekte olan siyasi çürüme altında modern siyasi sistemlerin ortaya koyduğu birçok meseleye işaret etmesine rağmen, bu meseleleri çözmek adına kesin nitelikte tavsiyeler vermekten kaçındım. Hayatımın çoğunu siyasi sorunlara kesin çözümler arayan bir kamu düzeninde geçirdiğim halde, bu kitap bu sorunların daha derin sisteme ait kaynaklarını işaret eden bir analiz seviyesini hedeflemektedir. Bugün karşılaştığımız meselelerin bazıları belki de hiç iyi bir siyasi çözüme müteallik değildir. Benzer şekilde, burada ele alınan muhtelif siyasi kurum biçimlerinin geleceklerine yönelik lafkalabalığı yapmakla da vakit kaybetmedim. Odaklandığım şey, daha çok, günümüze nasıl geldiğimizdir.</p>

<h4 class=" sigil_not_in_toc">ÜÇ KURUM</h4>

<p class="n ">Devlet, hukuk ve hesap verebilirlik dengesine sahip bir siyasi sistemin bütün toplumlar için hem uygulanabilir hem de ahlâki bir gereklilik olduğuna inanırım. Bütün toplumlar kendilerini içten ve dıştan koruyacak ve ortak şekilde uzlaşılmış kanunları tatbik edecek yeterli gücü üretebilen devletlere gereksinim duyar. Bütün toplumlar yetki kullanmayı kanunlar vasıtasıyla düzenlemeli, kanunların bütün vatandaşlara gayrişahsi şekilde uygulandığından ve ayrıcalıklı bazı kimselerin için de bir istisna olmadığından emin olmalıdır. Ve idareler sadece elitlere değil idareyi yürütenlerin ihtiyaçlarına da duyarlı olmalıdır; idare bütün toplumun menfaatlerine hizmet etmelidir. Çoğulcu toplumlarda zuhur eden kaçınılmaz çatışmaları çözmek için barışçıl mekanizmalara ihtiyaç vardır.</p>

<p>Bu üç kurumun gelişmesinin zaman içerisinde bütün insan toplumları için evrensel bir gereklilik olduğuna inanmaktayım. Bunlar basitçe Batı toplumunun veya herhangi bir kültürel grubun kültür özelliklerini yansıtmamaktadır. Ne olursa olsun, modern, gayrişahsi devletin düzen ve emniyetin garantörü, gerekli kamu hizmetlerinin kaynağı olmasından başka seçenek yoktur. Hukukun üstünlüğü ekonomik gelişim için hayatidir; açık mülkiyet hakları ve antlaşma yaptırımı olmaksızın işleri küçük güven çemberlerinde serbest bırakmak zordur. Dahası, bununla ilgili olarak hukuk bireylerin devredilemez haklarını da kutsal kabul eder, bunların insan amili olarak itibarını sayar ve böylelikle de bunlar özünde bir değer taşır. Son olarak, demokratik katılım bozuk, yozlaşmış veya zalim idareler için salt bir kontrol aracından daha fazlasıdır. Siyasi özne kendisinin bir sonudur, bir bireyin hayatını tamamlayan ve zenginleştiren özgürlüğün temel boyutlarından biridir.</p>

<p>Bu üç kurumu ihtiva eden liberal bir demokrasinin bütün insanlık için geçerli olduğu söylenemez, çünkü bu çeşit rejimler on binlerce yıl öncesine uzanan bir tarihin sadece son iki yüzyılında ortaya çıkmıştır. Ancak gelişim, hususi evrimin yanında genel evrimi (yani kurumların kültürleri kıyaslanamaz toplumlar boyunca zaman içerisinde kümelenmesini) de sağlayan uyumlu bir süreçtir.</p>

<p>Bu kitabın birçok bölümünde vurgulanan tek mesele varsa o da, dünya üzerinde siyasi bir zararın devletlere değil; muktedir, gayrişahsi, iyi teşkilatlanmış ve özerk yapıdaki <i>modern</i> devletlere ait olduğudur. Gelişmekte olan ülkelerin birçok sorunu, zayıf ve etkili olmayan devletlere sahip olmanın yan ürünleridir. Birçoğu sosyolog Michael Mann’ın despotik güç (gazetecileri susturmak, siyasilere karşı olma ya da etnik gruplarla rekabete girişmek gibi) olarak nitelendirdiği şeyde güçlü görünmekteler. Ancak bunlar Mann’ın altyapısal güç dediği şeyi (meşru şekilde kanun koyup uygulayabilme yahut güvenlik, sağlık ve eğitim gibi kamu hizmetlerini verebilme) uygulamada hiç de güçlü değillerdir.<a id="dn25" href="../Text/dn.xhtml#d25">[25]</a>  Demokrasiye atfedilen birçok hata, aslında devlet idarelerinin, siyasi haklarını istedikleri kadar iyi yönetim de isteyen seçmenlerine yeni seçilen demokratik siyasiler tarafından verilen sözleri tutamayışından doğan hatalardır.</p>

<p>Ancak zayıf devletler sadece kötü gelişmekte olan ülkelerde bulunmaz. Yunanistan ve İtalya hiçbir zaman yüksek kalitede bürokratik idareler geliştiremediler; her ikisi de yüksek oranda kayırmacılık ve sınırsız derecede yolsuzluk bataklığına saplanmıştır. Bu sorunlar halihazırdaki Euro krizindeki dertlerine doğrudan katkı yapmaktadır. Birleşik Devletler, kendi hesabına, modern bir idare kurması en az muhtemel olan gelişmiş devletlerden biriydi. Bürokrasinin çok küçük bir rol oynadığı, bir on dokuzuncu yüzyıl “mahkeme ve parti devleti” olarak anılmaktaydı. Muazzam bir idari devlet yirminci yüzyılda gelişse de, bu nitelendirme hâlâ birçok açıdan geçerlidir: Mahkemeler ve siyasi partiler Amerikan siyasetinde çok büyük roller (diğer ülkelerde profesyonel bürokrasilerce oynanan roller) oynamaya devam ediyor. Amerikan idaresinin birçok yetersizliği bundan kaynaklanmaktadır.</p>

<p>Özellikle geçmiş nesil için, devlet ve devlet gücünü etkili şekilde kullanmayı düşünmek pek de popüler bir meşgale değildi. Stalin’in Rusya’sı, Hitler’in Almanya’sı ve Mao’nun Çin’i gibi çılgın totaliter rejimler tarihiyle birlikte yirminci yüzyıl deneyimi, anlaşılır şekilde, aşırı devlet gücünün yanlış kullanılmasına odaklanmıştır. Bu, hükümete uzun süre güvensizlik barındıran Birleşik Devletlerde geçerli olduğu kadar hiçbir yerde geçerli değildir. Bu güvensizlik 1980’lerden, Ronald Reagan’ın “Devlet sorunumuzun çözümü değil, sorunumuzun ta kendisidir” iddiasından itibaren daha da derinleşti.</p>

<p>Etkin devlet vurgusu, hiçbir şekilde otoriter bir yönetimi tercih ederek yahut demokrasi yokluğunda mucizevi biçimde ekonomik sonuçlara erişen Singapur ve Çin deki rejimlere sempati üzerine inşa edilmemelidir. İyi işleyen ve meşru bir rejimin, idare gücü ile devleti kısıtlayan kurumlar arasında bir denge kurması gerektiğine inanıyorum. Her ikisinde de, ya devlet gücü yetersiz şekilde kontrol edildiğinden ya da farklı sosyal grupların aşırı veto güçleri sebebiyle dengesizlikler oluşabilir, böylelikle her tür ortak hareket sınırlanır. Az sayıda ülke kendisini Singapur’a dönüştürmeyi tercih edebilir, üstelik kötü idare edilen bir demokrasinin yerine aynı şekilde işe yaramaz bir otokrasiyi yürürlüğe sokmakla hiçbir şey elde edemezsiniz.</p>

<p>Bu kitabın etkili devlet ihtiyacı üzerine vurgusu da, Amerikan siyasi tezinde anlaşıldığı gibi çok daha müreffeh bir devlet yahut “büyük hükümet” tercihinden yola çıkılarak inşa edilmemiştir. Neredeyse bütün gelişmiş demokrasilerin, sadece nüfusun yaş ortalamasını artırıp doğum oranını azaltacak, geçmişte taahhüt ettikleri sürdürülemez vaatlerinden ötürü uzun süreli büyük sıkıntılarla yüzleşeceklerine inanıyorum. Hükümetin boyutundan çok daha önemli olan kalitesidir. Büyük hükümet ile kötü ekonomik gelirler arasında mecburi bir ilişki mevcut değildir. Çünkü İskandinavya’nın büyük refah devletleri ile Sahra Altı Afrika devletlerinin minimalist hükümetleri kıyaslanarak bu ilk bakışta görülebilir. Devletin kalitesi ile iyi ekonomik ve sosyal neticeler arasında çok güçlü bir ilişki mevcuttur. Dahası, her şeye rağmen etkili ve meşru algılanan devasa bir devlet küçülmeye ve kendi kapsamını daraltmaya, aşırı derecede sınırlanmış, zayıf ve gerçek otoriteyi uygulamaktan aciz devletlerden daha yatkındır.</p>

<p>Bu cilt, idare kalitesinin nasıl geliştirilebileceği hususunda açık ve kuşkusuz kolay herhangi bir cevap vermeyecektir. Bu mesele, başka bağlamlarda yazdığımdan başka bir mevzudur. Ancak kötü idarelerin nasıl iyi hale gelebileceği her ikisinin de tarihî kökenleri anlaşılmadıkça kavramaya başlanamaz.</p>
</body>
</html>