<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>foto2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:97131540-16bd-4cfe-b7f1-eafd05224090"/></head>
  <body class="calibre">
<div class="chapter">
				<p class="normal">Çok teşekkür ediyorum size, bu görüşme için. Galiba tesadüflere inanıyorum ben. Tesadüf hayatımızın çok önemli bir gerçeği. Fotoğraf için çok uğraşıyorum ama, hâlâ her gün bu kadar çok uğraştığım için de şaşıyorum kendime. Nasıl desem, heyecanım devam ediyor.</p>
				<p class="normal">Son zamanlarda bir durumla başa çıkmaya çalışıyorum. Her geçen gün bu kadar uğraştıktan sonra alışmam gerekirdi elbette ki ama söylediğim gibi, her seferinde yeni bir fotoğrafik kayıt nesnesine ya da eylemine ya da çabasına hayranlık duyuyorum. O yüzden acaba diyorum, seçme yetimi ya da değerlendirme yetimi mi kaybediyorum?</p>
				<p class="normal">Yani bir fotoğrafik kaydın, sadece bir fotoğrafik kayıt olması bile benim için son derecede önemli ve düşünün ki fotoğraf 1827 de keşfedildi, 1839 da kamuya maloldu. En azından şimdi, birkaç yüzyıllık bir teknoloji diyebiliriz artık. Ama alışacağım yerde her yeni gün hayranlığım ve şaşkınlığım artıyor. Bu birinci hikâye.</p>
				<p class="normal">İkincisi, ben çocukken babam fotoğraf çekerdi. BirYashica’sı vardı ve ailede sanırım sadece bir tek o aile fotoğraflarını çekerdi ve kendisine de vazife bellemişti adeta o hikâyeleri. O yüzden bir şeyi keşfettim ki, fotoğrafçı yoksa hayat da yok. Çünkü kayıt yok.</p>
				<p class="normal">O nedenle de böyle aile fotoğraflarına baktığımda, o anda hep her kime ait olursa olsun babamın çektiği fotoğraflarla karşılaşıyorum sanki! Bu çok önemli bir şey. Önemli bir şey de, Türkiye çok hızlı gelişen, çok hızlı değişen bir ülke. Genç insanlar bunun çok da farkında olmayabilirler, ama o zamandan bu zamana (belki yaşın ilerlemesi de bir etkendir) bakıyorum çok hızlı bir değişim içindeyiz. Hikâyeler yok oluyor, binalar yok oluyor, mübalağa etmeyeyim ama uygarlığımız bile kısmen silindi.</p>
				<p class="normal">Şimdi bu hikâyelerin içerisinde, fotoğrafik kayıtlarda her şeye rağmen hâlâ muhafaza edilen, gerçek orada, tarih orada, bizim iddialarımız orada, geçmişimiz orada. Hem de öyle çok büyük hikâyeler olmadan, şanlı tarihimiz falan değil, ufak tefek hikâyeler, kişisel hayatlarımız. Bence o çok önemli zaten. Bunlar, bütün olup bitenlere rağmen bir şekilde değişmeden kalabiliyor. O nedenle belki de hayatımızın politik anlamı mı desem, çok abartmadan. Bütün hikâye bu.</p>
				<p class="normal">Benim mütevazı hayatıma gelince; ben aslında sinema-televizyon eğitimi gördüm ve sinema eleştirmenliği dersleri veriyordum. Zaten doktoramı o konuda, Türk filmi eleştirmenliği üzerine yapmıştım.</p>
				<p class="normal"><span class="idebold">E.T.E: </span><span class="ideitalik">Sinema tercihi nasıl oldu, nasıl gerçekleşti?</span></p>
				<p class="normal"><span class="idebold">S.A.:</span> Tesadüf… Annem çok iyi bir sinema seyircisiydi. Annemle ikimiz birlikte çok sinemaya giderdik. Lise ikinci sınıfta sinemaya gitmekten, film seyretmekten sınıfta kaldım. Eh, biraz tembellik de etmiştim işin doğrusu. Bu iki faktör nedeniyle ciddi olarak üniversite sınavlarına hazırlanamadım. Sonra annem bu bizim okulun ilanını gördü. Yıl 1976, Ege Üniversitesi bünyesinde Güzel Sanatlar Fakültesi, Sinema-Televizyon Bölümü açıldı. Orada fotoğraf dersleri de var. Okulun sınavlarına katıldım. Kazandım ve orada okudum.1980 de mezun olduğumda, rahmetli hocamız Alim Şerif Onaran bana “okulda kalmayı düşünür müsün?” dedi. Gayet tabii hoca lütfetmiş, söylemiş, daha ne istenir. Okulumda asistan olarak devam ettim ve o zamandan bu zamana aynı müessesede çalışıyorum. 1993 yılında Doçent oldum. O sırada sinema derslerinin yanısıra, fotoğraf dersleri de veriyordum. Bu arada yüksek lisansımı “Osmanlı Dönemi Fotoğraf Tarihi” konusunda yapmıştım. Öyle olunca, Yüksek Lisans, Doktora birbirini tamamladı. Tam o sırada, ayrı bir bölüm olarak Fotoğraf Bölümü açıldı. “Fotoğraf Bölümüne geçer misin?” dediler, ben de kabul ettim.1993 ten beri çok daha spesifik olarak fotoğrafla uğraşıyorum. Sinema Bölümünde bir hocam vardı; hocalarımın hepsi son derece kıymetliydiler ama fotoğrafla ilgili olduğu için konuşuyorum, Hüsnü Tekin diye bir hocamız vardı; Ankara’daki Foto-Film Eğitim Merkezi (bilirsiniz, Milli Eğitim Bakanlığı’na bağlı bir birimdi)’ nde uzun yıllar çalışmış birisiydi. Çok iyi bir fotoğrafçıydı. Klasik 6x6 larla çalışırdı. Hocamla birlikte çalışmaya başladık. Bir usta-çırak ilişkisiydi bu. Metrelik baskılar yapardık. Karşılıklı geçer, o eski usullerle, agrandizörün başlığını duvarlara çevirir, o büyük baskıları yapardık. Böylece S/B baskının kimi sırlarına vakıf oldum. Sanatçı olarak bir iddiam yok. Ama teknik açıdan o hocayla çalışmış olmak bana çok şey kazandırdı. Bir de onunla olmak; bir tarafta sinema, bir tarafta fotoğraf, fotoğraf pratiği, öbür tarafta fotoğraf kuramı ve tarihi. Sanıyorum hocamızdan kuramın ve pratiğin sınırlarını, iç içe geçmişliğini öğrendim. Bir de hocamızın bir hatırası vardı (hatıranın hatırası oluyor ama), burada paylaşayım. Günlerden birgün hocamız Paris’te Louvre Müzesi’ne gitmiş. Gotik eserleri görmüş (hocanın resim eğitimi de vardı, aynı zamanda). “Oradaki eserleri gördükten sonra resimden vazgeçtim” dedi. Bu benim için son derece ilginç, dikkate değer sözlerden biridir. O yüzdendir ki hiçbir zaman fotoğraf sanatçısı olarak bir iddiam olmadı. Fotoğrafları seyretmeyi tercih ettim. Öğretim Üyesi olarak da, konumumu bir çeşit medyum olarak nitelendiriyorum. Bir kaynaktan öğrencilerime aktarırken, her seferinde o kaynakları geliştirmeye, iyi araştırmaya gayret ediyorum. Ve tabi hiç bir şey mutlak değil. Bilgi hiç mutlak değil. Sürekli olarak fotoğraf kuramının da son yıllarda çok geliştiğini, zenginleştiğini söyleyebilirim. Her gün yeni bir kitap çıkıyor. Çok zengin bir literatür var. İnternete rağmen, basılı yayınlar çok fazla ve bu şekilde bugünlerin tabiriyle saydam, bir çeşit ara yüz gibi olmaya çalıştım. Gene de fazla bir iddiam yok. Kitap yazmak gibi şeyleri de fazla yapmadım. Çünkü, inanıyorum ki dilimiz çok güzel, çok zengin bir dil. Ama akademik hayat çok dilli bir hayattır. Birtakım naif tercümelere ya da küçük alıntılara gerek yok. Zaten herkes her şeyi biliyor. Geçmişte hemen herkesin İngilizceden, Fransızcadan çevirileri oldu. Bu o kadar da zor bir şey değildi zaten. Ama söylediğim gibi, akademik hayatta bir sınır yok. Entelektüel hayatta ise hiç yok. Bir de İnternet var. Sadece orijinal olduğuna kanaat getirdiğim şeyleri yazdım. Tabii bütün bunlar tartışmaya açık. Bir de ben şanslıydım. Fazlasıyla kendi başıma hareket edebildim. Tabii ki bir yandan da riskli bir durum. Bir tarafta serbestsiniz ama öbür tarafta teyidi kim yapacak? Biraz enteresan bir durum oluşuyor aslında. Nasıl desem bilemiyorum, bir çeşit hayatla iddiaya girişmek mi desem ya da satranç mı desem, bilemiyorum. Karışık ve karşılıklı bir hikâye o da. Ama şimdi mutlu oluyorum ki, yeni kuşaklar arasında çok genç akademisyenler yetişti ve hikâye bütünüyle değişti tabii. Bense çok serbesttim.</p>
				<p class="normal"><span class="idebold">T.E.: </span><span class="ideitalik">“Hiç bir iddiam yok”, dediniz. Kişisel görüşümdür, fazla mütevazı bir sözdü bu. Ebru’yla her zaman paylaşırım, o nedenle de size de gönül rahatlığıyla söyleyebilirim; Çoğu birbirini tekrar ediyor olsa bile, ülkemizde insanlar fotoğraf üretiyorlar, iyi şeyler yapmaya çalışıyorlar yeni kuşaklar da. Fakat bir fotoğraf entelejansiyasından mahrumuz henüz. Fotoğrafçılarımızın yaklaşık olarak %70-80’i baylardan, %20-30’u da bayanlardan oluşmasına rağmen, fotoğraf konusunda entelektüel düzlemde söz söyleyebilen ve kuram alanında en önde gelen iki kadın var ki bu kadınlar genel bağlam düşünüldüğünde baskın durumdalar. Biri Simber Atay, diğeri Handan Tunç. Doğrudan fotoğrafla ilgili olmamalarına karşın Hande Öğüt gibi fazlasıyla ciddiye alınması gereken isimleri ve başkalarını da eklemek mümkün. Böyle baktığımda, söylediğiniz aksine aslında çok da iddialı olduğunuzu görüyorum. Tabii ki baylar arasında da çok ciddi söylemi, sözü olanlar isimler var. Onları inkâr etmek büsbütün haksızlık olur. Ama sayısal çoğunluğa karşın, kadınlarda teorik bağlam daha etkin, daha baskın gibi görünüyor. Şayet sanatta, özellikle de fotoğrafta bir üst dilden bahsediyorsak, kanaatimce sizin de dahil olduğunuz bahsettiğim isimlerin dilinden söz etmek yerinde olur. Yazdıklarınızı çözmekte, ben de dahil olmak üzere epey insanın güçlük çektiği kanaatindeyim. Felsefi terminoloji var, Sosyoloji ve Psikoloji var, Tarih var, Sanat var…</span></p>
				<p class="normal"><span class="idebold">S.A.: </span>Günlük dil de var.</p>
				<p class="normal"><span class="idebold">T.E.: </span><span class="ideitalik">O naif dili bizler kullanıyoruz. Hani şu fotoğraflarıyla birbirini tekrar edenler gibi, biz de yazdıklarımızla tekrara düşüyoruz. O bile okunmuyor zaten.</span></p>
				<p class="normal"><span class="idebold">S.A.: </span>Ben bir konuya hep temas ederim. Yenilenme. Akademik hayatta da sürekli yenilenmeye dikkat ediyorum. Çok klasik elzem örneklerin dışında da örnekleri, yorumları çeşitlendirerek aktarmaya çalışıyorum. Zannediyorum anahtar kelime bu; ‘Fotoğraf Kültürü’. Özellikle Osmanlı fotoğrafçılarını anlatırken, hep o konu üzerinde dururum. Çünkü Osmanlı fotoğrafçıları gerçekten eşdeğer fotoğrafçılar. Hiçbir problem yok. Zaten fotoğrafta bir milliyet sınırı, kültür farkı sözkonusu değil. Herkes, her yerde. Hâlâ biz, bu fotoğraf kültürünün evrensel karakterini kavrayamamış olan zihniyetler, hâlâ “Ben ve Öteki” diyor. Öteki de yok artık, “Ben ve Ben” var. Niye ötekileştiriyoruz ki? Bu, ya baştan savmadır, ya korkmaktır, ya silik bir tavırdır. Bu, ya “ötekinin varlığını ben kabul etmiyorum” dur, ya da suni olarak yaratılmış bir kimlik krizidir veya “öteki varsa, ben de varım” gibi hikâyeler. Tabi bunlar, bazı sosyo-kültürel distorsiyonlardır. Bu hikâyenin içerisinde hep şunu belirtiyorum; o Osmanlı fotoğrafçıları çok büyük fotoğrafçılar olmalarına rağmen, eşzamanlı olarak onlar hakkında yazılan eleştiriler ve araştırmalar olmadığı için, değerleri nedir anlaşılamadı. Layıkıyla bugüne kadar gelen bir iki tane çalışma var, onun dışında olmadı. Hep söylenen şu; “Böyle bir ülkede böyle fotoğrafçılar çıkar mı?” İyi de, ne varmış bu ülkede? Koskoca İmparatorluğun fotoğrafçıları. Yani, bir problemimiz yok ki.</p>
				<p class="normal">Bir başka şey, Eugene Atget 19.yy’ dan 20.yy’ a geçerken çok büyük bir fotoğrafçıydı. Paris şehrini yorumladı. O’ nun yorumları, kendisi hiç o şekilde ele almamış olmasına rağmen, yani ne bir entelektüel bakış ne başka bir iddiası olmasına rağmen, Fransız entelejansiyası tarafından öyle bir değerlendirildi ki, Atget fotoğrafın neredeyse bir “fikr-i sabit”i haline geldi Eugene Atget fotoğrafik dil yetisinin evriminde en önemli insanlardan birisi. Ben eşzamanlı olarak bizim fotoğrafçılara bakıyorum, maşallah aynı espriler bizimkilerde de var. Peki problemimiz nedir? Problemimiz şu; ufak hikâyeler, kıskançlıklar vb. telaffuz etmekten bile imtina edeceğim ufak insani defolar yüzünden, fotoğrafımıza layık olduğu kültürel bağlam sağlanamadı.</p>
				<p class="normal">Ama bence üzerinden onca zaman geçti ve bu hikâye, bu köhnelik de geride kaldı. Şimdi yeni yetişen insanlar veya bu duruma iltifat etmemiş olan bakışlar bunu atlayıp geçtiler. Bir yerlerde bu hikâye kaldı tabii ve sanıyorum bunu tartışmayanlar bir yerlerde bunu hâlâ muhafaza ediyorlar. Ama yazık oldu, bütün zamanlar boşa harcandı. Bir de problem şuradan geliyor; böylesine kategorik bir bakış nasıl olabilir, bunu anlayamıyorum. Herkesin her şeyde olduğu gibi, bu meseleye de birlikte bakması gerekiyor.</p>
				<p class="normal"><span class="idebold">E.T.E.: </span><span class="ideitalik">Peki sanat günden güne yol kat ediyor, devinim halinde. Anlayışlar, bakış açıları değişiyor. Günümüz sanatı, güncel/çağdaş sanat tanımlamaları içine oturtulan sanatta fotoğrafın yerini nasıl görüyorsunuz? Fotoğraf ve resim gibi diğer disiplinlerden de faydalanılarak oluşturulan, performans veya değişik adlarla söylenen çalışma yöntemleri de var, sanat adı altında. Sizin bu konudaki düşünceniz nedir? Bu çalışmalarda fotoğrafın yeri nedir ve sizce fotoğraf nereye doğru gidiyor?</span></p>
				<p class="normal"><span class="idebold">S.A.: </span>Mesela François Arago, Daguerreotip’i dönemin Fransız Meclisi’nde prezante ederken, kullanım alanlarını tanımlıyor; Belge gücünü, gerçeği muhafaza etmesi, tarihi kayıt olması gibi özelliklerinden bahsediyor. O zamandan itibaren kullanım alanları az çok belirlenmişti fotoğrafın. Günümüzde de bu devam ediyor. Bilim alanında fotoğrafın kullanılması gibi, iletişim alanında fotoğrafın kullanılması gibi, vernakular fotoğrafın hayatımızdaki yeri gibi, önemli sosyal ritüellerde fotoğrafımızın olması gibi ya da kimlik teşhisi için kullanılması gibi. Kısacası toplumsal alanda fotoğrafın yeri sağlamdır, üstelik gittikçe daha da iyi teknik olanaklarla.</p>
				<p class="normal">Fotoğraf sanatına baktığımız zaman başka bir olay ortaya çıktı. O da, gene teknolojiden kaynaklanıyor. Çünkü fotoğrafik kayıt niteliğine sahip görsel kayıtlar çok çeşitli araçlarla yapılabiliyor artık. Bir Canon ya da Nikon makinede bu olanakları kullanabiliyoruz artık. Ama cep telefonuyla da çekim yapabiliyoruz. Şimdi bu durumda acaba hangisi? Teknik bir seçim de yapamıyoruz, çünkü bütün bunlar insanlığa sunulmuş imkânlar.</p>
				<p class="normal">Bir başka şey, fotoğraf makinalarında hibrit yapılar ortaya çıkmaya başladı. HD camera gibi kullanılıyor. Bu durum profesyonel sinema camiasında da var. Aynı makinayla biz fotoğraf da çekebiliyoruz. Şimdi böylece teknik hibritlik olayıyla sonsuz seçenekler arasında acaba fotoğrafın yeri neresi? Her zamanki gibi “fotoğraf bir sanat mıdır?” sorusu, ezeli-ebedi tartışma konusu olarak devam ediyor. Tabii ki fotoğraf sanatı bir taraftan devam edecek. Bu arada başka bir gelişme de Dijital-Analog gelişme çerçevesinde. İster istemez dünya dijital fotoğrafa doğru gittikçe, analog fotoğrafta birtakım olaylar ortaya çıkmaya başladı. Eskisi gibi bir 35 mm filan değil, mutlaka bir marifet olması gerekiyor. Bir çeşit XIX.yy’daki seçkin fotoğrafçılık gibi. Minyatürcülük, kuyumculuk gibi. Analog fotoğrafın kayda değer olabilmesi için büyük format makinalar kullanmak gibi. Çünkü çok nadide insan bununla uğraşacak ,gelecekte. Film ve ilgili materyali,araç gereci bulmak zorlaşıyor artık. Giderek ortadan kalkıyor film.</p>
				<p class="normal">Diğer bir hikâye ise, bütün bu sisteme, gidişata alternatif olarak biraz militanca, biraz radikal bir anlayışla mesela lomografi gibi teknikler. Biraz daha uyduruk basit makinelerle bu bir çeşit grafiti gibi protest bir tavır. Benim kanaatim ya çok görkemli bir analog performans ya da çok protest, radikal, militanca bir tavırla performans. Bir başka şey de, madem ki fotoğrafik nitelikli görsel kayıt bu kadar geniş bir alanda, o zaman sanat alanında da tek bir fotoğrafik performanstan söz edilemez. Bu oldukça zor. Fotoğraf çağdaş sanat içerisinde bir medyumdur, birçok başka tekniğin birçok başka olanağın yanısıra. O yüzden de fotoğrafın 19.yy’dan bu yana esprisi ve problemi devam ediyor, tanımlandıkça daha karmaşık hale geliyor. Mesele bundan ibaret.</p>
				<p class="normal">Ama bir başka şey daha var. Bazı fotoğraf sanatçılarının çalışmalarına baktığımızda, zaman zaman kavramsal bir yönelme içindeler. Ayrıca çağdaş sanattaki değerlendirme trendlerine yaklaşabiliyorlar. O yüzden onlar için de yalnızca fotoğraf sanatı demek bana zor geliyor. Bence her zamanki gibi yapmalı. Genellemelerden daha ziyade güncelleyerek, tek tek örnekleyerek, tek tek gelişmelerden, kişilerden yola çıkarak, yönelimleri sınıflandırabiliriz.</p>
				<p class="normal">Bir başka durum daha var; fotoğrafın kullanım alanları birbirinden çok farklı, fakat herkesin ortak kullandığı bir şey var. Fotoğrafik dil yetisini kullanıyorlar. Bir fotojurnalist güncel bir amaçla bir fotoğraf çekiyor ama zaman içerisinde klasik bir görüntü oluyor. Bir fotoğraf sanatçısı gibi o da bu dil yetisinin gelişmesine katkıda bulunuyor. Bu durumda görüntüler sadece güncel kalmıyor, klasikleşiyorlar. Bence fotoğrafa olan katkılar eşdeğerli. O yüzden de fotoğraf sanatını ayırmakta güçlük çekiyorum.</p>
				<p class="normal">Ve tabi bir de ilham kaynağı oluyor, her şekilde. Fotoğraf sadece fotoğrafçılar açısından değil, nesne olarak, mantık olarak, kurumsal olarak, yöntem olarak ilham kaynağı oluyor hem kendilerine hem başkalarına.</p>
				<p class="normal"><span class="idebold">T.E.: </span><span class="ideitalik">Bir soru var ki, akademisyen olduğunuz için sorulacak kişi de sizsiniz. Türkiye’deki fotoğrafın akademik yaşama geçişi daha yakın bir tarih. Sizin başlamanız 1976. Daha geniş kesimlerce farkedilir şekilde ise 90’ lardan sonra denebilir. Ama gelişmeler çok hızlı. Teknoloji bağlamındaki gelişmeler gerçekten çok hızlı. Bu soru o yüzden bende ciddi anlamda tereddüte yol açıyor. Gene de sormadan edemeyeceğim. Fotoğraf akademik yaşama girdikten sonra, öncesiyle de birlikte değerlendirirsek, fotoğrafik yaşamımıza ne kattı? Yahut bir şey kattı mı?</span></p>
				<p class="normal"><span class="idebold">S.A.:</span> Ben öyle çok düşünen, tartışan birisi de değilim; bazen tesadüf, bazen tevekkül diyelim, kişisel olarak öyle ama diğer taraftan şunu düşünüyorum, tabi ki zaman içerisinde dediğiniz gibi erkendir Türkiye’deki fotoğrafın akademik serüveni diyelim. Doğrusu çok problemler var. Birincisi şu; bu alanda çalışan akademisyenler arasında köken farklılıkları çok fazla. Şimdi yavaş yavaş onlar açılıyor. Fakat başlangıçtaki problematik hâlâ etkilerini sürdürüyor. Ve sonra, formasyon farklılıkları var.</p>
				<p class="normal"><span class="idebold">T.E.: </span><span class="ideitalik">Kökenden kastınız?</span></p>
				<p class="normal"><span class="idebold">S.A.:</span> Başka alanlardan gelme. Söyleyeyim; farklı akademik aşamalardan geçme gibi, farklı geleneklere sahip olmak gibi, ya da geleneği olmaması gibi. Bir de bu işin başlangıcındaki hocalarımızın muhafazakâr bir espriye sahip olduklarını sanıyorum. Halbuki bu işin sanatı ve bilimi herkese açık, her şey her yerde. Fakat çok klasik çerçevelerde düşünüldüğünü, hareket edildiğini ve hâlâ öğrencilere o şekilde bir formasyon kazandırıldığını düşünüyorum. Oysa sanat, fotoğraf, son derece hareketli şeyler. Çünkü bütün hayatla birlikte cereyan ediyorlar. Bu durum biraz vizyon darlığı yaratıyor.</p>
				<p class="normal">Bir başka şey, fotoğraf eğitimini ayrı bir eğitim olarak doğrusu kabul edemiyorum. Son zamanlarda bazı Üniversitelerin kimi yapılanmalarında en azından isim olarak halledildi, “Sanat ve Tasarım Fakültesi” diye. O yüzden fotoğraf bir seçenek olarak mantıklı bir pozisyonda. Ben kendim Fotoğraf Bölümü’nün içinde olmama rağmen, fotoğraf bölümünün ayrı bir bölüm olmasını absürd bulmaya başladım. Çünkü bu dersler İletişim Fakültelerinin bazı bölümlerinde var, Güzel Sanatlar’ın Grafik Bölümlerinde var. ‘Bolonya Süreci’nden sonra bütün üniversitelerde seçmeli ders olarak fotoğraf dersleri var zaten. Bu koşullar altında fotoğraf bölümlerinin de birazcık kendini derleyip toparlaması, yeni yapılanmalara gitmesi gerekiyor. Bolonya Süreci önemli bir fırsattır. Bakalım değerlendirilebilecek mi? Bunu da zaman gösterecek.</p>
				<p class="normal">Bir başka hikâye de, dediğim gibi, hiçbir şey artık tek bir şey değil. Disiplinlerarası bir çalışma gerekiyor. Buna en yakın yer grafiktir. Ama öbür taraftan da fotoğrafın mutlaka disiplinlerarası değerlendirilmesi gerekiyor. Bazen ben bakıyorum belgesel fotoğraf diye bir ders var. Ben bunu bile tartışıyorum…</p>
				<p class="normal"><span class="idebold">E.T.E: </span><span class="ideitalik">Yurtdışında da durum böyle mi?</span></p>
				<p class="normal"><span class="idebold">S.A.: </span>Yurtdışında merkezler var. Fotoğraf konusunda temayüz etmiş merkezler. Bir de akademik hayatta sonsuz seçenekler var. Dersler, çalışmalar, bütünüyle seçmeli interdisipliner çalışmalar. Dolayısıyla, oralarda bunlar aşılmış durumda. O yüzden fotoğrafı sadece bir bölüm olarak muhafaza etmek, fotoğrafa bir artı sağlamıyor, bilakis bir kısıtlama getiriyor.</p>
				<p class="normal">Yine başka bir durum daha var; bu yurdumuzda da çok güzel gelişen bir durum. Fotoğraf inisiyatifleri var, fotoğraf kursları var, dernekler var, fotoğrafla ilgili seminer çalışmaları var, bir de internet var, bir de küreselleşme var, bir de açık öğretim programları var. Bunlar çok önemli, çok iyi işliyor Türkiye’de ve çok da başarılı. Ayrıca dünyanın herhangi bir yerinde herhangi bir açık öğretim programına dahil olabiliriz. Bunların pek çok somut getirileri var, başarılı olmak konusunda.</p>
				<p class="normal">Bu durumda bizim örgün öğretim kapsamındaki fotoğraf konusunda ciddi olarak düşünmemiz gerekiyor.</p>
				<p class="normal"><span class="idebold">T.E.: </span><span class="ideitalik">Akademik bağlamı değerlendirdikten sonra, hani bir Batı ve bir de Batı’nın Doğu’su vardır ya. Ve aslında biz çoğu zaman ortada kalırız. Çünkü biz de, bize göre Doğu’da kalana Doğu, bize göre Batı’da kalana da Batı deriz. O nedenle, bizim yüzümüz bazen Batı’ya, bazen Doğu’ya dönüktür. Tam ortadayken, bizim fotoğrafımızı, hem Doğu’ya hem Batı’ya göre mukayese eder misiniz?</span></p>
				<p class="normal"><span class="idebold">S.A.:</span> Doğu-Batı meselesini ben de hep düşünürüm. Fakat bir coğrafyaya aidiz tabi. Hem de maddi, manevi anlamda aidiz. Yaşadığımız coğrafyayla çok vital bir ilişkimiz olduğu muhakkak zaten. Doğu-Batı meselelerinin de belki bizim bitmez tükenmez sosyo-kültürel kimlik tartışmalarının da nedeni olduğu düşünülebilir.</p>
				<p class="normal">Diğer taraftan ben şunu düşünüyorum; fotoğraf tekil bir iştir. Bazı fotoğraf grupları olabilir. İki kişilik fotoğraf grupları ya da belirli bir oluşum olabilir. Ama ona rağmen fotoğraf çekmek kesinlikle eşyanın tabiatından dolayı kişisel, bireysel bir şey. Çünkü deklanşöre bir kişi basıyor. Bu, kişisel bir organizasyon. O yüzden, ister istemez bütün otorite odaklarına rağmen, bütün totaliterist fantezilere rağmen (fotoğraftan bahsediyorum tabii) tüm her şeye, her şeye rağmen, bir de bir tarafa ait olma, dahil etme hikâyelerine rağmen, netice itibariyle fotgrafçılar özgürler. Sadece kendilerinden kaynaklanıyor hikâye. O yüzden kişisel organizasyon olarak düşündüğümüzde, bizim ülkemize fotoğrafın, fotoğrafın başlamasıyla birlikte girdiğini biliyoruz. Fotoğrafın icadı ne zaman Avrupa gazetelerinde yayınlandıysa, Osmanlı gazetelerinde de aynı anda yayınlandı. Bunda bizim bir zaman problemimiz yok. Ne zaman fotoğraf belli amaçlarla dünyada kullanılmaya başlandı, aynı anda bulunduğumuz coğrafyada da kullanılmaya başlandı. Ayrıca coğrafyamız çok yol üstü bir konumda olduğu için fotoğrafın konusu olmuş, maddi, manevi zenginlikleriyle. Günümüze gelinceye kadar belki sayıları azdır ama hem fotojurnalizm alanında, hem fotoğraf sanatı alanında, hem de fotoğrafı kavramsal sanat alanında değerlendiren sanatçılar açısından söylüyorum, hiçbir eksik yok, eşdeğerlilik var. Bu, bence oldukça iyi bir şey. Son derecede iyi durumdayız.Bu noktada,Abdullah Biraderler’in sosyo-kültürel ve sanatsal açıdan eşsiz tipolojilerini,Sébah&amp;Joaillier ve Phébus fotoğrafhanelerinin stüdyo ve fotojurnalizm alanında ,herbiri birbirinden zarif ve enerjik üsluplarıyla geliştirdikleri poetikalarını,Michailides’in pitoresk kent peysajlarını,tarihi iç mekanlardaki klasik yorumlarını hatırlamak isterim bir de Fotoğrafımız’ın , çalışmaları hayranlık verici bazı günümüz temsilcilerinin isimlerini...:Ahmet Ertuğ,Nazif Topçuoğlu,Erdal Kınacı,Alp Sime,Korhan Karaoysal,Halil Koyutürk,Ahmet Ünver...</p>
				<p class="normal"><span class="idebold">T.E.: </span><span class="ideitalik">Daha baştan söylediğim gibi, ben sizi okurken; çok önemli şairleri, romancıları gördüğüm gibi, dünyanın önde gelen eski-yeni fikir adamlarını, diyelim ki Kant’ı da Lacan’ı da, yani herkesi ve her şeyi görebiliyorum kolaylıkla, satır aralarında. Bu hem çok gıpta ettiğim bir durum, hem de çok merak ettiğim bir şey. Bu birikim öyle kolay sağlanamıyor. Nasıl oldu da elde edilebildi bu birikim? Sadece akademik kariyer yapmakla olacak iş değil. Bu nasıl bir serüven? Bize de bir pencere aralar belki, lütfen biraz bahseder misiniz?</span></p>
				<p class="normal"><span class="idebold">S.A.: </span>Valla efendim bilemiyorum. Ama bildiğim bir şey var o da şu; hepimiz kendi yaşadığımız zamanı temsil ediyoruz. Dolayısıyla belki de her zaman çok da bilinçli olmadan biz ortak, küresel vizyonları paylaşıyoruz. Dünyanın bir yerinde bir şey düşünüyoruz, öbür tarafta da hissediliyor. Yani her zaman bilgimizle değil, her zaman bellek kayıtlarımızla değil, ama sezgilerimizle de bu vizyona ortak olabiliriz, gibime geliyor. Doğrusu bilemiyorum. Teveccühünüz diyeyim artık.</p>
				<p class="normal">Diğer taraftan başka bir şey de var, o da şu; Klasik kültüre inanmak gerekiyor. Çocuk edebiyatı gibi, klasikler gibi, bir de meczetmek gerekiyor. Mecz etmek, mecz olmak. Eğer o bilginin parçası olmazsak, bilgi bize uzak kalır, yapay kalır.</p>
				<p class="normal"><span class="idebold">E.T.E.: </span><span class="ideitalik">Bilginin parçası olabilmek hali nasıl oluşur?</span></p>
				<p class="normal"><span class="idebold">S.A.: </span>Bilmemki. Benimseme diyelim, benimseme. Düşünmek, düşünmek mi gerekiyor? Çok da düşünmek gerekmiyor, sadece birlikte var olmak! Düşünsenize Roland Barthes bir şey yazmış ama milyonlarca insan için yazmış, bütün kuşaklar için yazmış, hepimiz için yazmış. Şimdi her fotoğrafçının elinde bir Camera Lucida. İnanılmaz bir şey. Kesin olarak söyleyebileceğim bir tek şey var, o da klasiklere olan hürmeti ve sadakati hiçbir zaman bırakmamak gerekiyor.</p>
				<p class="normal"><span class="idebold">T.E.: </span><span class="ideitalik">Galiba onu kavramadan, dünyayı kavramak <br class="chapter"/>çok zor.</span></p>
				<p class="normal"><span class="idebold">S.A.: </span>Sadece bizim fotoğrafta değil, başka yerlerde de çıkıyor. Mesela mevcutlara bakıp diyoruz ki, ‘harc-ı alem bir televizyon dizisi’. Örnek vereyim, “Alkatraz” diye yeni bir dizi başladı. GG Abrahams’ın yarattığı bir dizi. Hikâyenin bir yerinde Ovidius’un metamorfozlarını okumaya başlıyorlar. Bu bir işarettir…</p>
				<p class="normal"><span class="idebold">E.T.E.: </span><span class="ideitalik">O halde günümüzde klasikleri mi tekrar ediyoruz?</span></p>
				<p class="normal"><span class="idebold">S.A.: </span>Tasarım dönüşüyor. Dünyada bir kere bir yerde yapılmış olan bir tasarım (ki o tasarım ortak evrensel kültürün temeli, bir bölümü de bizim coğrafyamızdan oluşmuştur), yeniden üretiliyor. Ben tasarımın gücüne inanıyorum. Çünkü o tasarımın gücüne ilişkin enerji bitip tükenmiyor. Burada bahsettiğim metafizik falan değil. Bu, Aby Warburg’un Nachleben anlayışı bence. Bir yerde bir zaman yaratılmış olan bir biçim, zaman içerisinde farklı içerikler kazanabilir ama enerjisini muhafaza eder ve devam eder. O yüzden de o tasarımın hem yapısı, hem işleyişi, hem enerjisi süreklidir. Bu kesinlikle metafizik değil. <br class="chapter"/>Ama hikâye devam ediyor.</p>
				<p class="normal"><span class="idebold">T.E.: </span><span class="ideitalik">Yani güncelleme. Aynı şeyi, her yeni günde yeniden üretmek.</span></p>
				<p class="normal"><span class="idebold">S.A.: </span>Gayet tabii. O bizim için bir bağlantı noktası değil, bilakis bir açılım, özgürlük noktası sağlıyor. Nasıl diyelim, mesela fotoğraf çekmek için dolaşmak gerekir, hakikaten öyledir. Fotojurnalistler zaten seyyah. Ama Odissea’da bir yolculuk hikâyesiydi.</p>
				<p class="normal"><span class="idebold">T.E.: </span><span class="ideitalik">Fotoğraf iyice yayıldı. Gencecik çocuklar görüyoruz, ne kadar iyi şeyler yapıyorlar. Yirmi yıl evvel bu kadarını tasavvur edemezdik. Hal böyle olunca başa çıkılması gereken bazı kavramlar var. Aslında fiili durumlar. Ama bunların ismi var tabii. Biri “eleştirmenlik”, biri “mesenlik”, diğeri “küratörlük”. Bunlar hayata artık iyice girmeye başladı. Sızdılar her şeyin içine. Bu üçü konusunda insanların kafası çok net değil. Entelektüel durumla, birikimlerle bağı olan bir şey. Bu üçünü bugünün koşullarında Türkiye’yi baz alarak değerlendirmenizi rica ediyorum. Özellikle de eleştirmenlik konusundaki görüşlerinizi merak ediyorum.</span></p>
				<p class="normal"><span class="idebold">S.A.: </span>Biraz önce konuşmuştuk hani, fotoğrafımızın başladığı kadar, fotoğraf kültürümüz de başlasaydı, yani betim üretme şeklinde, zannediyorum daha başka yerde olurduk. İşin kuramsal tarafının olmayışı. Kısaca, fotoğraf var ama kültürü yok, entelektüel ve akademik açıdan, ya da zayıf. Bu durum bizim fotoğrafçılarımızı çok yalnız bıraktı. Bu, tarihsel bir yalnızlıktır. Bu durumun negatif etkileri maalesef hâlâ mevcut.</p>
				<p class="normal">Bir eleştirmenlik müessesesi yok. Şimdi diyeceksiniz ki “eleştirmenlik mi kaldı?”. Bu tür şeylerin de eskisi gibi bir otoritesi kaldı mı bilmiyorum. Ama ortalıkta bir sergileme enflasyonu olduğu muhakkak. Tabii ki özgürüz, herkes fotoğraf çekiyor, herkes iyi fotoğraf da çekiyor ama, eğer belli bir bağlamda bu değerlendirilecekse, bir eleştirmenlik kurumunun olması gerekiyor. Fakat eleştirmenlik, dediğim gibi bir takım etik tartışmalar, bir takım kişisel hesaplaşmalar, İstanbul dukalığı numaraları, v.s. bunlar sökmez. Bunlar güzel şeyler değil. Fotoğraf konusunda gerçekten ciddi (çünkü zaten eleştiri bir negatif/pozitif tavır alma durumu değil) boyutlarıyla tartışma anlamına gelir. Taraf tutma değildir bu. Karşılıklı bir diyalogdur. Bir çeşit fotoğrafla başa çıkmadır. O varsa, eleştirmen var, eleştirmen de varsa, zaten sanatçı olduğu içindir. Bu bir diyalektiktir. O yüzden doğrusu maalesef ben bu eleştirmenlik müessesesinin çok geliştiğini söyleyemiyeceğim. Herhangi bir isimden de bahsedemiyorum bu durumda. İnterdisipliner olduğu gibi, metinlerarası filan da olması gerekiyor. Kolay iş değil eleştirmenlik.</p>
				<p class="normal">Küratörlüğe gelince; Küratörlük şart. Yaratıcılığın bir tür paydaşı, ortağıdır o. Sanatçıya rağmen küratörlerin bazen sanatçıyı yeniden keşfettiklerini düşünüyorum. O yüzden de yaratıcılık orada kalmıyor, küratörlük sürecinde devam ediyor. Sanatçının eseri daha çok gelişiyor, renkleniyor ve daha bir enerji kazanıyor. O bakımdan küratörlük müessesesinin daha da gelişmesi gerekiyor. Son günlerde bir öğrencim,Deniz Güzel, “ben küratör olmak istiyorum” dedi. Söylediğini de yaptı. Üçüncü çalışmasını gerçekleştirdi. Onun adına çok seviniyorum. Böylece bir seçenek daha ortaya çıktı. Herkes fotoğrafçı olmak zorunda değil. Bazılarımız küratör olabilir. Diğer sanat dallarında ciddi küratörler var tabi. Türkiye’den de var. Ama fotoğraf dalında küratörlük olduğunu zannetmiyorum. Yalnız, bir süre sonra bu da ciddi bir enflasyona uğrayabilir tabii.</p>
				<p class="normal">Mesenlik konusuna gelince; mesenliğin iyi kötü yürüdüğü kanaatindeyim. Bir fotoğraf projesinin gerçekleşmesi için finans gerekiyor, sergilenmesi gerekiyor, bir şekilde basılması gerekiyor. Ülkemizde gerek resmi kurumlar, gerek özel sektör, gerekse bazı kültür dernekleriyle bu işler yapılabiliyor. Günümüz koşullarında proje destekçileri (mesenler) var. Fakat bunlar hep münferit vaka olarak gelişiyor. Zannediyorum bunun da bir parça daha sistemli hale gelmesi gerekiyor.</p>
				<p class="normal"><span class="idebold">E.T.E: </span><span class="ideitalik">Tam bu noktada şunu sormak isterim; sipariş usulü yaptırılan sanat eserleri, küratörlük, buna bulunan finans, vs. Ortaya belki gene de iyi işler çıkıyordur ama bu durum etiğe uygun mudur?</span></p>
				<p class="normal"><span class="idebold">S.A.: </span>İyi çalışmalar çıkabiliyor ama buradaki pragmatizm biraz gölgeliyor. Bazı yıldönümleri geliyor veya birtakım kurumlar bir konuda temayüz etmek istiyorlar, biraz politik stratejilerin sonucunda. Bir de, fotoğraf çok kıvrak bir faaliyet alanı, o yüzden de insanlar fazla bir şey beklemezler fotoğraftan. İşin bir de öyle bir tarafı var. Bu sebeple fotoğrafta risk yok. Bu açıdan bu tür planlamalarda fotoğrafçılara başvuruluyor, destekleniyor, ama dediğim gibi pragmatizm çok hakimdir meseleye.</p>
				<p class="normal"><span class="idebold">T.E.: </span><span class="ideitalik">Bir de yeni bir vak’a gelişiyor; “Fotoğraf Müzesi”. Dünyanın başka yerlerinde de böyle müzeler, böyle kurumlar var mı? Şu anda bizde yeşeren müzeler sizce ne kadar anlamlı ve işe yarar?</span></p>
				<p class="normal"><span class="idebold">S.A.: </span>Müze konusu dünyada çok yaygın. Spesifik müzeler de yaygın. O yüzden de fotoğraf müzeleri de var. Ama bunların da çeşitleri var. Bazıları sadece fotoğraf evi, Rochester’ daki Kodak, Niepce’nin evi müzedir mesela, Talbot’nun evi bir müzedir. Fotoğraf tarihine endeksli olarak veya kurumlara endeksli olarak bu tür fotoğraf müzelerinin olduğunu biliyoruz. Fakat bunların faaliyetleri dolayısıyla biraz onları mütalaa etmek lazım. Adı fotoğraf müzesi olan veya adı fotoğrafevi olan her yer fotoğrafa çok sağlıklı hizmet etmeyebilir. Ya da layıkıyla hizmet etmeyebilir. Bir başka şey de, yine ülkemizde her gün hızla kent müzeleri açılıyor. Yetkililerin belirttiğine göre, bu konuda bir enflasyon var. Bu durum belki tüm dünyada böyledir. Bu kent müzelerinde insanlar fotoğraflarını getirdikleri için, eski fotoğraf makinalarını, eski araç gereçlerini getirdikleri için, etnografik hayatımızın bir bölümünü fotoğraf oluşturduğu için, ister istemez kent müzelerinde parçalı ya da ayrı fotoğraf müzesi veya fotoğrafevi ya da bu tür bir kültür merkezi olarak temayüz ediyor. Fakat bunların içinde faaliyetlerine baktığımız zaman, “ideal bir fotoğraf müzesi nedir?” sorusuna cevap bulmak lazım. İdeal bir fotoğraf müzesinin kendi arşivi olacak, bu arşiv spesifik olacak, belirli kriterleri ve belirli esprileri olacak. Yani her fotoğraf müzesinin arşivi aynı değildir, aynı olmak durumunda da değildir. Orada bir seçici yapılanma olması gerekiyor. Bir başka şey, koleksiyon belirli bir zamanda sergilenecek, başka müzelerle kültürel ilişkiler, entellektüel ilişkiler içinde gidecek-gelecek. Sonra bu konuda akademik çalışmalar yapılacak, üzerine söz söylenecek, hangi koleksiyon ne zaman ortaya çıkarıldı bir de bunun kültürel değerlendirmeleri olacak. Ayrıca olanaklar başka koleksiyonların da orda gelip sergilenmesine uygun olacak. Bir başka hikâye, acaba fotoğraf tarihine mi endeksli çalışacak yoksa güncel yaratıcılığa mı endeksli olacak, yoksa her ikisini birden bir denge içinde mi yürütecek? Bir başka durum, toplumla ne gibi bir interaktif ilişkisi olacak, insanlar getirip etnografik bir şekilde vernacular’larını yığacaklar mı, bu tür değerlendirmeler olacak mı veya sanatsal entelektüel bağlamda birtakım teşvikler olabilecek mi? Mesela fotoğraf bölümlerindeki genç yetenekler için ,hangi uzman nasıl yer alabilecek? Bir de tabii bunun pratikleri olacak. Yayın olacak mı, çok ciddi paneller olabilecek mi? Hatta internet aracılığıyla filan bunlar uluslarası olabilir. Bir de ulusal ve uluslarası karakteri ne olacak? Bu günlerde bence her şeyin küresel düşünülmesi gerekiyor. Bu da kolay bir iş değil. Ayrıca bir de, mutlaka ekip çalışması gerekiyor. Biraz serbest bir zihniyete ihtiyaç var. Yaşlanabiliriz ama genç bir zihniyete ihtiyaç var. Genç zihinler daha serbest düşünürler. Müzecilik hiç kolay değil. Müzelerin yaşayan bir organizma olması lazım, her bakımdan. Bunu başarmak zor. Bunu sağlayabiliyorsak eyvallah, değilse bilemiyorum…</p>
				<p class="normal"><span class="idebold">E.T.E.: </span><span class="ideitalik">O zaman depo görevini görmekten başka bir işlevi olmaz.</span></p>
				<p class="normal"><span class="idebold">S.A.: </span>Tabi, tabi. Bir de şu var, workshopların düzenlenmesi gerekiyor, seminerler verilmesi gerekiyor, sözlü , canlı tarih çalışmalarının yapılması gerekiyor, müze gönüllülerinin olması gerekiyor. Aslında müzeler çok olanaklı sosyal alanlar. Bir de her zaman sanatsal değil çağrılı ortak emprovize çalışmalar yapılabilir, kamuyla işbirliği içinde. Dediğim gibi, hiç kolay değil. “Müzeoloji” denen ayrı bir disiplin var bunu da ihmal etmemek lazım.</p>
				<p class="normal"><span class="idebold">E.T.E.: </span><span class="ideitalik">Küreselleşme diyoruz. Globalleşme, küreselleşme, bunun sanata yansımalarını nasıl değerlendiriyorsunuz? Sosyal paylaşım sitelerinin hayata geçmesiyle birlikte yeni bir durum oluştu. Herkesin fotoğrafını paylaştığı bu siteler aslında herkesi birbirine bağlayıp, herkesi dünyanın her köşesine ulaşabilir kılmakla birlikte, sanki esir alan bir tarafı da var. Aslında bilerek kendini esir etme hali olarak niteleyebilirim bu durumu. Böyle de bir sosyolojik yapısı var. Bu bağlamda fotoğrafın durumunu, konumunu değerlendirebilir misiniz?</span></p>
				<p class="normal"><span class="idebold">S.A.: </span>Bütün olumlu-olumsuz yanlarıyla fotoğraf aynı zamanda bir tüketim nesnesi. Hem de tüketici bireyin telaffuz etmesi bile zor. Ahlaki açıdan son derece problemli, kriminal açıdan problemli, insani açıdan çok problemli şekilde de tüketebiliyoruz. Bütün bir küresel internet yapılanmasının bir bölümünün de bu konuda faaliyet gösterdiğini biliyoruz. Ama tabi biz kendi alanımıza dönecek olursak, sanat-iletişim alanına gelirsek, globalleşmenin birkaç tane özelliği var. Birincisi, hiçbir engel yok. İnsanlar sadece kendi dillerini kullanarak, kendi esprilerini beyan ederek var olabilirler internette. Zaten hayatta olduğumuz gibi. Bu bir engel değil, bilakis enteresan bir varolma, glokal varolma aslında. Öbür tarafta da değer yargılarını kişisel ya da yerel tutamıyoruz ama varoluşumuz yerelleştikçe daha spesifik, daha belirli oldukça, gerek beğeni düzeyi, gerek espri düzeyi, gerek yeni bir şey söyledik mi söylemedik mi hikâyesi. Beğeni küresel olmak zorunda. Değişen bir şey yok. Böylece biz yerel oldukça, küresel olma zorunluluğu beraberinde geliyor. Çünkü yerel olmamızın kalitesi de küresel olmamızdan ileri geliyor. Böylece vizyonun mutlaka küresel olması, ama davranışlarımızın belki yerel olması gerekiyor.</p>
				<p class="normal"><span class="idebold">E.T.E.: </span><span class="ideitalik">Yerel kalabilir mi peki, bu kadar küresel olmaya çalışırken?</span></p>
				<p class="normal"><span class="idebold">S.A.: </span>Kesinlikle öyle değil. Yerel olanlar küresel, küresel olanlar da yerel olmak zorunda, karşılıklı. Ama bir şey var, bence yerel olma varoluşumuzun küresel teyidi. Çünkü ne kadar yerel olursak, o kadar şahsiyet sahibi oluyoruz.</p>
				<p class="normal"><span class="idebold">E.T.E.: </span><span class="ideitalik">İşte o şahsiyet sahibi olma durumu sanki küreselleştikçe kayboluyor. Hep ortak beğeniler, ortak algılar, ortak söylemler ortaya çıkıyor. Yeni bir şey söylememizi engelliyor mu acaba?</span></p>
				<p class="normal"><span class="idebold">S.A.: </span>Bir yerden çıkar. Ümit etmek gerekir. Zannediyorum ben küreselleşme ümidi besliyorum. O yüzden başkalarının ne yaptığından haberdar olmak çok önemli. Bir de, dünya garip bir şekilde bölündükçe, fakirleştikçe, bireyselleştikçe diğer taraftan da birileri toparlıyorlar. Bu toparlama çok dolaylı bir siyaset, Orada mesela ortak mecralarımız var, tweetter gibi, facebook gibi, diğer paylaşım siteleri gibi, google akademik gibi. Yani neticede, biz ortak hareket ediyoruz her şeye rağmen.</p>
				<p class="normal"><span class="idebold">E.T.E.: </span><span class="ideitalik">Fotoğraf izleyicisinin durumunu da değerlendirir misiniz? Sanat sokağa indiğinde, sokaktaki izleyicinin yorumlaması, değerlendirmesi nasıl? Biraz anlatabilir misiniz?</span></p>
				<p class="normal"><span class="idebold">S.A.: </span>Tabii günümüzde bir başka şey de, bizim için en kapsamlı kalmış gibi görünen şeylerin aslında formüle edilebilir, sistematik olarak aktarılabilir, alımlanabilir bir hale getirilmesi. Yani bu bir akademik iddia. Tabi bunda, bu yeni yapılanmanın, dijital devrimin çok büyük bir etkisi, rolü var. İkincisi de, uzaktan öğretimin artık örgün öğretimle başa çıkar hale gelmesi. Buna bağlı olarak örgün eğitimde öbür tarafın yöntemlerinin uygulanması önemli. Bu açıdan bir ders var, “Görsel Okur Yazarlık” dersi. Bu ders, iletişim fakültelerinde uygulanıyor. Ama yakında zannediyorum daha da yaygınlaşacak, başka eğitim kurumlarında ve ortaöğretimde de belki olabilecek. Aslında bu, “İyi bir seyirci nasıl olur?” sorusunun cevabı olacak, ister istemez. Tabi hikâyenin disiplinlerarası olması gerekiyor. Bir de her zaman belki böyleydi ama erken avangard döneminde bu da formüle edildi. O da şu, seyircinin konumu aktif hale getirildi. Yani yirminci yüzyılın ilk çeyreğinden beri hikâyeler böyle. Eğer bir şey gerçekten yüzde yüz sanatsal gerçekleşecekse, sanatçı kadar, eleştirmen kadar, küratör kadar diğer bütün ilgili şahıslar kadar seyirciyle de tamamlanması gerekiyor. Mutlaka sanatçıyla seyirci arasında diyalog vesilesi olması gerekiyor, ortaya konan ifadenin. Bu bakımdan ben izleyicileri ikiye ayırma taraftarıyım. Amatör seyirciler, profesyonel seyirciler. Bu anlamda sadece seyircilik konumumuzu bile bu şekilde mütalaa etmemiz gerekiyor. Asıl önemlisi, avangard tecrübeye çok şey borçluyuz. Seyircilik pasif değil kesinlikle aktif bir konumdur ve önemlidir.</p>
				<p class="normal"><span class="idebold">T.E.: </span><span class="ideitalik">Tabii ki akademik cephe farklı bir yer. Akademik cephede hocalar ve meslek edinmeye çalışan öğrenciler var. Fakat fotoğrafın önemli bir kısmında alaylılar yer alıyor. Alaylılar daha kalabalık bir grup. Herkes için söylenemez ama kısmen avam bir hava da var. Bu noktada esas olan bir usta-çırak ilişkisinin hayata geçirilebilmesidir. Özellikle alaylılar cephesinde usta-çırak ilişkisi çok ciddiye alınarak gerçekleştirilmeli. Ama şu ana kadar bizden önceki kuşaklarda ben böyle bir şeye tanık olmadım. Belki benim bilmediğim yerlerde ve tanımadığım kimseler arasında böyle bir bağ yaşanmıştır. Bu anlayışla yürütülen atölye ufak tefek atölye denemeleri olmuştur elbette ama sistematik, uzun soluklu atölye çalışmalarına da tanık olmadım. Biz şimdilerde kendi halimizce böyle şeyler yapmaya uğraşıyoruz, el yordamıyla. Sistematiğini, birikimlerimizin gösterdiği yolda ve sezgilerimiz aracılığıyla ve tabii ki tecrübe ettikçe oluşturmaya çalışıyoruz. Ne kadarı doğru, ne kadarı yanlış izlediğimiz yolun, bunu sonuçlar gösterecek. Hal böyle olunca, “sanatta çok önemli olduğunu düşündüğüm ciddi bir usta-çırak ilişkisini fotoğraf alanında nasıl gerçekleştirebiliriz, bu yolda oluşturulan bir atölye esasında nasıl olmalı?” sorusu, ehil insanlardan cevap bekler.</span></p>
				<p class="normal"><span class="idebold">S.A.: </span>Usta-çırak ilişkisine ben inanıyorum. O sadece öğretmen-öğrenci arasındaki bir bilgi alışverişi değildir. Manevi olarak da vizyonu zenginleşmektir. Tabii ideal bir tasarımdan bahsediyorum. Daha pratik, popüler bir şey söyleyeceğim şimdi. Biliyorsunuz ki Dünya’da temayüz etmiş fotoğrafçılar kurslar ve seminerler düzenliyorlar, atölyeleri var. Hem de her dalda çalışan fotoğrafçıların bu tür atölye çalışmaları var. Eğer o fotoğrafçının vizyonunu beğeniyorsa insanlar, paylaşmak istiyorlarsa, başlangıç itibariyle ona benzeyen vizyonlar üretmek istiyorlarsa, o tarafa gidiyorlar. Ama ülkemizde bu pek yürümedi. Yani bu atölye, usta-çıraklık durumu mimar Sinan’da vardır ya, çok eski hikâyeler maalesef. Ülkemizde çok af buyurun ama klikleşme şeklinde oldu, ciddi bir oluşum haline gelmedi. Ama ben iyi niyetli bir yapılanma için her zaman bir imkân olduğuna inanıyorum. O yüzden de sizin çabanızı çok takdir ediyorum. Bu tür çalışmalarda iyi niyet, iyi kalplilik çok önemli. Her atölyenin bir başlangıç olduğunun unutulmaması gerek. Devam eden öğrencilere ilk veriler kazandırıldıktan sonra, hikâyenin kendilerinde başlayıp, kendilerinde biteceği sezdirilmeli, yani bütün sorumluluğun onlarda olduğu ortaya konmalıdır. Böylece kendilerine güvenli birer başlangıç yapmaları sağlanabilir. Bir de atölyenin stiline göre, mümkün olduğunca atölye içinde farklı vizyonlar da tanıtılabilir, farklı beraberlikler olabilir, mümkün olduğu kadar. Ayrıca şu soruya iyi <br class="chapter"/>cevap verebilmesi de önemli, devam eden şahsın; <br class="chapter"/>“Ben niye buradayım?” ve “Neden bu hocamızla birlikteyim?”. Bu sorulara net cevap verilebilirse, zaten çok başarılı olunur.</p>
				<p class="normal"><span class="idebold">T.E.: </span><span class="ideitalik">Bizden evvel bu bağlamda adı duyulan, yaptığı çalışmalarla iz bırakan, ya da “falan atölyenin öğrencisi, falan ustanın öğrencisi” gibi sözlerin dillendirildiği atölye ve usta düzleminde pek bir şey işitmedik bu güne dek. Bundan sonrası için umutluyum. Bizden de değil, bizden sonraki kuşaklar içinden çıkacağını umuyorum. Biz belki bir geçiş sağlarız, en fazla.</span></p>
				<p class="normal"><span class="idebold">S.A.: </span>Bir şey daha var ki; az önce akademisyenler arasında problemler olduğunu söyledik de, galiba orada söylemeyi unuttum. Akademisyenler de çeşit çeşit. Bazı akademisyenlerin fotoğraf için şöyle dediği olmuştur; “Ben kuramdan hiç anlamam, ben sadece pratikten anlarım” gibi. Siz de buna çok rastlamışsınızdır. Hatta böyle pratik bir kabadayılık içerisindedirler. Peki bu nasıl iş. Bunu neyle izah edeceğiz. Doğrusu bugüne dek pek söylemek istemedim ama artık söylemeden edemeyeceğim. Böyle bir ayırt etme nasıl olabilir? “Ben bu işi biliyorum, bakın bu vizyonda da üretiyorum. Ama buna ilişkin tarihi gerçekleri önemsemiyorum” nasıl denebilir? Böyle bir şey olabilir mi? Böyle bir kategorileşme var. Bu inanılmaz bir durum. Aynı çatının altındayız, aynı koşullarda, aynı hak ve sorumluluklara sahibiz. Olmaz tabii bunlar… Kabul edilebilir bir şey değil bu.</p>
				<p class="normal"><span class="idebold">T.E.: </span><span class="ideitalik">Bu söylediğinize benzer bir şeyi sizinle aynı masada yaşadık. Afsad’ın bir etkinliğinde A.Ü. Basın Yayın Y.O. konferans salonunda diğer bazı akademisyenlerle birlikte siz ve ben panelist idik. Bu söylediğiniz şeyi yıllar önce, o salonda, o masa etrafında oturan akademik kadronun tartışması teyit eder.</span></p>
				<p class="normal"><span class="idebold">S.A.: </span>Evet maalesef. Halen de var üstelik, aynı düşünce.</p>
				<p class="normal"><span class="idebold">E.T.E.: </span><span class="ideitalik">Neden bu durum hâlâ var? Aşılamayan nedir?</span></p>
				<p class="normal"><span class="idebold">S.A.: </span>Çünkü o kadar farklı standartlardan geliyorlar ki, o kadar farklı serüvenlerden geliyorlar ki. Tabii bir gelen bir müddet kendisi gibi elemanlar yetiştirmek ya da desteklemek durumunda. Hikâye böylece devam ediyor, problem çözülesiye kadar. Yani etkileri devam ediyor. Ama en azından bu gün artık bir fotoğraf atölyesinde oranın sorumlusu olan kişiler birtakım doğruların tartışılmasını sağlayabilirler.</p>
				<p class="normal"><span class="idebold">E.T.E.: </span><span class="ideitalik">Akademisyenler kendi aralarında bu ve benzeri şeylerin tartışmasını yapabilecek platformlar oluşturamıyorlar mı? Farklı görüşlere sahip akademisyenlerin ‘şapkayı önüne koyup’ tabiri caizse, biraz amiyane oldu belki bağışlayın, ama ‘nerede sıkıntımız?’dediği platformlar olmuyor mu?</span></p>
				<p class="normal"><span class="idebold">S.A.: </span>Hayır, maalesef, hiç olmuyor. Ben hiç mesleki bir tartışma, mesleki ‘çalıştay’ filan diyorlar ya, hiç öyle bir şey olduğunu görmedim. Bütün sektörlerde var, fotoğrafta yok.</p>
				<p class="normal"><span class="idebold">E.T.E.: </span><span class="ideitalik">Resimde, heykelde, sinemada, yazında var mı? Diğer sanat dallarında durum nedir?</span></p>
				<p class="normal"><span class="idebold">T.E.: </span><span class="ideitalik">Edebiyatta zaman zaman olur böyle etkinlikler.</span></p>
				<p class="normal"><span class="idebold">S.A.: </span>Diğer bölümler için olabilir ama fotoğrafta olduğunu sanmıyorum. O kadar farklı kalitede, standartta ve kökende kişiler var ki, zaten hiçbiri gelip konuşmayı istemez. Hiç sanmıyorum, ortak bir diyaloga gireceklerini.</p>
				<p class="normal"><span class="idebold">T.E.: </span><span class="ideitalik">Bir önemli şey de, yayın meselesi. Yani dergi, kitap, çeviri, albüm gibi şeyler. Biz bu konularda da ciddi anlamda sıkıntılıyız. Ama geçmişte daha da sıkıntılıydık. Dijital devrimle beraber birtakım şeyler kolaylaştı, ucuzladı, aynı zamanda hem hız kazandı. Bakıyorum şimdi etrafta hızını artırarak çoğalan pek çok kitap, albüm var artık. Yerli kitap ve albümden söz ediyorum. Tabii yine de biz dünyayı çok geriden takip ediyoruz kanaatimce. Batı’da bunun çok daha fazlası gerçekleşiyor. Çünkü onlar ciddi olarak yazıyorlar, çalışmalarını albüme çeviriyorlar. Onlar kolay sponsor bulabiliyorlar. Onların kitapları basıldığında hızla okuyucuyla buluşabiliyor. Bizim ciddi problemlerimiz var. Bunu nasıl aşarız? Bir dergi mesela. Boynunuda makinayla dolaşan sekizbin fotoğrafçı var, hadi sekizbin olmasın, üçbin fotoğrafçı diyelim. Bir kitap yahut albüm piyasaya çıktığında, bu üçbin kişiyle hemen buluşmalı. Öyle mi oluyor? Görüyoruz ki küçük bir kesim hariç, kalabalık olan kesimle asla buluşamıyor. Asıl biz bunu nasıl aşarız?</span></p>
				<p class="normal"><span class="idebold">S.A.: </span>İstatistikler gösterir ki, biz az okuyan bir toplumuz. Bu, gazete tüketiminden, kitap tüketimine kadar rakamlarla belli olan bir durum. Kültürel bir yapılanma bu. Bunu aşmak son derece zor. İkincisi, dediğiniz gibi, şimdi dijital devrim var. Aslında orada da değişmiyor. Biliyorsunuz bir e-dergi yayınlamak için bile çok büyük fedakârlıklar gerekiyor. Bir de tabii bunun iki dilli filan olması gerekiyor. Nasıl olacak? Bunlar zor işler. Bir de mesela albüm yayınlandığında; bu albümlerin adı yayınlanır veya belirli yayınevlerinin diyelim, şimdi yayınevlerinin (tabi olanı tenzih ediyorum) editörlük konusu; aynı küratörlük gibi, editörlük konusunda da bence biraz serbest olmalıdır, biraz araştırmacı olmalıdır. Yani orada kırk yıldır fotoğrafla uğraşıyor diye birisi otomatik olarak bir şeyin editörü olmak zorunda değil. Biraz daha geniş çerçeveden bakan biri olmalı. Madem ki interdisipliner bir çağdayız, niye fotoğrafçı olmayan biri editör olmasın? İlla bir fotoğrafçı mı olması gerekiyor? Yayınevlerinin çok büyük bir bölümünün İstanbul’da olduğu düşünülecek olursa, daha bir serbest davranılması beklenebilir. Ama hiçbir şeyi riske etmiyorlar. Hikâye dönüp dolaşıyor ve sonuçta bir fasit daireye dönüşüyor. Ben hiç farklı bir editör, farklı bir küratör, farklı bir tasarımcı görmedim bugüne kadar. Hal böyle olunca da, yayınlanan fotoğraf albümlerinin yazıları ve önsözleri bir çeşit, fotoğrafları başka bir çeşit. Bunların hepsi bir tasarım sorunudur. Orada da ayrı bir yaratıcılık vardır, entelektüel açıdan. Hiç kusura bakılmasın, buralarda biraz problemlerimiz var. Çünkü hep aynı isimler, aynı hikâyeler, aynı performanslar. Eh, bir zaman gelir biter bu iş.</p>
				<p class="normal"><span class="idebold">T.E.: </span><span class="ideitalik">Birbirini tekrar etme hali var, değil mi?</span></p>
				<p class="normal"><span class="idebold">S.A.: </span>Gayet tabii. Çok görkemli albümler yayınlanıyor. Yayınlanmıyor değil. Ama hep aynı şeyler tekrarlanacaksa, hep aynı yapı olacaksa işe yaramaz. Zaten internette bir dolu aynısı var. Yalnız bu yayınlar arasında bazıları benim ilgimi çekiyor. Koç Vakfı’nın yayınları hakikaten fotoğraf tarihi açısından çok kayda değerdir, Türk Fotoğraf Tarihine ve Kültürüne büyük katkılardır. Bir başka şey de, yine biraz zannediyorum toplumun zenginleşmesiyle ilgili bir şey bu. Espas Yayınevi var. İstanbul’da yeni faaliyete geçmiş bir yayınevi. Benim hayalimdeki yayınevi budur. Son derece spesifik, sadece fotoğraf konusunda çalışıyorlar ve hiçbir önyargıları yok. O yüzden o yapının mutlaka gelişmesi, güçlenmesi gerekiyor. Geri kalan kısımda, kendi adıma eğer yayın yapılacaksa, dijital yayıncılığı son derece benimsiyorum. Öbür tarafta albümler tabii yayınlanmalı. Çünkü bütün dünyada aynı durum var. Herkes dijital devrim içerisinde ama albümlerin yayınlanması gerekiyor. Çünkü o bir anıt gibi aslında. Saygı gösterisi şart. Ama dediğim gibi, sunuluş biçimi farklı olmalı. Bizde bir problem daha var; bir fotoğrafçı çok güzel fotoğraflar çekiyor, bu fotoğrafların devamının gelmesi gerekiyor, ama o orada kalıyor. Mutlaka daha fazlasını yapma trafiğinde olması gerekiyor ki biz de göre göre bilelim, edelim. Bu şansa sahip çok az fotoğrafçı vardı şimdiye kadar ülkemizde. Örnek vermek istiyorum; Ara Güler’in fotoğrafları şükür ki bilinir. Fikret Otyam’ın fotoğrafları bilinir. Ama mesela Alp Sime’nin fotoğrafları o kadar biliniyor mu? Erdal Kınacı’nın fotoğrafları o kadar biliniyor mu? Biraz tekrar etmesi gerekiyor. Durmadan birisi fotoğraf çekmek zorunda değil, onu kastetmiyorum. Ara ara tekrar etmesi, hatırlatılması gerekiyor. Fotoğraf yaşantımızı ben çok aktif, enerjik buluyorum. Ümit ederim ki, yayın hayatı da buna ayak uydurur.</p>
				<p class="normal"><span class="idebold">T.E.: </span><span class="ideitalik">Dijital alandaki yayıncılık iyi bir özveri örneği olarak gözüküyor ve güzel de gidiyor. İnsanlar samimi şekilde bir işe kalkışmışlar ve hem de çok iyi bir işe kalkışmışlar. O dergilerin içinin/altının doldurulması gerekiyordu. Bu özverili insanlara yardımcı olmak gerekiyordu. Bazılarına ben yazı verirken, sizden ısrarla yazı isterken, başkalarından isterken, destek olmaya çalıştım. Destek olduk hep beraber. İyi de yaptık. Başlangıçtaki zorlukları rahat atlattılar. Şimdi giderek kurumlaşmaya başladılar. Artık onları durdurmak, kesintiye uğratmak pek mümkün olmaz.</span></p>
  <p class="normal"><span class="idebold">S.A.: </span>Evet. Elbette ki çok güzel bir çaba… <br class="chapter"/>Size ve Ebru Hanım’a bu güzel söyleşi için teşekkür ediyorum.</p>
  </div>
</body>
</html>