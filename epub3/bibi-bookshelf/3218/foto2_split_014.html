<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>foto2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:97131540-16bd-4cfe-b7f1-eafd05224090"/></head>
  <body class="calibre">
<div class="chapter">
				<p class="normal">Babam Lütfi Müftüoğlu fotoğrafa meraklı idi. 1927 yılında alınmış, 6X9 boyutunda fotoğraf çeken körüklü bir Zeiss İkon makinesi vardı. Babamın bu merakı benim fotoğrafla tanışmamı sağlamıştır. Nitekim ilk ciddi çekimimi de ortaokul ikinci sınıfta bu makine ile yapmıştım. Ankara TED kolejinde okuyordum. Bir gün babamdan izin alarak makineyi alıp arkadaşlarımın fotoğraflarını çekmeye gittim. Çekmiş olduğum bu fotoğraflar “mucizevî” bir biçimde çok güzel çıkmıştı. Bu işi becerebildiğimi görmüştüm. Üstelik hiçbir şey bilmeden. Sadece “güneşli havada çekiyorsan diyaframı 22 ye getir ve 100 enstantane de çek” demişti babam. Doğal olarak fotoğraf çekimi bugünkü gibi değil. Düşünün eski körüklü bir makine. O zamanlarda çektiğim bu fotoğrafların içimdeki fotoğraf çekme isteğini daha da büyüttüğünü anımsıyorum. Öyle ki her durumu fırsat bilip makine için babamdan izin alıyor ve fotoğraf çekiyordum. Ben fotoğrafın tadını aldıkça izinlerin arası da sıklaşıyordu. O zamanlar beni en çok frenleyen; film, banyo ve baskı gibi işlerin parasal yanlarıydı. Bu arada Türkiye’nin girdiği ekonomik krizde dolar 280 kuruştan 9 liraya fırlamıştı. Bu nedenle ithalat kısıtlanmış ve film bulunamaz hale gelmişti. Film ve banyo işlerini Atlas Foto da yaptırıyordum. Atlas Foto, şu anda Soysal Pasajının olduğu yerde idi. Krizle birlikte filmler belli koşullarda bulunabiliyordu. Çektiğimiz filmi banyoya verdiğimiz zaman yeni bir film alabiliyorduk. Bunun yanı sıra film alımına makinenizle gitmeniz gerekiyordu ve makinenizin arka kapağının içine saatçi tornavidası ile çentik atılıyordu.</p>
				<p class="normal">Tahmin edersiniz ki o zamanlar fotoğrafla ilgili şimdiki gibi çok kaynak ve olanak yoktu. Tek tük fotoğraf kitabı bulunabiliyordu. Ben Amerikan ve İngiliz kütüphanelerine gidip fotoğrafla ilgili dergi, kitap alıp okuyor, anlayıp kendimi geliştirmeye çalışıyordum. Öğrendiklerimi de denemek, dolayısıyla daha fazla fotoğraf çekmek istiyordum. Bir noktadan sonra 6X9 makine yetmemeye başlamıştı. Her filmle 8 poz çekilebiliyordu. Ekonomik nedenler ve krizden dolayı film bulmak da zordu. Bu nedenle 35mm.lik bir makine edinmek istiyordum. Almanya’da çalışan uzaktan bir akrabamız tatilini geçirmek için Türkiye’ye gelmişti ve 35mm.lik bir makinesi vardı. Akrabamızı zorla bu makinesini satmaya ikna etmiştim. Böylece 35mm.lik bir makinem olmuştu. Artık bir filmle 36 poz çekebiliyordum. Zamanla film bulma sıkıntısı da azalınca “deliler” gibi fotoğraf çekmeye başladım. Yeni öğrendiğim şeyleri daha fazla deneyebiliyordum. Bu kez de hesapta olmayan yeni sıkıntılar baş göstermişti. Filmi banyo ve baskı için veriyordum fakat net olan olmayan, doğru pozlanmış, yanlış pozlanmış tüm fotoğrafların baskısı yapılıyordu. Bu kez de ekonomik açıdan zor gelmeye başlamıştı. Durum böyle olunca kendimce başka bir formül buldum. Artık baskı almadan sadece filmi banyo ettirmeye başlamıştım. O zaman 2,5 liraya filmi banyo ettiriyor ve yalnızca seçtiklerimi bastırıyordum. Birkaç yıl bu biçimde devam ettim.</p>
				<p class="normal">Bu sırada lise ikiden lise üçe geçmiştim ve kafamda meslek seçimi oluşmaya başlamıştı; mimar olmak istiyordum. Birçok ailede olduğu gibi benim de ailem, doktor olmamı gönüllerinden geçiriyorlardı. Ancak mimar olmam konusunda da ellerinden gelen desteği veriyorlardı.</p>
				<p class="normal">Mimar olma isteğim, resimdeki başarımdan geliyordu. Ortaokul ve lisede yapmış olduğum resimlerden hiç biri bende değildir. Çünkü derslerde yaptığım resimlerin hepsini öğretmenlerim seçip sergilere göndermişlerdi. TED Ankara Koleji’nde okumuş olmak benim için bir şanstır. Bu şans Ankara’daki tek özel okul olmasından ve tüm öğretmenlerimin seçme olmasından kaynaklanır. Okuduğum dönemlerde İngilizce okutulan derslerin öğretmenlerinin çoğu İngiliz idi. Türk öğretmenlerim ise, konularında Türkiye’nin en önde gelenleriydi. Örneğin ortaokulda İsmail Altınok ve lisede Eşref Üren gibi iki önemli ressam resim öğretmenim olmuştur.</p>
				<p class="normal">Lise ikiden üçe geçtiğim yaz, mimarlık okullarını araştırmaya başlamıştım. O zamanlar Ankara’da mimarlık bölümü olan bir tek Ortadoğu Teknik Üniversitesi (ODTÜ) vardı. İngilizce avantajı nedeniyle bizler için ODTÜ, kolejin devamı gibiydi. Ancak mimarlık bölümü yeni kurulmuştu ve henüz mezun vermemişti. Biraz daha araştırdığımda yeni olması nedeniyle eğitim kadrosunun henüz tamamlanamadığını ve bazı derslerin boş geçtiğini öğrenmiştim. Bu yüzden ODTÜ’ den vazgeçtim ve İstanbul’daki üniversiteleri araştırmaya başladım. İstanbul’da da iki üniversitede mimarlık bölümü vardı; İstanbul Teknik Üniversitesi ve Güzel Sanatlar Akademisi. Bu iki kurumu tanımaya çalışırken Teknik Üniversitedeki eğitimin, daha çok inşaat mühendisliği ağırlıklı olduğunu öğrendim ve istediğim gibi bir mimarlık eğitiminin Güzel Sanatlar Akademisinde olduğunu fark edip, buraya yöneldim.</p>
				<p class="normal">Güzel Sanatlar Akademisi o yıllarda da sınavla öğrenci alıyordu. Ben de nasıl bir sınav olduğunu öğrenmek için İstanbul’a gittim. Tesadüfen amcamın oğlunun bir arkadaşının bu okulda eğitmenlik yaptığını öğrendim ve bu kişi ile görüştüm. Sınavlarda resim yaptırdıklarını öğrendim. Biraz daha irdelediğimde Güzel Sanatlar Akademisindeki eğitmen son yaptıkları sınavda çaydanlık resmi yaptırdıklarını söyledi. Bana, bir çaydanlık resmi yapacak olsam; su dökülen ağzının nereye denk gelmesi gerektiğini sordu. Ben de çaydanlığın kapağı ile aynı yükseklikte olması gerektiğini söyledim ve nedenini şu biçimde açıkladım; Su dökülen ağız, çaydanlığın kapağından aşağıda olursa çaydanlığı ağzına kadar dolduramazsınız, yukarıda olursa çaydanlığın kapağından akar, dedim Güzel Sanatlar Akademisindeki eğitmen de aradıklarının bu olduğunu, resmin güzelliğinden çok bu tür özelliklere baktıklarını söyledi. Bu görüşme benim içimi rahatlattı ve böyle bir sınavda başarılı olabileceğimi düşünmeme neden oldu, çünkü yapılan sınavlardaki anadüşünceyi ve nelere dikkat etmem gerektiğini anlamıştım. Lise son sınıfa geçtikten sonra meslek konusu kafamda şekillendiyse de İstanbul’da nasıl yaşayacağım sorusu beni ciddi biçimde düşündürüyordu. İstanbul’da akrabalarım vardı ancak akrabalarımın yanında kalmak istemiyordum. O zamanlarda yurtta kalma olanakları çok kısıtlıydı. Ailemin maddi durumu da beni İstanbul’da okutmak için yeterli değildi. TED Ankara Kolejinde de ilkokul üçüncü sınıfta girdiğim bir sınavda kazandığım burs ile okumuştum. Hem İstanbul’da yaşamanın getireceği masraf hem de mimarlık eğitiminin pahalı bir eğitim olması nedeniyle vazgeçtim. Bu nedenle de lise bitirme sınavlarında bir dersten bütünlemeye kalmıştım ve iki yıl bu bütünleme sınavına girmedim.</p>
				<p class="normal">Eğitimime ara verip çalıştığım yıllarda, sınıf arkadaşlarımdan biri ODTÜ mimarlık bölümünü kazanmıştı. Çalışkan bir öğrenci olmasına karşın resimle ve çizimle pek arası yoktu. Bir gün beni aradı, yıl sonu projesini yaparken yardıma gereksinimi olduğunu söyledi. Beşevlerden Konya Yoluna ve Bahçelievlere giden yol ayrımındaki üçgen araziye bir benzin istasyonu çalışması istenmiş projede. O yıllarda otobüsler, kamyonlar şehir içine girebiliyordu. Yol güzergâhlarını düşünerek mazot pompalarını yerleştirdik. Yine o yıllarda evlerde yeni yeni gaz sobası kullanılmaya başlanmıştı. Yakınlarda oturanların yararlanmaları için istasyona gaz pompası da yerleştirdik. Tasarladığımız benzinliğin çizimlerini ve perspektif resimlerini de yaptım. Bu çalışma sonu arkadaşım sınıfını geçmişti. Sonraki yıl bir daha yardım istedi. Bu kez de bir yazlık ev projesi çizmesi istenmiş. Koşullardan biri, bu evde iki araçlık garaj olması idi. Arkadaşım bu konuda bazı çalışmalar yapmıştı. Ancak iki araçlık bu garaj inşaat alanının yarısından fazlasını kaplıyordu. Buna çözüm olarak garajı giriş katının altına yerleştirip giriş katında geniş bir salon ve balkon kazanarak yatak odalarını da üst kata yerleştirdiğim bir ev tasarladığımı anımsıyorum. Arkadaşım bu o projeyle de başarılı olmuş ve o yılda sınıfını geçmişti. Ancak çok çalışkan bir öğrenci olmasına karşın üçüncü sınıfta çizim dersinden başarılı olamamış ve ODTÜ’den ayrılmak zorunda kalmıştı. Ertesi yıl tekrar sınava girerek Siyasal Bilgiler Fakültesini kazandı. Mezun olduktan sonra da dış işlerinde emekli olana değin başarıyla çalıştı.</p>
				<p class="normal">Mimarlık okuyamayacağımı anladığım zaman kendime yeni bir hedef olarak radyo ve televizyon yayıncılığını seçtim. Fotoğrafçılık yerine radyo ve televizyon yayıncılığını seçmemin nedeni de daha büyük kitlelere ulaşabilme olanağı sağlamasıydı.</p>
				<p class="normal">Bu süreçte fotoğraf çekmeye de devam ediyordum. Bir gün filmleri banyodan almaya gittim. Film rulosunu açtığımda bir tarafında beyaz lekeler olduğunu gördüm. Fotoğrafçıya söylediğimde fotoğrafçı önce önemsemedi beni. Ancak ben ısrarcı olunca çırağını çağırdı. Baktılar ve ustura biler gibi mendil ile kazıyıp lekeleri çıkardılar. Filmler çizilmişti. Ben bunu söyleyince fotoğrafçı; “o tarafı parlak, bir şey olmaz” gibi bir cevap verdi. Ancak ışıkta baktığın zaman bu çizikler açık bir biçimde görülüyordu. Bu bana iyi bir ders oldu ve filmleri kendim banyo etmenin yollarını aramaya koyuldum. Ancak okuyup bir şeyler öğrenmeye devam etsem de ne ile nasıl banyo edeceğimi tam bilemiyordum. Fotoğrafçılardan bu konuda yardım alabileceğimi düşündüm ve fotoğrafçıları gezmeye başladım. Ancak hiçbir fotoğrafçı ser verip sır vermiyordu. En sonunda, gittiğim bir fotoğrafçı bana bu konuda yardım etti. Hemen kâğıdı kalemi aldım elime ve fotoğrafçının her söylediğini not ettim. Kimyasalları nereden alacağımı da öğrenmiştim. Aynen dediği gibi Ulus’ta Hanif Çarşısından gidip aldım. Fotoğrafçının belirttiği gibi malzemeleri 5 litre suda belli bir sırayla erittim. Elimde malzemelerin ve reçetenin olmasının verdiği heyecanla bir cumartesi günü evdeki banyoya el koyarak denemelere başladım. Ancak her şey henüz tam değildi. Örneğin okuduklarımdan filmleri spirale sarmam gerektiğini biliyordum, ancak spiralim ve tankım yoktu. Daha önce okuduğum bir kitapta bu işlemin sallayarak da yapabileceği yazıyordu. Bu bilgi sayesinde eksiklerden birini aşmıştım. İkinci sorun filmleri banyoda ne kadar tutacağım konusu idi. Pencereye gidip 3 kare fotoğraf çekiyordum, karanlıkta bu çektiğim pozları kesip, belli bir süre banyoda tutuyordum. Aynı denemeleri tekrarlayarak ne kadar süre banyo yapılması gerektiğini de bulmuştum. Yani bu sorunu da bir filmi gözden çıkararak çözmüş oldum. Zamanla diğer eksik malzemelerimi de tamamladım. Böylece baskılarımı da kendim almaya başladım.</p>
				<p class="normal">Liseyi bitirdikten sonra artık aileme daha fazla yük olmak istemiyordum. Bir iş arayışına girdim ve şu anda Gölbaşı Bayrak Garnizonunun bulunduğu yerde çalışmaya başladım. İyi de para kazanıyordum. Asker kaçağı olarak arandığım için bu işte 9 ay çalıştıktan sonra ayrıldım. Üniversite araştırmaya başladım. Kafamda bir şey olmadığı için en rahat okuyacağım bölüme gitmek istiyordum ve bunun İngiliz Filolojisi olduğuna karar verdim. Ankara Üniversitesinin sınavına girdim ve beklediğimin çok üzerinde bir puan aldım. 10 tercih hakkım vardı, birinci tercihim İngiliz Filolojisiydi ve bu bölümü kazandım. Ders yılı başında derslere sürekli devam ediyordum. Her ders için belli bir yüzdede devamlılık zorunluluğu vardı. Bu yüzdeyi nisan mayıs aylarında doldurup sonrasında devam etmeyip çalışmaya başlıyordum. O dönemlerde üniversiteler 1 Kasımda açılıyordu, ders programının belli olması gibi zamanları da kendime kullanarak yılda yaklaşık 5-6 ay çalışıyordum. Yabancı dil avantajım nedeniyle yabancı kuruluşlarda çalışabiliyordum ve ertesi yılı geçirebilecek para kazanıyordum. 3. sınıfın sonlarında gene bir yabancı kuruluşta çalışmaya başlamıştım. Bu sırada 1 Mayıs 1964 tarihinde Türkiye Radyo Televizyon Kurumu (TRT) kuruldu ve sınav açıldı. Eylül ayındaki sınavda 800 kişi arasında ilk 12’ye girdim ve Radyoda prodüktör olarak çalışmaya başladım. Bu sırada okul açılmıştı, dersler için radyodan kaçma şansım yoktu. Durumumu hocalarıma anlatarak devam imzası istemeye karar verdim. Prof.Dr. İrfan Şahinbaş o zaman kürsü profesörüydü. Aynı zamanda tiyatro ve oyunculukla da ilgilendiğim için Prof. Dr. İrfan Şahinbaş beni tanıyordu. Durumumu anlatınca İrfan Bey gülerek “Sen mesleğini seçmişsin sana imza veririm” dedi. Diğer hocalara da durumu anlattım, bir de İrfan Şahinbaş hocadan imza aldığımı söyleyince bir hoca dışında hepsi devam için imza verdi. Yalnız İngiliz olan hocamız imza vermemişti. Ancak şansım yaver gitmişti ve ders programımda ders saati 11:50 olarak belirlenmişti. Ankara Radyosu ile okulun yakın olmasından da faydalanıp 11:45’te radyodan derse gelip imza atabiliyordum. Derslere devamımı bitirdim, ancak 4 yıl bitirme tezimi vermedim. Sonunda yine polis tarafından asker kaçağı olarak aranmaya başlayınca tezimi hazırlayıp bitirme sınavlarına girdim ve okulu bitirdim. Askere gittim.</p>
				<p class="normal">Yedek subay okulunda iken boynunda lubitel fotoğraf makinesi ile dolaşan bir er gördüm. Bir gün merak ettim ve yanına gidip ne yaptığını sordum. Bana, pul fotoğraf çektiğini söyledi. Şaşırdım. 6x6 makineyle bir vesikalık fotoğraf için bir film harcıyorsa işi zor diye düşündüm. Yine de uzaktan uzağa izlemeyi sürdürdüm. Bir gün baktım, yanında 10 kişiyle kantine geldi. İçerden beş tane sandalye getirdiler ve fon olarak kullandıkları duvarın önüne yan yana dizdiler. Beş kişi sandalyelere oturdu, beş kişi de sandalyelerle duvar arasında yan yana dizildi. Çektiği bir kare fotoğraftan 12 tane kartpostal bastırıyor ve bunları keserek on kişinin pul fotoğrafını çekmiş oluyordu. Sanırım yokluk insanı aynı zamanda yaratıcı da yapıyor.</p>
				<p class="normal">TRT Ankara Radyosunda göreve başladığım zaman, henüz Türkiye’de televizyon yoktu hatta televizyondan söz eden de yoktu. Ancak yeni kurulan bu kuruma verilen ad bana bir ip ucu vermişti. “Türkiye Radyo Televizyon Kurumu”. Adında televizyon sözcüğü geçen yeni bir kurum. Çalışmaya başladığım zamanlarda radyoda program yapıyordum ama bir yandan da deliler gibi televizyonla ilgili kitaplar okuyordum. Kültür yayınlarında çalışırken diğer arkadaşlar bana sataşıyorlar, televizyonla ilgilendiğim için dalga geçiyorlardı. Bir gün yine böyle bir konu açıldı herhalde tepem atmıştı. Dedim “Arkadaşlar hiç mi gazete okumuyorsunuz haftada bir iki kez haber çıkıyor, falan ülkede televizyon yayın alanı şu şu bölgeleri kapsayacak biçimde genişledi ya da filan ülkede televizyon yayını başladı diye. Tüm dünyada televizyon yayınları yaygınlaşıyor, elbette burada da olacak”. “Biz o zamana kadar emekli oluruz” diye güldüler. Ben de “ya hiç mi düşünmediniz, çalıştığınız kurumun adına bir bakın, bu kurumu kuranların düşündükleri bir şey var ki televizyon sözcüğünü buraya koymuşlar” dedim. İki yıl sonra İngiltere’ye, BBC’ye film ve televizyon konusunda eğitime gittim. Kısaca hedefime ulaşmıştım, diyebilirim.</p>
				<p class="normal">İngiltere’de fotoğraf açısından da şansım yaver gitti. Hocalarımdan biri “profesyonel fotoğrafçı”ydı ve bana çok yardımları oldu. Çeşitli konularda fotoğraflar çekiyor ve kendisiyle bunlar üzerinde konuşuyorduk. Bu sayede de çok şey öğrendim. Bir hafta sonu Londra yakınlarında bir otomobil yarışlarına gittim. Yanımda ilk aldığım Kodak Retinetta 1A makinem vardı, amatör bir makine idi ve en yüksek enstantanesi 1/250 idi. Otomobil yarışlarında bu enstantane yetmiyordu. O sırada okuduklarımdan anımsadığım “pan” tekniğini uygulamaya çalıştım. Oldukça da başarılı sonuçlar aldım. Önümden 150-200km hızla geçen otomobilleri 1/250 enstantane ile net bir şekilde çekebilmiştim.Aynı yöntemi daha sonra gittiğim motorsıklet yarışlarında da kullandım. Daha sonra hocamın da yardım ve desteği ile çok daha gelişmiş,bir Kodak Retina Reflex makine ve üç objektif satın aldım. Ancak bu makine ve objektifler çalındığı için Türkiye’ye getiremedim.</p>
				<p class="normal">Türkiye’ye döndüğümde televizyonda görevlendirildim ve döndükten 34 gün sonra Televizyon yayınına başladık. 17 yıl TRT de çalıştıktan ve çeşitli görevler yaptıktan sonra 1Ocak 1982’de Gazi Üniversitesi İletişim Fakültesine geçtim ve 2006 yılında da buradan emekli oldum.</p>
				<p class="normal">İlk Nikon makinemi 1972 yılında Hollanda’ya giden bir arkadaşıma aldırttım. Bu makineyi halen zaman zaman kullanıyorum. Sonra olanaklarım el verdikçe yeni makineler aldım. 80’li yıllarda profesyonel işler yapmaya başlayınca kazandıklarımla Hasselblad marka profesyonel bir makine aldım. Dijitale geçiş döneminde filmli makinelerini kullanmayan dostlar ve arkadaşlar makinelerini bana armağan ettiler ve böylece elimde 40 civarında fotoğraf makinesinden oluşan küçük bir koleksiyonum oldu. Benim dijitale geçişim ise 2007 yılında Nikon D80 ile oldu.</p>
				<p class="normal">Çalışmalarımı sürdürürken1987-1988 yıllarında Ankara Fotoğraf Sanatçıları Derneğine (AFSAD) üye oldum. Burada çeşitli görevler aldım sonra kimi nedenlerden AFSAD’tan ayrıldım. FSK’ yı kurmadan önce benim gibi AFSAD’t an ayrılan bir grup arkadaşlarla “Grup F” diye bir grup kurduk. Necatibey caddesinde bir arkadaşımızın bürosunda toplanıyor, fotoğraf çalışmalarımızı orada sürdürüyorduk. 1994 yılında 22 arkadaş Fotoğraf Sanatı Kurumu’nu (FSK) daha geniş bir yelpaze içinde Türk fotoğrafına destek olmak amacıyla kurduk. İlk başta AFSAD’ takilerle rakip firma durumuna düştük, diyaloglar sertleşti, ilişkiler koptu. Ancak ilişkiler şimdilerde oturdu, bizim onlara rakip olmadığımızı onların kulvarı ile bizim kulvarımızın farklı olduğu anlaşıldı.</p>
				<p class="normal">FSK’ yı kurarken düşündüklerimizi hayata geçirebilmeyi başardık. Derneklerin temelde şöyle bir sıkıntısı olur. Dernekler belli bir süre yükselir, ama ondan sonra doğrusal bir çizgide gitmez; inişler çıkışlar, dalgalanmalar olur. Aradığını bulamayanlar küserler koparlar, bazıları dernek içinde sorun yaratırlar. Bunları FSK da yaşadı, hatta bir dönem bu sıkıntılar öyle büyüdü ki; derneği kapatıp AFSAD’ la birleşelim noktasına gelindi. Sıkıntılı bir durum olduğu zaman Yönetim Kurulu kurucuları Danışma Kurulu olarak toplantıya çağırıyor ve durum tartışmaya açılıyor. Yönetim Kurulu ile birlikte değişik seçenekler ve çözümler üretilmeye çalışılıyor.</p>
				<p class="normal">Sinema ve televizyon dernekleri de var ama ben fotoğraf derneğini yeğledim ve fotoğrafa ağırlık verdim. Zaten televizyonda 17 yıl çalıştım, sonrasında da 28 yıl eğitimini verdim. Ne kaldı geriye? Ama burada da “Kısa Film ve Belgesel Atölyem” var. Belli bir sayıya ulaşıldığında bu atölye de de çalışmalar başlayacak.</p>
				<p class="normal">Her mesleğin üç ayak üzerine kurulduğunu düşünüyorum. Bunun bir ayağı uygulamadır, biri eğitim ve biri de yöneticilik. Bunların hepsini de yaptım. Binin üzerinde program yapmışım , bir o kadar da yönetmenlik yapmışım,TRT’de10 yıl ders verdim. Ayrıca, Kültür Yayınları Müdürlüğü, Program Müdürlüğü, Ankara Televizyon Müdürlüğü yaptım. Hatta yöneticilik yaptıktan sonra tekrar prodüktörlük yapılır mı ? Ben yaptım. Prodüktörlük benim mesleğim. Yöneticilik başkalarının takdiridir. Uygun görürler işin başına geçer yaparım. Bir süre sonra istemiyorum ben bu işten sıkıldım derim ayrılırım ya da siz yeterli bulunmazsınız görevden alınırsınız. Ama prodüktörlük benim işim ve onu ne zaman istersem tekrar yapabilirim. Bunun üzerine ben yöneticilikten ayrıldım ve yıl 2012, TRT de Ankara Televizyon Müdürlüğü görevinden sonra prodüktörlüğe dönen kimse yok.</p>
				<p class="normal">Ondan sonra Üniversiteye geçtim. Üniversiteye geçme kararını kolay almadım. TRT’ de çalışırken Gazi Üniversitesinden bir teklif geldi. Hemen geçmedim. Yarı zamanlı olarak dersler verdim. 12 Eylül sonrası TRT’ de yapılan yeni düzenlemeler, değişiklikler nedeniyle kararımı verdim ve üniversiteye geçtim. İletişim Fakültesinde televizyon ile ilgili dersler verdim. Fotoğrafçılığımı hiç ön plana çıkarmadım. Çünkü o dönemde fotoğrafçılık derslerini İbrahim Demirel veriyordu.</p>
				<p class="normal">Başlangıçta, fotoğrafa meraklı kişi taklit etmekten de çekinmemelidir. Ustaların eserlerine bakıp neyi, nasıl yaptığını düşünmeli, hatta uygulamalıdır. Zamanla bilgiyi nerden aldığınızı hatırlamazsınız ancak bir şey onu çağrıştırır ve bir anda anımsar ve uygularsınız. Tekniklere hâkim olduktan sonra kendi üslubunuzu ortaya koyabilirsiniz. Bu süreçteki gelişim ve değişim beni hep heyecanlandırmıştır.</p>
				<p class="normal">Kursa gelmiş ama sonra hiç uygulama yapmamış, hiç üzerinde durmamış biri kendini geliştiremez. Fotoğrafta bilmek yeterli değildir. Mutlaka uygulama gereklidir. Fotoğrafta temel kural budur. Yoksa bir süre sonra bilgiler yitirilir. “Ben bunu yapamam” dememelidir. “Bunu yapanın benden farkı nedir? O yapıyorsa ben de yaparım “demelidir. Fotoğrafa başladığımda düşüncem bu idi. Bugüne kadar da değişmedi. Fotoğrafa yeni başlayanları gözlemliyorum. Ne yazık ki temel eğitim aldıktan sonra kuruma devam edip üye olanların sayısı çok az, firemiz çok fazla. Ama burada kurumun bir suçu olduğunu zannetmiyorum. Kişiler ne bekliyor, ne düşünüyorlarsa temel eğitim bittikten sonra tamam ben öğrendim bu işi deyip uzaklaşıyorlar. Kimileri işi gücü nedeniyle zorunlu olarak gelemiyor ama firemiz çok oluyor aslında. Bir biçimde bu firenin azalması gerek. Bu konuda dernek yapabileceğini yapıyor, kapıyı herkese açık tutuyor. Genç arkadaşların çok yararlanabileceği seminerler oluyor, bakıyoruz 15-20 kişi geliyor. Tabii burada çağırılan kişiye de mahcup oluyor yönetim. Ama şamatalı tantanalı bir konu olduğu zaman da oturacak yer olmuyor. Burada yönetimin yapabileceği çok bir şey yok; üyelerin derneğe sahip çıkması gerek.</p>
				<p class="normal">Atölyelerin de olması gerekiyor bence. Temel eğitimde alınan bilgiler yetmez. Atölyeler de olmalı ki kişi hangi dala meraklıysa o dalda kendini geliştirme olanağı bulsun. Uygulamayı eğitimden, eğitimi uygulamadan ayıramayacağımız için atölye hem sınıfta hem de saha da olmalı. Nasıl temel eğitim bitiminde fotoğraf gezisi yapılıyorsa atölyede de bu olmalı. Sınıfta kuramsal tarafı işlenip görsellerle desteklendikten sonra uygulama bölümü, sahaya çıkmaktır. Kurs sonu açılan sergilerde kurstan önce bir kare çekmemiş insanların fotoğrafları var. Bu da neyi gösteriyor; temel eğitim kapsamında olsa bile hiç fotoğraf çekmemiş bir kimse sergilenebilir fotoğraf çekecek duruma gelebiliyor. Ondan sonrası artık o kişinin bireysel isteğine, benimsemesine inadına ve işin üstüne gitmesine kalıyor. Dolayısıyla temel eğitimdeki hocası elinden tutup götürecek değil ya. Dolayısıyla temel eğitimden sonra da atölyeler daha ilerletmek isteyen ve bir alanda bilgi ve deneyimini ilerletmek isteyenler için olanak sağlıyor. Örneğin Tekin Hoca’nın atölyesi olmasa böyle bir çalışma yapmak aklınıza gelir miydi?</p>
				<p class="normal">Bunca yıl fotoğrafla ilgilenmiş olmama rağmen bugüne kadar sadece bir yarışmaya katıldım. Ancak genç fotoğrafçılara yarışmalara katılmalarını tavsiye ediyorum. Eskiden yarışmaların hatır gönül ilişkileri nedeniyle çok tarafsız olmadığını düşünüyordum. Bu nedenle de yarışmalara katılmak istemedim.</p>
				<p class="normal">Fotoğraf değerlendirmek öznel (subjektif) bir şey. Jürilerde fotoğraf seçerken öncelikle fotoğrafın, yarışmanın konusuna uyup uymadığına bakıyoruz. Sonrasında fotoğrafın hem içerik hem de teknik olarak kalitesine bakıyoruz. Kompozisyonuna, baskı kalitesine vb. bakıyoruz ve seçiyoruz. Örneğin geçenlerde jüri olarak katıldığım bir yarışmada dört kategoride binin üzerinde fotoğraf vardı. Öncelikle ilgili kategorideki fotoğrafları izliyoruz. Hepsini izledikten sonra tekrar başa gelip elemeye başlıyoruz. Eleme nasıl oluyor? Beş kişilik jüriden ikisi kalsın derse ikinci tura kalıyor fotoğraf. Böylece sayı azalıyor, sonra bir tur daha ve bu turda üç kişi kalsın derse fotoğraf kalıyor. Böyle böyle elene elene geliyor, en son kalan 15-30 fotoğraf içinde sıra derecelendirme yapmaya geliyor. Birinci, ikinci, üçüncü ve mansiyonları seçerken herkes fotoğrafa 10 üzerinden puan veriyor. Topluyoruz ve en yüksek puanı alan fotoğrafa yeniden bakıyoruz ve birinci olur mu’yu tartışıyoruz. Dediğim gibi öncelikle konuya ve yarışmanın amacına bakıyoruz. Çok güzel bir fotoğraf konuya uygun değilse eliyoruz. Örneğin geçen yıl Kızılcahamam jürisindeydim. Çok güzel bir kelebek makrosu vardı. O fotoğraf Türkiye’de her yerde çekilebileceği için Kızılcahamamı anlatmayacağından eledik. Ama her zaman bu kadar rahat olamayabiliyoruz. Eledikten sonra bakıyorsunuz kalanlar içinde birinci olabilecek fotoğraf yok, o zaman da kötünün iyisini seçiyoruz. Kimi zaman birinciyi, ikinciyi, üçüncüyü seçemediğimiz de oluyor. Ancak dediğim gibi fotoğraf seçimi nesnel(objektif) olamaz. Benim beğendiğimi başkası beğenmeyebilir. Benim birinci seçtiğim fotoğrafı başkası dereceye bile sokmayabilir. Bunu en güzel Federasyonun her yıl çıkardığı derece, mansiyon alan fotoğrafları yayımladığı albüme bakarak görebilirsiniz. Kaçıyla aynı düşüncede olabilirsiniz bir bakın.</p>
				<p class="normal">Fotoğrafla ilgili eğitim vermeye ilk olarak halk eğitim merkezlerinde başlamıştım. AFSAD’a üye olmadan sonraki ilk genel kurulda yönetim kuruluna aldılar beni ve eğitim öğretimden sorumlu yönetim kurulu üyesi yaptılar. Televizyonculuk eğitimi vermeye ise 1967’de İngiltere ye gidip geldikten üç yıl sonra başladım. Televizyon yayınına başladıktan sonra 1970 ve 1980 yılları arasında da TRT’de açılan bütün kurslarda ders verdim. Bu kursların bazılarının koordinatörlüğünü yaptım. Bu kurslara şimdilerde tanıdığınız bir çok isim katılmıştı.</p>
				<p class="normal">Yaptığım çalışmalar arasında en önemsediğim, Devlet Opera ve Balesi’nde gerçekleştirdiğim çalışmadır. “Mavi Gözlü Dev” balesini ilk provasından sahnelenmesine kadar olan süreçte; sahne, dekor, kostüm, besteci, orkestra ve provalar da içinde olmak üzere tüm hazırlık evresini fotoğrafladım ve oyunun galasında Büyük Tiyatro’da sergisini açtım. Oyun İstanbul’a gidince sergisi de beraberinde gitti. Projeyle ilgili son çekimimi oyunun ilk gösteriminde (prömiyerinde) yaptım. Bu çekimde deklanşör sesi nedeniyle biraz zorlandım. Sonrasında boş bir locadan çekim yapma olanağı sağlanınca sorun büyük ölçüde çözümlenmiş oldu. Çekimimi buradan yaparak gürültü sorununu büyük oranda çözmüş oldum.</p>
				<p class="normal">Değişik bir ortamda ve değişik bir alanda çalışmanın peşindeydim ve böyle bir çalışma için uzun süre ortam kolladım. Bu fırsat da tesadüfen Nazım Hikmet’in hayatını konu alan “Mavi Gözlü Dev” balesinde çıkmıştı. Ne yazık ki bu çalışmamda, düşündüklerimin ancak %60’ını gerçekleştirebildim. Projeye Kodak sponsor olacaktı ancak çekimler esnasında Kodak Türkiye Genel Müdürü istifa edince harcamaları onaylayacak kimse bulunamadığından sıkıntıya düştüm. Sonrasında başka desteklerle çıkarabildim sergiyi. Ancak tam istediğim gibi olmadı. Kafamdakilerin bir bölümünü gerçekleştiremedim belki ama, o zaman farkında da değildim; sanırım birçok ilke imza atmışım. Bir bale, ilk provası, ilk sahnelenmesi, bu süreçteki tüm aşamalar, 3000 in üzerinde fotoğraf ve bir oyunun sergisi. Düşündükçe bazen ben de şaşırıyorum ve “İyi bir iş yapmışım” diyorum.</p>
				<p class="normal">Belli bir fotoğraf dalına yoğunlaşmak yerine faklı konularda fotoğraf çekimleri yapıyorum. Zaman zaman portre, zaman zaman doğa, makro çekiyorum ve son zamanlarda ürün çekimi yapmaya başladım. Fotoğraf makinesi olmadan yani “silahsız(!)” gezmiyorum. Ancak fotoğraf makinesini de taşımış olmak için taşımıyorum. Eğer makinem yanımdaysa mutlaka çekime hazır olmalı. Ortamdaki ışığa göre poz ölçümünü yapar ve diyafram, enstantane buna göre ayarlı şekilde hazır tutarım. Sürekli her şeyi hazır tutmak oldukça önemli ancak her zaman yeterli olmayabilir, zamanlama ve şans da fotoğrafçı için oldukça önemlidir.</p>
  <p class="normal">Fotoğrafçılar için arşivlemenin de ciddi bir sorun olduğunu düşünüyorum ve benim de yapamadığım şey bu. Çektiğim tüm fotoğrafların negatifleri, negatif zarflarında dursa da sistematik bir biçimde olmadığından belli bir zamandaki ya da belli bir konudaki fotoğraflara ulaşmakta zorlanıyorum. Dijitale geçtikten sonra da, önceleri fotoğrafları CD ya da DVD’de sakladım. Bir şey gerekince bilgisayara yerleştirmeye çalıştığım CD kırılınca CD ve DVD’nin de yetersiz geldiğini düşünmeye başladım ve her CD ve DVD’nin de kopyasını oluşturdum. Aynı zamanda bellek kartlarımı da hiç boşaltmıyorum, dolduğunda yeni bir kart kullanıyorum. Bir başka deyişle, bellek kartlarımı film kullanır gibi kullanıyorum.</p>
				</div>
</body>
</html>