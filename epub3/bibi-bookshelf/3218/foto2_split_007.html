<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>foto2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:97131540-16bd-4cfe-b7f1-eafd05224090"/></head>
  <body class="calibre">
<div class="chapter">
				<p class="normal">Peşinen belirtmeliyiz ki; Usta fotoğrafçı ve Akademisyen Prof. Dr. Adnan Ataç, ustaların anılarını derleyip basılı eser haline getirme çabamıza çok anlamlı katkılar sundu, ışık tuttu, yol gösterdi, sistematiği işaret etti. Akademik çalışmalarını GATA’da büyük emekle oluşturduğu Tıp Tarihi Anabilim Dalı ve Tıp Tarihi Müzesi’nde, kitaplarla donanmış ışıl ışıl ofisinde sürdürüyor. İncelik ve tevazu konusunda alınacak epey bir ders barındıran görüşmelerimiz sırasında; bilim-sanat, insan-doğa, fotoğraf-eğitim ve daha pek çok konuda son derece zarif bir ustayı dinlemenin keyfi ne ile ölçülebilir ki?</p>
				<p class="normal">Kıymetli ustamız Adnan Ataç, başlangıçta fotoğraf serüvenini şöyle aktardı bize;</p>
				<p class="normal">Ne zaman başladı fotoğraf serüvenim dersek; Öncesi de var ama asıl üniversite yılları geliyor aklıma. Evet, 1970, İstanbul Üniversitesi Eczacılık Fakültesi’ne başladığım ve ilk fotoğraf makinamı aldığım yıldır. Ondan önce de evimizde babama ait bir fotoğraf makinası vardı aslında. Babam 1940’larda kendi karanlık odasını kurmuş ve baskılar yapmış, sonra tayinleri nedeniyle bırakmıştı. Elbette ki ilk fotoğraf sevgisini ondan aldım. İlk çekim denemelerimi birlikte yaptık. Nur içinde yatsın.</p>
				<p class="normal">Üniversite yıllarım Beyazıt’ta geçti. O yıllarda okulun bir Fotoğraf Kulübü, ya da fotoğrafla ilgilenen başka arkadaşım yoktu, ancak Türkiye’nin fotoğraf kalbi sayılan Sirkeci’ye yakın olmak büyük şanstı. Yurtta kalıyordum. Yurt Kumkapı’daydı. Sahile beş dakikalık yerde. O günlerden unutamadığım ilk fotoğraflar, Kumkapı sahilindeki balıkçılar ve sahil çay bahçesindeki sevgililerdi. Şimdi ne o sahil var, ne o masumiyet…</p>
				<p class="normal">Fotoğraf eğitmenlerim en çok kitaplar olmuştur. O günkü koşullarda Beyazıt’taki sahaflarda uygun ücretle bulduğum yerli, yabancı bütün fotoğraf kitaplarını aldım. Bazen özel bir kitap düşerse, tanıdıkları için öğrenci harçlığıma taksit bile yaparlardı. Oradaki esnafa ne kadar teşekkür etsem azdır.</p>
				<p class="normal">Fotoğraf bu günkü kadar yaygın olmadığı gibi, iletişim de bugünkü gibi kolay değildi. Üniversitede ve yurtta, fotoğrafa ilgi duyan arkadaşları teşvik ederek çeşitli guruplar oluşturduk, bilgilerimizi paylaşarak öğrendiklerimizi artırmaya çalıştık. Ama mezun olunca devam eden olmadı. Ben de öğrenci gurupları oluşturup çalışmalarıma devam ettim.</p>
				<p class="normal">O yıllar Siyah-Beyaz fotoğraf dönemiydi. Fotoğrafların banyosunu ve baskısını biz yapıyorduk. Bu konuda müsait olduklarında karanlık odalarını kullanmamıza izin veren Aksaray’daki, Laleli’deki, Kumkapı’daki, Sirkeci’deki fotoğraf sever dostlarımın iyiliklerini hiç unutamam.</p>
				<p class="normal">Fakülteden mezun olduktan sonra 1975’de Ankara’ya geldim. Burada fotoğraf sohbetlerinden deneyimlerinden ve yorumlarından hep çok şey öğrendiğim Sayın Halim ve Selim Kulaksız, Necmettin Külahçı, Sıtkı Fırat, Ozan Sağdıç, Alaettin Gürtuna, Mustafa Türkyılmaz, Tansu Gürpınar ve Fikret Turgut’u saygı, sevgi ve minnetle anmadan geçemem. Ayrıca beni farklı bakış açılarına yönlendiren ve çok yararlandığım Güler Ertan’ın kompozisyonla ilgili kitabını belirtmem gerekir. <br class="chapter"/>Daha sonra yeni baskısı da yapıldı.</p>
				<p class="normal">Fotoğraf ile ilgili ilk ödülü 1976-78 yıllarında görev yaptığım Diyarbakır’da almıştım. Bir bölge birinciliği, bir Türkiye ikinciliğiydi. Dolayısıyla yarışmalara katılmak da böyle başladı. Daha sonra yurt içi ve yurt dışından yüzden fazla ödül geldi.</p>
				<p class="normal">Diyarbakır’dan fırsat bulduğumda İstanbul’a gidip bir valiz dolusu kitap alıp döndüğümü çok hatırlarım. Aldığım kitapların bir kısmı bilimsel kitaplar, bir kısmı da fotoğraf ve sanat ile ilgili kitaplardı. Farmakoloji uzmanlığı için hazırlanırken, fotoğraf enerjimi ve dikkatimi artırıyordu.</p>
				<p class="normal">Bazen otobüste İstanbul’dan mal alıp getiren tüccarlarla sohbet ederdim. Bu kurşun gibi ağır kitapları neden toplayıp getirdiğimi anlatmak pek mümkün olmazdı. Onlara göre boşa verilmiş para gibi görünürlerdi hep. O zamanlar Beyoğlu’ndaki, Tünel’deki kitabevlerinden yeni gelmiş fotoğraf kitaplarına bakmanın ve mümkünse satın almanın, İstanbul’daki en büyük zevkim olduğunu söyleyebilirim.</p>
				<p class="normal">Renkli fotoğraf ile tanışmam 1975’de Ankara’da oldu. İlk renkli film banyosu ve baskılarımı yaptırdığım yerler, Sayın Halim Kulaksız ve dört kardeşinin kurduğu Refo Color ile Sayın Sıtkı Fırat ve iki oğlunun kurduğu Fırat Color’du. İlk zamanlar bu yeni teknolojiyi öğrenmek, zamanında ve hatasız fotoğraf basabilmek için nasıl gayret gösterdiklerine yakından tanık oldum. Anadolu’da fotoğraf laboratuarlarının gelişmesine de büyük katkıları olmuştur.</p>
				<p class="normal">O yıllarda dia (pozitif film) çekimleri de yapardık, ancak dia banyosunu tutturmak hep sorundu ve renk kaymaları çok olurdu. İlk zamanlar Kodak’ın zarflı filmlerini tercih ederdik. Çektikten sonra filmi bu özel zarflarına koyar, Almanya’daki, Amerika’daki anlaşmalı laboratuarlarına posta ile gönderirdik. Dialar yaklaşık bir ay sonra çerçevelere konmuş olarak gelirdi. Özel bir çalışma yapılmış ya da Türkiye’nin tanıtımı için çıkılan bir gezi sonunda gönderilmişse sonuçlar büyük heyecanla beklenirdi.</p>
				<p class="normal">Uzun süre nereye gitsem çantamda hep iki makine oldu. En çok iki Minolta X700’ü kullandım. Birisinde renkli negatif, birisinde dia film takılıydı. 6x7 Bronica’nın iki magazininde de aynı filmler hep takılı oldu. Bilgi vermek ve tanıtmak amacıyla dia, diğer çalışmalarda negatif kullandım. Özellikle Ülkemizin tanıtımı için yaptığım çalışmalar kitap, broşür, takvim, kartpostal, pul gibi pek çok yerde basıldı. Diğer fotoğraf çalışmalarımda önceleri doğa ve yaşamı anlamaya çalışan, sonra yaşam döngüsünde insanı sorgulayan ürünler öne çıktı. İnsan bedenindeki duygusal estetiği önemsediğim nü çalışmalarım yurtiçinde ve yurtdışında dikkat çekti. Son on yıldır doğadaki böcekler, kelebekler, kuşlar gibi canlılar üzerindeki çalışmalarım, her gün yeni bir şey öğrenmenin coşkusu ve heyecanı ile devam ediyor.</p>
				<p class="normal">Şunu düşünmüşümdür hep; bilimsel çalışmalarda olduğu gibi fotoğraf çalışmalarında da genel çekimlerin yanı sıra bir konuyu belirleyip, teorik bilgileri ile birlikte o konu üzerinde çalışmak bir amaç olmalı. Ancak bu çalışmalar sonrasında o konuda bilgisi, söyleyecek sözü, gösterecek özgün fotoğrafları olabilir insanın. Fotoğraf çekmek her zaman güzeldir, anlamlıdır ama harcanan zaman, emek, maddi kaynaklar düşünüldüğünde neden daha yararlı, daha etkili, daha doyurucu fotoğraflar üretilmesin. Artık çekim ayarlarının kolaylıkla yapılabildiği günümüzde, sadece fotoğraf çekmek önemli bir şey olmasa gerekir. Daha anlamlı amaçlarımız olmalı.</p>
				<p class="normal">Kullandığımız fotoğraf makinesinin marka ve modelinin ne olduğu ya da ne olmadığı da çok önemli değildir. Makinenin sadece bir alet olduğunu unutmamak gerekir. Önemli olan elimizdeki aleti en iyi kullanan olmaktır. Ancak ne yaptığımızın ve ne yapacağımızın farkında olduğumuz zaman olumlu sonuç alınabilir.</p>
				<p class="normal">Bildiğiniz gibi bir de teknolojideki gelişmeler var tartışıp durduğumuz. Başlangıcında ışığı karanlık odada kontrol ederek, kimyasal ortamda kaydetmeyi başaran fotoğraf teknolojisi, bugün ışığın özelliklerini değerlendirebilmekte, kaydetme yeteneklerine göre görüntüyü anında izleme ve üzerinde çalışma yapabilme olanaklarını sağlamaktadır. Bu gelişmeler elbette ki insanların hayatını kolaylaştırmak, doğru ayarlar ile kısa sürede istenilen anı yakalamak için vardır. Ve tabii ki kullanılacaktır. Başka bir şık yok ki. Bu teknolojiyi kullanmak istememek sanırım yeterince tanımamakla ilgili olabilir. Alışkanlıkları değiştirmenin zorluğu ile ilgili olabilir. Yoksa teknolojiye karşı olmakla ilgili değildir.</p>
				<p class="normal">Benzer tartışmaları renkli fotoğrafın ve renkli baskı laboratuarlarının ortaya çıkışında da yaşamıştık. “Renkli fotoğraf, fotoğraf mıdır? Gerçek fotoğraf siyah-beyazdır. Laboratuarda yapılan fotoğraf, yani sizin değil de bir başkasının sizin filmlerinizi banyo etmesi ve fotoğraflarınızın baskılarını yapması, fotoğraf olarak tanımlanamaz. Çünkü fotoğrafı insan kendisi çekmeli, banyosunu ve baskısını kendisi yapmalıdır. Fotoğraf çekilmez, yapılır” cümlelerini çok duymuştuk.</p>
				<p class="normal">Aslında yeni teknolojileri kullanmayı önce öğrenmek, sonra iyi uygulayabilir olmak zaman ve emek harcamanın yanı sıra maddi açıdan da zorlayıcı olabilir.</p>
				<p class="normal">Yeni çıkan teknolojik bir ev aleti için bile böyle değil mi? Örneğin, otomatik çamaşır makinesi ilk çıktığında aynı şey olmadı mı? İnsanlar uzunca bir süre, ben bu aletin tam temizlediğine inanmıyorum, elimde yıkarsam daha iyi olur dememiş miydi? Yaşadık bunu. Neden sonra öğrendiler ki, öyle değilmiş. Hem büyük kolaylıkmış, hem daha iyi yıkarmış. Aynı dijital teknoloji gibi. Hem büyük kolaylık hem daha iyi fotoğraf üretmemizi sağlıyor.</p>
				<p class="normal">Dijital teknolojiyi fotoğraf dünyasında kullanan en gelişmiş programlardan birisi olan “Photoshop” programının ilk sürümü 1990’da çıktığı zaman, fotoğraf dünyasında yeni kapılar açılmaya başlamıştı. Benim tanışmam 1993’de oldu. Dijital ortamda ilk gösterimi 1994’de hazırlamıştım. Adı da “Dijinüler”di. Nü çalışmalarımdan hazırlanmıştı. Bu teknoloji, 2000’li yıllarda gelişti, kullanım alanları genişledi. Önceleri kimyasal teknoloji ile birlikte kullanıldı. Sonra tümüyle tercih edilir oldu. Artık önceki filmler de taranıp dijital ortama aktarılıp kullanılmaya başladı.</p>
				<p class="normal">Bu konuda bilgi ve deneyimlerini her zaman paylaşan Şermin Hanım’a teşekkür etmem gerekir. Gazi Üniversitesi Grafik Tasarım Bölümünde Fotoğraf dersleri verirken tanımıştım. Yeniliğe açık, yaratıcı fikirleri ve titiz çalışmaları ile her zaman desteğini ve dostluğunu gördüm.</p>
				<p class="normal">Okul yıllarında, derslerin dışında beni en çok rahatlatan resim yapmaktı. Birçok tekniği kullandım o dönemde. En çok da sulu boyayı sevmiştim. Ancak fotoğrafın artılarının fazla olduğunu kabul etmek lazım. Hem duygularınızı ifade edeceksiniz, hem de belgesel özelliği ile göstermek istediklerinizi, güzellikleri kaydedebilecek ve başkaları ile paylaşabileceksiniz. Fotoğraf buna olanak sağlıyor.</p>
				<p class="normal">1980’li yıllardan itibaren akademik çalışmalarımı sürdürdüğüm Ankara’da, fotoğrafla ilgili gerek eğitim gerek uygulama kapsamında birçok etkinlikte yer aldım. Başta AFSAD’daki arkadaşlar olmak üzere tanıştığım bütün fotoğrafı seven dostlarımdan çok şey öğrendim. İlk aklıma gelen İbrahim Demirel, Adnan Veli Kuvanlık, Adnan Polat, Tuğrul Çakar, Tahir Ün, Ali Rıza Akalın, Fatih Orbay, Çerkez Karadağ, Göker Müftüoğlu, Zeynel Yeşilay’a ama özellikle Dursunali Sarıkoç’a ve şu anda adını sayamadığım bütün dostlara ne kadar teşekkür etsem azdır.</p>
				<p class="normal">Dursunali girişkendir, Karadenizli pratik zekâsı ile iyi organizatördür. Fotoğraf Sanatı Kurumu’nun kuruluşunda da en önemli rolü üstlenmişti. Kurucu arkadaşların hepsi fotoğraf sanatına büyük emek vermiş, tanıdığımız, sevdiğimiz ve hep güzel şeyler paylaştığımız insanlardı. FSK’nın kurulmasının Ankara’daki fotoğraf etkinliklerine önemli katkıları olduğuna inanıyorum. Keşke daha çok sanatsal kuruluşumuz olsa, çeşitli akımları savunan, uygulamalar yapan, yeni bakış açıları oluşturan <br class="chapter"/>guruplarımız olsa.</p>
				<p class="normal">Örnek olarak kelebek, kuş, çiçek, böcek, ağaç, sualtı ve bezeri doğa çalışmalarında ya da insan, yaşam, toplumsal konular gibi alanlarda birlikte olunsa, bilgiler paylaşılsa, yeni teknikler geliştirilse, yorumlar yapılsa, sanırım ülkemizin değerleri daha iyi bilinir, fotoğraf dünyasına yeni insanlar ve yeni ürünler kazandırılır.</p>
				<p class="normal"><span class="idebold">T.E.:</span><span class="ideitalik"> Öğrencilerinizle birlikte hazırladığınız sergilerden söz ederken; “fotoğrafı iyi çekmek her şeydir diye algılanıyor, ama bu yeterli değildir.” demiştiniz.</span></p>
				<p class="normal"><span class="idebold">A.A.: </span>Fotoğraf sadece çekilen bir şey değildir demek istedim. Fotoğraf çekildikten sonra üzerinde çalışılması gereken ve sunuş aşaması da titizlikle düzenlenen bir şeydir. Zaten, sanatsal bir uygulama dediğimiz de bunlarla ilişkili değil midir? Fotoğraf sadece makineyle çekilen bir şey olsaydı, o zaman kimin elinde hangi makine varsa, sonuç o makinenin performansı ile eş olurdu.</p>
				<p class="normal">Bugüne kadar kimilerince yapılan “fotoğraf sanat mıdır?” tartışmasının nedeni de bu değil mi? Bazı arkadaşlarımız “fotoğraf, gördüğünü çekmektir, sadece onu doğru ve güzel çekmektir” diyor. Yetmez. O zaman hayalleri nasıl gerçekleştireceğiz? Sadece var olanı çekiyorsan, sen neredesin? Sadece baktığın yerdesin, baktığın açıdasın o kadar. Yeter mi bu? Oysa ışık, ton, açı, objeler üzerinde çalışarak bambaşka bir dünya kurmak var, hayalleri gerçekleştirmek, duyguları ortaya koymak var. Bu söylediklerim bilgi vermeyi amaçlayan Belgesel fotoğraf çekimlerinde de geçerlidir. Fotoğrafa bir ruh, bir canlılık katmak istiyorsak, duygularımız, bakış açımız yani biz, çekimde de sunumda da hissedilmeli.</p>
				<p class="normal"><span class="idebold">T.E.: </span><span class="ideitalik">Öğrencilere değinmişken ve hazır <br class="chapter"/>birlikte çalıştığınız arkadaşlardan söz etmişken; yıllar içinde birçok öğrenciniz oldu. Çok sayıda insan eğittiniz. Atölyeler açtınız, sergiler yaptınız. Tabii ki usta bir fotoğrafçıdan en fazla beklenen de budur. <br class="chapter"/>Bundan yola çıkarak; fotoğrafa yeni başlamış insanlarla diyalog kurmak, onları eğitmek konusunda kişisel uygulamalarınıza dair, bilgi edinmek isterim. <br class="chapter"/>Bir tıp fakültesinde profesör olarak ders verdiğinizi de düşünerek, insanlara yeni bilgileri anlatma, öğretme, edindikleri bilgilerle onları birkaç basamak yukarı <br class="chapter"/>taşıma konusunda sizin görüşlerinizi, yani kendi perspektifinizi bilmek isterim. Doğrusu, <br class="chapter"/>bundan herkesin de yararlanmasını isterim.</span></p>
				<p class="normal"><span class="idebold">A.A.: </span>Tabii ki eğitim, her alanın kendine özgü koşulları içinde değerlendirilmesi gereken önemli bir konu. Eğiticisinin ve eğitim ortamının nasıl olması gerektiği, hangi yöntemleri uygulamanın istenilen amaca uygun olacağı üzerinde düşünülmüş, teoriler geliştirilmiş olması beklenir. Yeniliklere açık bir konudur. Ben eğitimle hep ilgilendim. Eğitim planlama guruplarında senelerce görev aldım. Eğitimin amacını belirlemenin, doğru uygulamanın, geri dönüş bilgileri ile desteklemenin, eğiticinin kendisini yenileyebilmesinin zorlu bir süreç olduğunu belirtmek gerekir.</p>
				<p class="normal">Eğitimde öncelik “öğrenmek isteğini” öne çıkarmak olmalıdır. Dolayısıyla bir şey öğretmek istiyorsanız, insanların merak etmesini sağlayın. Onlara hiç bir şeyi dikte etmeyin, onların bulmasını sağlayın. Bu, budur demek yerine, bu böyle olabilir demek, düşünmeyi ve ilgiyi artırabilir. Bir şeyin ne olduğunu doğrudan söyleyerek ezberlenmesini istemek yerine, sorularla merak uyandırarak düşünmeyi sağlamak daha kalıcı bilgileri oluşturabilir.</p>
				<p class="normal">Fotoğraf; hem teknik bilgi, hem beceri gerektiren bir uygulama alanı olduğu için, öncelikle var olan teknolojiyi bilmek ve iyi kullanabilmek gerekir. Işığı kaydeden bir tekniği kullanıyorsanız, ışığın özelliklerinden, ışığın aktarılmasından, kaydetme ortamına, kaydedilen ışık üzerinde çalışmaktan, fotoğraf olarak ortaya çıkarılmasına kadar birçok bilgiye ihtiyacımız vardır. Fotoğraf temel eğitiminin bir bölümü bu bilgileri kapsar.</p>
				<p class="normal">Ancak fotoğraf sadece teknolojisini öğrenmek olmadığına göre, önemli olanın bu bilgileri iyi kullanan olup farklı bakmayı, görmeyi, doğru çerçevelemeyi ve uygun yöntemlerle çalışıp, düşüncelerimizi iyi anlatarak, iyi sunmayı amaçlamalıyız. Demek ki fotoğraf eğitiminin bir bölümü de bu uygulamalardan oluşmalı.</p>
				<p class="normal">Burada öncelik herkesin görme ve değerlendirme yeteneklerine önem vermek olmalı. Çünkü bu yeteneklerin geliştirilebilmesi ancak kendine güvenle başlar. Örnek olarak birçok eğitimde karşılaştığımız durumları düşünelim. Eğitmen sorar. “Bakın bakalım arkadaşlar burada ne görüyorsunuz?” Herkes görebildiği şeyleri söyler. Eğitmen ise, hiç kimsenin söylemediği bir ayrıntıyı gösterir; “Bakın bunu görmediniz”der.</p>
				<p class="normal">Burada şu sorular sorulmalı. Sizin gördüğünüzü başkaları da görmek zorunda mıdır? Ayrıca onların gördüğünü acaba siz görebildiniz mi? Ya da sizin gösterdiğiniz görülmesi gereken midir? Bu tür yaklaşımlar yerine karşısındakine değer veren, söylediklerini önemseyen, merak etmesini ve yapabileceği güveni duymasını sağlayan bir yaklaşım tercih edilmeli diye düşünüyorum. Yani bizim gibi düşünen değil, farklı düşünebilen, farklı yöntemler deneyebilen, geliştirebilen, sorumluluğunu alabilen insanlar yetişmeli.</p>
				<p class="normal">Doğru nedir ki zaten? Doğru bizim düşündüğümüz müdür? Doğru bildiğimiz şey, algılarla ilişkili bir şey ise doğru olmayabilir mi? Mutlak doğru diye bir şey var mı? Gibi soruları sorarak yaklaşırsak; eğitim, kendi doğrularını sorgulayabilen, kendi doğruları dışında da doğrular olabileceğini kabul eden, bunlara saygı duyan yaklaşımları öne çıkarmalı değil mi?</p>
				<p class="normal">Ben eğitimde bu düşüncelerimi uygulamaya çalışıyorum. Karşımdakinin bir şey almaya hazır olmasını önemsiyorum, dolayısıyla ilgisini yönlendirerek soru sormasını teşvik ediyorum. Sorulan her soru merakı uyandıracağı, dikkati artıracağı için söylenenlerin akılda kalma ve kullanılabilme şansı fazla olur diye düşünüyorum.</p>
				<p class="normal">Bir konuyu anlatırken, bugün konumuz budur, diye başlamam. O konuya ilişkin ya da değil, herhangi bir soru ile başlarım. “Şu konuda ne düşünüyorsunuz?” derim. O konuya ilişkin düşündüklerinden yola çıkar veya “aklınıza takılan bir sorunuz var mı?” diye başlarım. Onların cevaplarından yola çıkarım ve her zaman anlatmayı amaçladığım bilgileri veririm. Bazen soru cevap, bazen tartışma, bazen örnek uygulamalar ile ilgiyi açık tutmak gerekir. Konuşmak, soru sormak, tartışmak ilgiyi, ilgi merakı, merak öğrenmek istemeyi tetiklemeli. Tabiî ki bu süreç kendi doğallığı içinde olmalı.</p>
				<p class="normal"><span class="idebold">T.E.: </span><span class="ideitalik">O kadar güzel tarif ettiniz ki, söyleyecek söz bulamıyorum. Söyleyecek söz yok gerçekten.</span></p>
				<p class="normal"><span class="idebold">A.A.: </span>Hatırlarsın. Eğitime dönük etkinliklerde nasıl tartışma ortamı yaratıp, ortalığı hareketlendirmeye çalıştığımı. Elektrik olmalı. Artı ve eksi kutupların varlığı dinamizmi ve dikkati artırır.</p>
				<p class="normal"><span class="idebold">T.E.: </span><span class="ideitalik">Bilgi, deneyim, donanım, böyle bir şey işte. Her şey burada düğümleniyor. Yaşamın hemen her alanında kendisini hissettiren, ama bir türlü kaldırıp atamadığımız tuhaf bir hal, iğreti bir durum var. Bilgiler saklanır. Anlatılmaz, öğretilmez. Bilen kişi, kendisine muhtaç olunsun ister. Bireysel bir güvence sistemidir sanki bu. Herkes ona, üstad olarak baksın, onun ağzından çıkacakları üstün kelam saysın, o hep yüceltilsin, “hocam, hocam” diye etrafında dört dönülsün. Nedir bu hal? Bu tavrın, daha doğrusu hastalığın, topluma yaygın zararı ölçülse ağırlığını ölçebilecek kantar bulunmazdı herhalde.</span></p>
				<p class="normal"><span class="ideitalik">Genel hal böyle iken, özel olarak siz, yani Adnan Ataç, tam tersi bir tutum gösterdiniz her zaman. Öte yandan, alışık olunan bu genel halin dışına taşmak da pek kolay değildir öyle. Ve üstelik siz, insanlara diyelim ki bilmeyenlere hiç tepeden bakmayarak, hatta her soruya espri ile yaklaşarak, bu hali öğrencinin de aşmasını sağlıyorsunuz. Nasıl yapıyorsunuz bunu?</span></p>
				<p class="normal"><span class="idebold">A.A.: </span>İnsan, anlatılanları bir bant gibi kaydedemediğine göre, bilgileri öğrenmek istememiz, unutmamanın yollarını bulmamız gerekir. Dolayısıyla daha öncede söylediğim gibi, ezberci yani hazır bilgiyi almak yöntemini değiştirmeliyiz. Öğrenme sürecine aktif katılmayı başarmalıyız. Eğitmen en çok, iyi yol gösterici olmalı. Tartıştırmalı, düşünmeyi sağlamalı. Yeniliğe açık olmalı. Her görüşe değer vermeli.</p>
				<p class="normal">Aktif yöntemdeki temel ilkeler bunlar. Ama bu ilkelere ulaşabilmek için konuyu teorik ve pratik açıdan iyi bilmek şart. Belki de konuya hakim olmanın verdiği güç, davranışları da etkiliyor.</p>
				<p class="normal">Bugün Tıp Fakültesinde lisans sonrası uzmanlık seviyesinde bir kurs programı içinde, Etik ile ilgili iki saatlik konferansım vardı. Konu başlıklarını başlangıçta özellikle sıralamadım, bu budur ya da şu şudur tarzı kesinlik içeren cümleler kullanmadım. Görünürde adı konulmuş bir konuyu anlatmadım. Konu ile ilgili bir örnekten yola çıkarak ne düşündüklerini sordum. Cevaplar yeni soruları oluşturdu. Dinleyicilerin yaşadığı örnekler gündeme geldi. Birlikte düşünüp tartışırken vermem gereken mesajların, bilinmesini önemsediğim ilkelerin hepsini konuştuk, hatta bir kısmını zaten onlar buldu. Her şey yerli yerine oturdu. Her zamanki gibi iki saatin nasıl geçtiğini bile anlamadık.</p>
				<p class="normal"><span class="idebold">T.E.: </span><span class="ideitalik">Tabii ki sizin atölye uygulamalarınızda en çok hayata geçen yöntem bu. Ama ben burada atölye ile temel eğitim faslını, bir an için birbirinden ayırarak bakmak istiyorum. Atölye olgusunun biz henüz çok başındayız. Atölye denemeleri pek çok kişi tarafından gerçekleştirilmeye çalışılıyor. Herkeste bir şeyler yapma telaşında. Mamafih bunun aslı nasıl olmalı? Yılların deneyimi ile sizin zihninizde biçimlenen şeyler vardır. Atölye başka bir şey. Başka bir ruhu var atölyenin, kanaatimce. Atölye konusundaki görüşlerinizi almak isterim.</span></p>
				<p class="normal"><span class="idebold">A.A.: </span>Atölye denince benim aklıma şu gelir. Bir konu üzerinde uygulamalı eğitimin ön planda olduğu, amaca yönelik somut ürünlerin ortaya çıkarıldığı çalışmalardır. Atölye çalışmalarında bilgiyi beceri ile birlikte geliştirmek, bol uygulama yapmak, yaratıcılığı desteklemek olmazsa olmazlardandır. Ayrıca her atölye çalışmasından mutlaka yeni bir şeyler çıkmalı, daha önce yapılanlar tekrarlanmamalı. Ürünler eğitimin sonunda gösteri, sergi veya albüm şeklinde sunulmalı. İzleyicilerin eleştirileri alınmalı. Nitelikli tartışma ortamları oluşturmalı. Bu geri dönüşümlerden yararlanılmalı.</p>
				<p class="normal"><span class="idebold">T.E.: </span><span class="ideitalik">İnsan potansiyelimiz için nasıl düşünüyorsunuz?</span></p>
				<p class="normal"><span class="idebold">A.A.: </span>Zihinsel ve bedensel açıdan çok güçlü insan potansiyelimiz var. Ancak bugüne kadar yenilikleri düşünmeye, farklı olanı üretmeye yönelik eğitim yaklaşımlarını uygulamadığımız için hazırcılığı, kolaycılığı tercih ediyor gibiyiz. Artık bu düşüncelerde değişiyor. Kazanmak için çalışmak, daha çoğu için daha çok çalışmak gerektiğini ve bunun için de yeterince istemek ve emek vermek gerektiğini öğreniyoruz.</p>
				<p class="normal">Çocuklarımızı yetiştirirken “Yapma, sus” demek yerine, “Yap, susma” dememiz gerekiyor. Bunları yaşadık. Bir insana “yap” dediğimiz zaman, bizim aklımıza hep kötü bir şey yapılacağı ihtimali geliyor. Yok öyle bir şey. Kötü bir şey yapılmaz. Dünyadaki bütün insanlar, her eylemini iyi bir amaç için yaparlar. Bilinmesi gereken bu iyi niyetin kimin için olduğunun farkında olmaktır. “Yapma” demek, “Kendini geliştirme” demektir. İnsan neyi yapmaması gerektiğini bile yaparak öğrenmeli. O zaman kazanırız. Gizli kalmış, körelmiş, yedeğe alınmış bütün yaratıcı potansiyelimize kapıları açma şansı doğar. Bir önemli konu da birlikte organize olarak çalışmayı, güçlerimizi birleştirmeyi başarmaktır. Düşünsenize, herhangi bir konuda, tek beyin yerine, otuz beyin birden düşünse, otuz kişinin emeği birleşse ne zenginlik olur, ne güzel çözümler üretilir, ne hoş olur değil mi?</p>
				<p class="normal"><span class="idebold">T.E.:</span> <span class="ideitalik">Gerçekten bakış açınız olağanüstü. Galiba sürekli sınırlamalarla, şu söylediklerinizi düşünemeyecek kadar acze düşmüşüz. Yani şu sizin çizdiğiniz çerçeveyi düşünemeyecek kadar aciz durumdayız. Bunları düşünemiyoruz, böyle davranacak halde de değiliz ne yazık ki.</span></p>
				<p class="normal"><span class="idebold">A.A.: </span>Ama bu aşılıyor. Aşılması gerekiyor. Dünyada herhangi bir konuda çalışıp üreterek söz sahibi olmak hiçte zor değil. Yeter ki birbirimizin düşüncelerine, değerlerine mutlak saygı duymayı, birlikte çalışmayı, birlikte üretmeyi başarmak şart. Tabiî ki alışkanlıkları aşmak, önyargıları değiştirmek kolay değil. Unutmamalı ki insan zorlandıkça gelişiyor. Zorlanmazsa köreliyor. Belki de bu nedenle, günümüzde başarılı olmak için; rekabet, geri bildirim, memnuniyet kavramları önem kazandı.</p>
				<p class="normal">İnsanın zamanı çok sınırlı, bunu unutmamak gerekir. Zamanın belirleyici olduğu sınır ile ekonomik koşulların çizdiği sınır, insanın tercihler yapmasını, önceliklerini belirlemesini gerektirir. Gerçekleştirmek için de aklını kullanmak, zekâsından yararlanmak, yeteneklerini ortaya koymak, kısacası bütün yaratıcılığını hayata geçirmek zorunda kalır. Bu olmaz ise, hedeflere ulaşılamaz. Kaybedilen şey zamandır ve zaman geriye kazanılamaz.</p>
				<p class="normal">Dolayısıyla bir şey yapmadan önce “Hedefinizi belirleyin, araştırın, yola öyle çıkın” mesajı verilmeli. Ben, ilk derste “Acaba şu anda niye buradasınız?” diye başlarım. “Buraya gelme amacınız neydi? İyi düşündünüz mü? Harcayacağınız zamana, emeğe ve paraya değecek mi?” derim. Nedense bu sorulara önce şaşırılır. Bunu söyleyerek, sadece farkındalık yaratmaya çalışıyorum aslında. “Buraya ne için geldiğinin farkında mısın? Geldin, ama bak harcayacaklarına değecek mi? Bunları değerlendir”, “Emin değilseniz, boşa zaman, emek, ve para harcamayın” derim.</p>
				<p class="normal">Doğaya bakarsanız, bütün canlılar, yaşamak ve türünü koruyabilmek için, ne gerekiyorsa onu yaparlar. Amaçsız bir eylemleri hiç yoktur. Her an dikkatlidirler. Artık biraz dinleneyim, tatil yapayım hiç yoktur. Bir kuş mesela hiç yatıp uyumaz. Uyuyamaz. Nasıl yaşar peki? Hep dikkatli olunur mu? Hep iki ayağı üzerinde ve uyanık durulur mu? Hatasız yaşanır mı? Hayatta kalmak ve amaçlarına ulaşmak istiyorsa, evet. Yaşam enerjiniz bittiyse, her şey biter.</p>
				<p class="normal"><span class="idebold">T.E.: </span><span class="ideitalik">Hocaların vasıfları ve kariyer durumları, Fotoğraf Derneklerinin Yöneticilerinin ve üyelerin durumu, fotoğraf dersi almak isteyenlerin taleplerinin karşılanması ve genel olarak bütün bu insani dokuya ilişkin görüşlerinizden yola çıktığımızda görüyoruz ki; böyle dersleri düzenleyen fotoğraf dernekleri yahut diğer kurumlarda ciddi şekilde alt yapı eksiği var. Siz, düşündüklerinizi fiilen hayata geçirebilmek için gerekli donanıma sahipsiniz ve kişisel özverinizle de durumu kotarıyorsunuz. Ama diyelim ki başka eğitmenler bunu kotarabilecek durumda değilse? Özellikle Fotoğraf Dernekleri bakımından, belki de o söylediğiniz reformcu yaklaşımı enine boyuna tartışmak gerekiyor.</span></p>
				<p class="normal"><span class="idebold">A.A.: </span>Bir eğitim programı daha uygulanabilir. Nasıl bir eğitim biliyor musunuz? Eğitici eğitimi. Eğitici dediğiniz insan gökten hazır inmiyor ki. Eğiticiler bir araya gelip, “Nasıl program yapsak, nasıl uygulamalar geliştirsek daha iyi olur?” gibi bir sorunun cevabını aramalılar. Buna Fotoğraf Federasyonu öncülük edebilir, dernekler kendi içlerinde yapabilir. Böylece herkes birbirinden bir şey öğrenir. Eksikleri tamamlama fırsatı olur. Herkes için öğrenme hiç bitmeyen bir süreç değil mi? Ama en önemlisi bunların öneminin farkında olabilmektir. Altyapıyı kim yapacak? Biz tabii ki. Yani, ortak akıl ile özveri ile çalışarak yapılamayacak birşey yok ki. Birçok alanda kurs veren kurumlar var. İşini iyi yapan büyüyor, şubeler açıyor. Acaba biz neden kurslarımızı geliştiremiyoruz? Belki de kurs sonu başarı ya da memnuniyet beklentisi gibi kaygılarımız yok. Bunun üzerinde durmak lazım. Alt yapı iyi olmazsa üst yapı sağlam olmaz.</p>
				<p class="normal"><span class="idebold">T.E.: </span><span class="ideitalik">Yüksek bir maliyet. Ama işaret ettiğiniz şeylere bakıldığında, bir kördüğüm olma hali var galiba.</span></p>
				<p class="normal"><span class="idebold">A.A.: </span>Hiçbir şey kördüğüm olmaz. Farkında olanlar çözüm üretir, önden gider. Bütün bu eksikliklere rağmen birçok insan, oldukça önemli ürünlere imza atmıyor mu? Birçok ulusal ve uluslararası başarıları yok mu? Her zaman yapılacak bir şey vardır.</p>
				<p class="normal"><span class="idebold">T.E.: </span><span class="ideitalik">Fark edebilenler önde gidiyor, sizce.</span></p>
				<p class="normal"><span class="idebold">A.A.: </span>Evet. Merak ediyor ve öğrenmeyi seviyorsa, sistemli çalışıyorsa, o insanın kendine güveni de vardır, önü de açıktır. İsteseniz de engelleyemezsin onu. Önemli olan bu ilginin sürdürülmesi, yarara, kazanca dönüştürülebilmesidir. Bizim fotoğraf ile ilgili en büyük sorunumuz, bence fotoğrafın bir getiriye dönüşmesinde karşılaştığımız sorundur. O nedenle zorlanıyoruz. İnsanlara o kadar eğitim diyoruz. İyi, güzel. Geldi, eğitim aldı, sonra ne olacak? Biz bunu aşamadık bence. Bunun da üzerinde durmak lazım. Hep şunu düşünmüşümdür; Fotoğrafçılık ile ilgili profesyonel bir yer açmanın ciddi kriterleri olmalı. Belirli eğitimi aldığını gösteren diploması, kuralları, asgari ölçüleri gibi. Bu konuda yine Federasyon ve dernekler rol alabilir.</p>
				<p class="normal"><span class="idebold">T.E.: </span><span class="ideitalik">Şimdi yeniden fotoğraf serüveninize dönelim. Fotoğraf Sanatı Kurumu’nun kuruluş yılına kadar anlatmıştınız. Sevgili Dursunali’nin girişimciliği ve pratik zekâsıyla bu oluşuma önderlik etmesi, Ankara’da iki, üç, dört derneğin olmasının olumsuz olmadığı, tam aksine olumlu katkı vereceği konusundaki görüşlerinizi aldık. FSK’nın 1994 de kuruluşundan itibaren üyelerine, derneğe gelip gidenlere, ders alanlara, eğitim açısından önemli katkılarınız olmuştur. Yaptığınız periyodik söyleyişiler, düzenli etkinlikler, hayata geçirdiğiniz kitaplar, sergiler, aldığınız tepkiler, o günden bugüne üst seviye eğitim çabaları, Ankara Fotoğraf Günleri gibi büyük organizasyonlarda fotoğraf sanatına yönelik çalışmalarınızı şöyle bir toparlayabilirsek, bizim için epey bir deneyim çıkacaktır.</span></p>
				<p class="normal"><span class="idebold">A.A.: </span>Çok geniş kapsamlı bir soru bu. Sadece benim yaptıklarımı ele alırsak; evet, eğitim konusu her zaman gündemimde oldu. Ama benim bir de bilimsel şapkam olduğunu, zamanımın büyük bölümünün Tarih, Etik ve Felsefe araştırmaları ile geçtiğini unutmamak gerekir. Geriye kalan zaman dilimi de sanat çalışmaları kapsamında daha çok fotoğraf sanatına yönelik uygulama ve eğitim ile geçiyor. Yani benim zamanım bilim ve sanat ile geçer. Bu büyük bir şans tabiî ki. Çünkü bence insanı besleyen, geliştiren en önemli iki alan. Burada öğrendiğim bilgi ve becerilerimin paylaştıkça geliştiğine de inanıyorum.</p>
				<p class="normal">Fotoğrafın sevildiği, fotoğrafa ilgi duyulan her yerde; üniversiteler, dernekler, çeşitli kurum ve kuruluşlarda söyleşiler, sergiler, gösteriler, eğitimler gerçekleştirdim. Bu konudaki taleplere hiç hayır demedim. Bir kişi kazanmanın bile çok önemli olduğunu göstermeye çalıştım. İlk fotoğraf sergimi 1986’da Hacettepe Üniversitesi’nde açmıştım örneğin. Ankara dışında İstanbul, İzmir, Adana, Antalya, Trabzon, Rize, Bursa, Konya, Kayseri, Amasya, Mardin, Van, Erzurum, Edirne gibi Ülkemin hemen her bölgesinde pek çok etkinliğe katıldım.</p>
				<p class="normal">Ama en çok Ankara’da ve FSK’daki etkinlikler ön planda sayılır. Bir çok temel eğitim ve atölye çalışmalarının yanı sıra en yararlı bulduğum etkinliklerden birisi de “Ataçın Konukları” programı kapsamında birkaç yıl sürdürdüğümüz söyleşilerdi. Fotoğrafa uzun yıllar emek vermiş sanatçıların, fotoğraf üzerine düşünmeyi seven sanatçı, felsefeci ve sanat tarihçileri ile yapılan sohbetlerin fotoğrafa bakış açımızı zenginleştirdiğini düşünüyorum.</p>
				<p class="normal">FSK üyelerinin fotoğraflarının ve bilgilerinin yer aldığı ilk fotoğraf albümünü 2000 yılında yayınlamıştık. Fotoğrafların bir albümde basılarak paylaşılmasını da hep önemsedim. Yine örnek olarak Yöneticiliğini üstlendiğim Gülhane’deki Fotoğraf Topluluğumuzun bir yıllık çalışmalarını sene sonunda sergiledik, her serginin de albümünü hazırladık. Bu etkinlikleri altı yıl boyunca aksatmadan gerçekleştirdik. Sanırım 6 yıl düzenli sergi ve albüm yapmak bir fotoğraf gurubu için ilktir. Kendi çalışma konularımın da yeterince olgunlaştığına inandığım zaman bir kitaba dönüşmesini sağlamaya çalıştım. Bugün fotoğraf ile ilgili yaklaşık 20 kitap ve albümün ortaya çıktığını söyleyebilirim.</p>
				<p class="normal">Eğitici konumlarımda hep düşünmeye sevk etmeyi önemsedim. Öğretmeye çalışan değil yol gösteren, destekleyen olmaya çalıştım. Her zaman da olumlu sonuçlarını aldım. Fotoğrafı seven birçok genç arkadaşım yetişti. Şimdi de onlar başkaları için benzer şeyler <br class="chapter"/>yapmaya çalışıyor. Ortak heyecanları paylaşmak ne kadar güzel değil mi? Bu amaçlar için en önemli sosyal kurumlar, kuşkusuz Fotoğraf dernekleridir. O nedenle derneklerin kurulmasında katkısı olan, yaşamasını sağlayan ve yönetimlerinde emek harcayan herkese saygı duymak ve teşekkür etmek lazım.</p>
				<p class="normal"><span class="idebold">T.E.: </span><span class="ideitalik">Söylediğiniz gibi; hâlâ birileri fotoğraf derneklerine gelip gidebiliyorsa, birileri de bu derneklerin varlıklarını sürdürebilmek için özveriyle çalışıyor demektir.</span></p>
				<p class="normal"><span class="idebold">A.A.: </span>Kuşkusuz bu özverili çabalar ne kadar takdir edilse azdır.<span class="idebold"> </span>Ciddi zaman ve emek harcamak gerekir. Ama artık bu konuda da büyük değişimler var. Şimdi yeni ve bambaşka bir dünya kuruluyor. Sanal paylaşım ortamlarını kastediyorum. Her gün sayısı artan birçok fotoğraf paylaşım sitesi var. İstediğimiz yerden açıp görebileceğimiz binlerce fotoğraf, makale, bilgi. Her şey elimizin altında artık. Başta dernekler olmak üzere hepimiz bu yeni duruma ayak uydurmak zorundayız.</p>
				<p class="normal">Dernekler, yüz yüze paylaşımın etkili, anlamlı ancak sınırlı ortamlarından öteye taşınmalı bence. İnsanların zamanlarının ve emeklerinin önemi çok artmış durumda. <br class="chapter"/>Az zamanda çok şey yapmak zorundayız. Dernek etkinliklerinin sanal ortamlarda da sunulması, yine sanal ortamlarda aktif paylaşımlı eğitimler, kolay ulaşılabilen, güncellenebilen üye fotoğrafları, albümleri gibi yeni uygulamalar geliştirilebilir. Yurt içinde veya yurt dışında canlı bağlantılarla sergiler, gösteriler izlenebilir, söyleşiler yapılabilir. Özetle, dünya değişiyor.</p>
				<p class="normal"><span class="idebold">T.E.: </span><span class="ideitalik">Hakikaten bunlardan söz etmeniz çok iyi oldu. Müthiş bir dönüşüm var. Ve galiba birçoğumuz bunun pek de farkında değiliz.</span></p>
				<p class="normal"><span class="idebold">A.A.: </span>Evet ama zaten yeniliklere uyum sağlamak herkes için kolay olmayabilir. Bende o yüzden söylüyorum zaten. Daha aktif, yaratıcı, çözüm üreten bir anlayışı geliştirmemiz gerekir.</p>
				<p class="normal"><span class="idebold">T.E.: </span><span class="ideitalik">Doğa atölyeleri?</span></p>
				<p class="normal"><span class="idebold">A.A.: </span>Fotoğraf çalışmalarımızı<span class="idebold"> </span>bir amaç doğrultusunda, mümkünse birer proje kapsamında yapmak gerektiğini söylemiştim. Fotoğraf çekmek için gezi yapmak yerine daha belirgin, adını koyduğumuz amaçlarımız olmalı. Örnek olarak: Doğa derken, doğanın nesi? İşte kuş fotoğrafı, çiçek, böcek, kelebek, gökyüzü, dağ, anıt ağaçlar, mantarlar gibi adını koyduğumuz, belirlediğimiz konularda çalışmak, bir süre sonra o konuda söz sahibi olmak demek. Başarılı çalışmalar ancak böyle çıkar. Yoksa tesadüflere kalırız.</p>
				<p class="normal">Atölye çalışmaları da artık özgün çalışmalara, özgün ürünlere yönelik olmalı. Senelerce güzel bulduğumuz birçok yere gezi yaptık. Ne çektik peki? Ne varsa, onu çektik. Manzara, koyun sürüleri, çalışan insan, sokak gibi pek çok güzel şey çektik. Daha sonra bu fotoğrafların kaçını değerlendirebildik acaba? Bunları düşünmek, sorgulamak için geç kalmadık mı? Hala gözümüz neye ilişirse onu çeken mi olmalıyız?</p>
				<p class="normal">Birkaç gün önce senin atölye çalışmandan bir örnek izledik. Ne kadar güzeldi. Ne söyledin orada; ”Önceden hazırlandık, gideceğimiz yer ve çalışacaklarımız hakkında bilgi edinmeye çalıştık, arkadaşlarımız seminer hazırladılar ve atölyede sundular. Sahaya bu bilgiler ışığında çıktık” dedin. İşte böyle olmalı. Bir yere çekim için giderken hazırlıklı olunmalı. Hedefler konulmalı. Diyorsun ki, “Şurada şunu yapacağız” önemli olan bu. Unutmamalı ki en iyiye ancak en çok çalışan ulaşır. Fotoğraf gezilerinde, önceden hazırlık yapılmalı dedik ama yeter mi? Yetmez. Sonrasında da çekim sonuçları mutlaka değerlendirilmeli. İşini ciddiye alan herkesin yaptığı gibi, harcanan zamanın, emeğin, paranın karşılığı alınmalı.</p>
				<p class="normal"><span class="idebold">T.E.: </span><span class="ideitalik">“Doğa derken, doğanın nesi?” ifadeniz çok şey söylüyordu aslında. Bir kelebek yahut bir kuş, ya da bir mantar, bir çiçek. Her biri koca bir dünya.</span></p>
				<p class="normal"><span class="idebold">A.A.: </span>Kendine bir konu belirlediğin ve yeterince zaman ayırıp, çalıştığında, o konuyu herkesten çok sen bilirsin. Bilim dünyasında da böyle değil midir? Her bilim adamının ilgilendiği, uzman olduğu alanları bellidir. O konu ona sorulur. Tabiî ki kişisel bilgi, beceri ve yeteneği doğrultusunda insan çevresinde, ülkesinde, hatta dünyada söz sahibi olabilir. Kabaca bir oranlama yaparsak, bir konuda yeterince çalışan birisi, birkaç yılda çevresinde, beş-altı yılda ülkesinde, on beş-yirmi yılda dünyada söz sahibi olabilir.</p>
				<p class="normal">Düşünün 1994’de FSK kurulduğundan bu yana kaç yıl geçti, kaç tane hangi konuda söz söyleyebilen, özgün eserler ortaya koyan üye yetiştirebildik, ya da yayın yapabildik? Hala, Kurum adına bir sergi yapılacak, bir gösteri hazırlanacak olduğunda, katılmak isteyenler fotoğraf getirsin demeye devam ediyoruz. Bu çalışmalar ile fotoğraf dünyasına bir katkımız olmaz ki. İnternet ortamında yayınlanan ürünlerin çoğu bizim ürettiklerimizin ötesinde değil mi? Şimdi bir kitap yapmaya kalksak, kimden ne alacağız?</p>
				<p class="normal"><span class="idebold">T.E.: </span><span class="ideitalik">Kim ne getirirse!</span></p>
				<p class="normal"><span class="idebold">A.A.: </span>Halbuki, belli konularda belli kişilerin, belli grupların çalışmaları öne çıkmış olmalı, belli konularda devam eden çalışmalar olmalı. Böylece hangi konuda kimin bilgisine, deneyimine ve eserlerine başvuracağımızı biliriz. Kurum olarak derneklerin amaçlarından birisi de bu olmalı diye düşünüyorum. Üstelik böyle özgün eserler ortaya çıktıkça, talep doğrultusunda belki maddi dönüşüm de gerçekleştirilebilir. Ciddi gelir kaynakları sağlanabilir. Çalışmalar proje olarak ele alınıp, ön araştırmaları iyi yapılır, amaçlanan hedefler ikna edici olursa, sponsor bulma olanakları da artar.</p>
				<p class="normal">Bence her şeyimiz var. Eksiğimiz organize olamamak ve hedef koymamak. Hedef olmayınca günlük yaşıyor, günü kurtarıyoruz. Halbuki ülkemizde inanılmaz bir potansiyel var. Olağanüstü çalışma alanları var. Ama biz bu potansiyeli yeterince kullanmıyoruz. Üstelik her birimizin de ortaya çıkarmadığımız bir sürü yeteneği var. Bunları kullanmamız lazım</p>
				<p class="normal"><span class="idebold">T.E.: </span><span class="ideitalik">Bu topraklar gerçekten çok zengin.</span></p>
				<p class="normal"><span class="idebold">A.A.: </span>Onun için potansiyelimiz var diyorum. Yani, bu topraklar zengin, verimli. İnsanımız güçlü ve sağlıklı. Her şey var. Tabii ilk etapta kendi topraklarımızdaki değerleri çalışmamız gerekir. Henüz, her gün altından geçtiğimiz ağaçların, fotoğrafını çektiğimiz çiçeklerin, sesini duyduğumuz kuşların adını bile bilmiyoruz. Kaldı ki bu yetmez. Bizim dünyanın her yerine de gitmemiz lazım. Oysa daha biz etrafımıza yeni bakıyoruz. Ankara’dayız örneğin, ama ben, Gölbaşının bir kuş cenneti olduğunu ancak iki senedir fark edebildim. Üstelik bunu kime söylesem inanmıyor. İyi ki Gölbaşı’ndaki kuşlarla ilgili 2011 takvimini yapmışım. Adeta kanıt olarak kullanıyorum. Daha önce yedi senelik çalışmalarımın sonucu ortaya çıkan “Kelebeklerimiz” kitabı ve üç sene boyunca hazırladığım kelebek takvimleri de aynı tepkiyi almıştı. “Bunlar burada mı yaşıyor?” Daha ilginci bunu söyleyenlerin çoğunluğu fotoğrafla ilgili olan arkadaşlarım.</p>
				<p class="normal">Bütün bunlar her geçen gün farkındalığımızı artıyor. Ne kadar hoş değil mi? Şimdi arkadaşlarla Mogan çevresinde sık karşılaşmaya başladık. Hem keyifli bir gün geçirin, hem belgesel değeri de olan fotoğraflar çekin, hem de bolca temiz hava ile ödüllendirilin. Eminim ruhumuzun böyle pozitif şeylerle beslenmesi, çevremize de olumlu yaklaşımlar olarak yansıyacaktır. Aslında Fotoğraf, her zaman olumlu sonuçları olan, hiçbir emeğin boşa gitmediği ender uğraşılardan birisi değil midir zaten?</p>
				<p class="normal"><span class="idebold">T.E.: </span><span class="ideitalik">Hem kendimizdeki potansiyelin, hem ülkemizdeki potansiyelin çok farkında değiliz, yeni yeni görmeye başladık.</span></p>
				<p class="normal"><span class="idebold">A.A.: </span>Evet, haklısın. Artık daha çok çalışma zamanı. Ama mutlaka planlı olarak.</p>
				<p class="normal"><span class="idebold">T.E.: </span><span class="ideitalik">İnternet dünyasına girmişken; ona dair şeyler de söylemek gerek. İlk dönem herkes gibi ben de belli ölçülerde tereddütle yaklaştım. Sanal ortam, çok zengin geniş bir alan. Dünyanın her yeriyle son derece hızlı iletişim kurabiliyorsunuz. Yabancı dil biliyorsanız, erişip yararlanabileceğiniz inanılmaz sayıda kaynak var. Ama şöyle bir endişe herkes kadar bende de vardı bir dönem; Bu ortam ola ki bir gün çökerse, fotoğraflar, yazılar, bilgiler, her şey yok olup gidebilir. Görünen o ki, bu da artık çözümlendi. Ama gene de, sormak isterim; Bu aşamadan sonra, önemli bazı şeyleri basılı eser haline dönüştürmek, kütüphaneye koymak, olumlu mudur, gereksiz midir sizce?</span></p>
				<p class="normal"><span class="idebold">A.A.: </span>Şimdilik evet, gereklidir. Ama ileride yeterli koruma yöntemleri geliştirilirse gerek kalmayabilir. Sanal ortamda sergi, gösteri, kitap, albüm oluşturma artık çok kolaylaştı. Ama yeterince yaygın değil. O da olacak. İnsanların en kısa zamanda en çok bilgiye ulaşması lazım. Bilim dünyasında da sanal dergiler veya basılan dergilerin, kitapların sanal ortamdaki yayınları her geçen gün artıyor. Çalışmalarımızın yer aldığı kitaplarımızı kendimizin yapması ve yayınlaması ne güzel değil mi? Yeniliklere hazır olmak ve en kısa zamanda alışmak zamanı. Direnmek akıllıca olmaz. Eğer her gün yeni bilgiler öğreniyorsak, insanlık için gelecek her zaman daha iyi olacaktır.</p>
    </div>
<div class="calibre1" id="calibre_pb_8"/></body>
</html>