<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>foto2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:97131540-16bd-4cfe-b7f1-eafd05224090"/></head>
  <body class="calibre">
<div class="chapter">
				<p class="normal">Fotoğraf derneklerinin ve bu derneklerde faaliyet gösteren kişilerin topluma karşı iyiyi ve doğruyu gösterme sorumluluğu vardır.</p>
				<p class="normal">Toplumun beğenisi başka türlü yükselmeyecektir. Sizler nitelikli ve farklı çalışmalar sunarsanız toplumun beğenisi artacaktır. Hep iddia ederim, eğer İstanbul’da veya Ankara’da çalışan dolmuşlarda arabesk müzik yerine bir sene Beethoven çalınsın toplumun müzik konusunda ki beğenileri ve tercihleri değişecektir.</p>
				<p class="normal">Çünkü bu dinleme ve görmeyle olacak bir şey. İyi şeyler sunmak zorundayız. Televizyon programlarına dikkat edersek toplumun kolay hazmedilene, düşünmeden alınabilene yöneldiğini görebiliriz hemen. Oysa, televizyonlarda program yapımcıları daha nitelikli programlar yapsa ve sunsa toplumun kültür seviyesi de yükselecek ve seçici olacaktır.</p>
				<p class="normal">Bildiğiniz üzere ben ekslibris ile ilgileniyorum. Gerek Türkiye’de gerekse başka birçok ülkede ekslibris ile ilgili çalışmalar yapmaktayım. Ekslibris ile ilgili her sunumumda bu sanatın en büyük sıkıntısının koleksiyonculuğunun olmaması olduğunu dile getiriyorum.</p>
				<p class="normal">Koleksiyonculuğu olmayan bir sanatın yaşama şansı yoktur. Bilindiği üzere ekslibris ile uğraşan bir sanatçının Türkiye’de günlük ihtiyaçlarını bile karşılamasına olanak sağlayacak şekilde ekonomik bir güce sahip olabilme şansı bulunmamaktadır. Bu sanatın ilerleyebilmesi ve bu sanata gönül vermiş kişilerin çalışmalarını devam ettirebilmesi için toplumun öncelikle kitap okumayı sevmesi gerekiyor. Çünkü ekslibris kitapla ilgili bir çalışma alanıdır.</p>
				<p class="normal">Moskova Metrosunu düşünüyorum da, herkes -oturanlar, ayaktakiler- hep kitap okuyor. Londra’da da aynı şeyi görürsünüz. Kitap okumayan bir toplumuz ve bu bizim gerçeğimiz. O yüzden bu toplumda herhangi bir sanat dalıyla da olsa ilgilenmeyen çok kişi var ve çoğunluk sanatsal etkinliklerin dışında bulunmakta.</p>
				<p class="normal">Yaşam bir sınavdır. İnanın ben öğrencilerimden çok şey öğrendim ve öğreniyorum. Sanatta da böyledir. Sürekli bir öğrenme içerisinde olmamız gerekiyor. Çok az çalışma yaparak, oldubitti, ben bu işi öğrendim, sanatçı oldum diye bir şey olamaz. Önemli bir yarışmada birinci oldum, artık fotoğrafın en güzelini ben çektim gibi bir düşünce anlayışı olamaz.</p>
				<p class="normal">Öğretmenlik mesleğini seçme nedenim Ermenek’teki bir sanatçı öğretmenden etkilenmem nedeniyledir. Çünkü öğretmen okullarında sanat eğitimlerine çok önem veriliyordu o tarihlerde. Konya Akşehir öğretmen okulunda geçirdiğim üç yıllık yatılı öğrenim süresinin benim üzerimde çok büyük bir etkisi vardır. Okulda eğitimlerimize gece de devam ediyorduk. 1971 yılında bir köy öğretmeni olduğumda henüz yaşım onsekiz idi. Öyle ki, o tarihlerde onsekiz yaşına maaş bağlanmadığı için yaşımı üç ay büyütmek zorunda kaldım.</p>
				<p class="normal">İlk görev yerim Çorum’un Sungurlu Kazasının Körkü Köyü idi. O kadar heyecanlıydım ki anlatamam. Bu köye gidebilmek için bindiğim minibüsün sürücüsü beni yolun yarısında indirdi; <span class="ideitalik">“üzüm bağlarının arasındaki yolu takip et köye varırsın.” </span>dedi. İnanır mısınız, tam dört saat yürüdükten sonra köye ulaşabildim. Çatısı kiremitli olan bir bina vardı sadece. Önce oturdum ve seyrettim. Dedim; <span class="ideitalik">“Hasip, ömrün burada geçecek!”</span></p>
				<p class="normal">Köye gidince hemen görev yapacağım okuluma gittim. Okulun tek öğretmeni vardı ve ben ikinci öğretmen olarak gönderilmiştim. Bu öğretmen hem okulun müdürü hem de öğretmeniydi. İkinci öğretmeni yıllardır istiyorlarmış ancak kimse gitmiyormuş. Aynı okulda görev yapacağım diğer öğretmen beni görür görmez <span class="ideitalik">“tavla bilir misin?”</span> diye sordu. <span class="ideitalik">“Hocam bilmiyorum ama öğretirseniz öğrenirim.”</span> dedim. <span class="ideitalik">“Eyvah, şimdi bir de sana tavla mı öğreteceğiz!” </span>dedi.</p>
				<p class="normal">Okulun tek sınıfı vardı. Bütün öğrenciler bu sınıfta eğitim görüyordu. Diğer öğretmen birleştirilmiş ilk üç sınıfa, ben de dört ve beşinci sınıfa eğitim veriyordum.</p>
				<p class="normal">Ayrıca, müdür odası olarak yapılan bir oda daha vardı ki bu oda da gelecek öğretmene lojman olarak ayrılmıştı. Bu odaya bir divan atıldı, bir de aydınlatmada kullanmam için “lüks lambası” verildi bana. Öğretmen arkadaşım; <span class="ideitalik">“hocam burada yatacaksın, bizim yaptığımız yemekten de yersin. Pazara beraber gideriz ve alışverişimizi yaparız, yapılacak masrafa sen de katılırsın.”</span> dedi.</p>
				<p class="normal">Söylenenleri sadece dinliyordum. Çünkü onbeş gün sonra Gazi Eğitim’in sınavlarına girmeyi düşünüyordum. Bunu kafama iyice koymuştum. Ancak bunu müdüre söyleyemiyordum. Çünkü söylediğim an bütün bu ilgiler bitecek ve ben ortada kalacaktım.</p>
				<p class="normal">O dönemde yanlış anımsamıyorsam altmış lira para almıştım. Cuma günü traktörle Sungurlu’ya alışveriş yapmak için gittik. Orada Müdüre sınava girmek istediğimi ve gitmek istediğimi söyledim. <span class="ideitalik">“Eyvah! Demek seni de kaybedeceğiz. İnşallah kazanamazsın!”</span> dedi.</p>
				<p class="normal">Sınavı kazandım. Çünkü öğretmen okullarında oldukça iyi sanat eğitimi alıyorduk. Resim, müzik, beden eğitimi çok iyi olacaktı ki, gittiğin okullarda çocukları şekillendirebilesiniz. O nedenle, ben ve aynı okuldan mezun olan dört kişi birlikte sınava girdik ve beşimiz de kazandık.</p>
				<p class="normal">Bildiğiniz üzere, bugünkü “Gazi Üniversitesi ve ona bağlı bütün Eğitim Fakülteleri” o tarihler de “Gazi Eğitim Enstitüsü” idi. Gazi Eğitim Enstitüsü’nde üç yıl süren bir eğitim aldık. Enstitünün son yatılı öğrenciyim. Daha sonra siyasi olayların artması sonucu eğitim fakültesinin yatılı kısmını kaldırdılar. Okulu yatılı olarak okuyabildiğim için kendimi çok şanslı hissediyorum. Çünkü bu üç yıllık eğitim altı yıla bedeldi. Gece ve gündüz sürecek şekilde çok iyi hocalardan eğitim aldım. Okulda başarılı olan öğrencileri öğretmen okullarına seçerler ve kura ile atamalarını gerçekleştirirlerdi. Benim ilk görev yerim Muş oldu. 1974 yılında Muş Kız İlköğremen Okulu’na gittim. Tam Kıbrıs çıkartmasının olduğu tarihte. Tren her tünele girdiğinde yaşadığım heyecanı bugün bile çok iyi anımsıyorum.</p>
				<p class="normal">Muş Kız İlköğretmen Okulu’nda bir buçuk yıl çalıştım. Müthiş bir mahrumiyet, kar-kıyamet kış vardı. Şubat tatilinden sonra tekrar Muş’a döndüğümde oturduğumuz dam evin bulunduğu sokağın tamamen karla dolduğunu gördüm. Kapıyı açabilmek için kürekle yarım saat karı küremem gerekiyordu ki eve girebileyim. Her şeye rağmen en güzel anılarımın, hocalık deneyimlerimin olduğu yerdir Muş Kız İlköğretmen Okulu. Bu mahrumiyetten kurtulabilmek adına askere yazıldım ancak bu sefer de Siirt’de on sekiz ay askerlik yaptım.</p>
				<p class="normal">Askerlik sonrasında Giresun Espiye Ortaokulu’na kura çektim. 1977 yılında da burada görev yaptım. Yüksek Öğretmen Okullarının öğretmen ihtiyacı nedeniyle Milli Eğitim Bakanlığı bir sınav açtı. Otuz sekiz kişi Gazi Üniversitesinde sınava girdik ve sekiz kişi kazandık sınavı. Samsun Yüksek Öğretmen Okulu’na atandım.</p>
				<p class="normal">Bu okulda resim öğretmeniydim ve bir atölyem vardı. Grafik ve baskı atölyesi. Taşbaskı, serigrafi hepsi var. Ayrıca, bir tane de karanlık odası vardı. Tabii o tarihte fotoğrafla da ilgiliydim.</p>
				<p class="normal">Yeri gelmişken “Fotoğraf Sevdası”na ilişkin küçük bir anımı anlatmak istiyorum sizlere. Bölümün anahtarı yanımda değildi ve ben hafta sonu karanlık odada fotoğraf basmak istiyordum. Baktım pencerelerden birisi açık. Hemen o açık pencereden içeriye girdim. Karanlık odada fotoğraf basmak demek, zamanı unutmak demektir bilirsiniz. Ben de orada zamanı unutmuşum. Üstelik evdekilere de burada fotoğraf basacağıma ilişkin herhangi bir bilgi vermemiştim. Elbette saatler geçip benden haber çıkmayınca eşim çok merak etmiş ve polisi aramış. Her yerde beni aramışlar, hatta bölüme kadar gelmişler ancak atölyenin ışıkları kapalı olduğu için oraya bakmak akıllarına gelmemiş. Ben çalışmamı bitirip gecenin bir saatinde elimde bahçeden koparttığım bir demet çiçekle eve gittiğimde eşimin bana ne kadar kızgın olduğunu bugün bile çok iyi anımsıyorum. Fotoğraf sevdası böyle bir sevda işte. Size herşeyi unutturabiliyor.</p>
				<p class="normal">Yine benim Hacettepe Üniversite’sine geçmemi fotoğraf sağlamıştır. Lisans mezunuydum. Gazi’de üç yıl okudum. Samsun’da dördünci yılı tamamladım ama 12 Eylül 1980 sonrası yükseköğretim okulları eğitim fakültesine dönüşünce dedim ki; <span class="ideitalik">“Hasip, Üniversitede kalmak istiyorsan gereğini yapmak zorundasın!”.</span> Mezun ettiğim bir öğrencimle birlikte Hacettepe Üniversitesi’nde Yüksek Lisans sınavına girdim. Kazandım. Ancak, Samsun’da aynı zamanda öğretmenlik yaptığım için bir sene boyunca her hafta iki gün Ankara’ya geldim ve gittim.</p>
				<p class="normal">Bugün Yeditepe Üniversitesinde öğretim üyesi olan Prof. M. Zahit Büyükişleyen’in, Ozan Sağdıç’ın fotoğraf kataloguna yazdığı önsözünü görünce çok etkilendim, ben de fotoğraflarımı Zahit Beye göstermeye karar verdim. <span class="ideitalik">“Hocam sizin bir yazınızı okudum çok ilgimi çekti. Benim de fotoğraflarıma bakabilir misiniz?”</span> dedim. Sağolsun kabul etti ve fotoğraflarımı inceledi. Ancak, yorum yapmak yerine <span class="ideitalik">“Hasip bizim fotoğraf biriminde hocaya ihtiyaç var, Ankara’ya gelebilir misin?”</span> dedi. Zaten benim amacım Ankara veya İstanbul’a gidebilmekti. <span class="ideitalik">“Gelirim hocam”</span> dedim.</p>
				<p class="normal">Bunun üzerine ben Hacettepe’nin Fotoğraf Birimi’nde bir sene fotoğraf hocalığı yaptım. Bildiğiniz üzere Üniversitelerde tüm birimler rektörlüğe bağlıdır. Ben hangi işi yaparsam yapayım hep severek yapmışımdır işimi. Fotoğraf Birimi’nin bodrum katta yer alan karanlık odasında stüdyo düzenlemeleri yaptım. Çocuklarla fotoğraf gezilerine çıkıp, sergiler yaptım.</p>
				<p class="normal">Bu gezilerden birine ilişkin enteresan bir anımı anlatmak istiyorum. Ankara yakınlarında Beytepe Köyü var. Hemen Beytepe kampüsünün arkasında bir köy burası. Daha önceki bir tarihte gittiğim bu köyü çok beğendiğim için öğrencilerimi de götürmeye karar vermiştim. Beş öğrencimle birlikte elimizde Zenith marka fotoğraf makinalarıyla fotoğraf çekmeye gittik. Köy ortamı taş evleriyle birlikte çok güzeldi. Hiç unutmam köyün girişinde yanında da bir kız çocuğu ile bir bekçi karşıladı bizi. “Nereye gidiyorsunuz?” dedi. “Fotoğraf çekmeye gidiyoruz.” dedim. “İzin aldınız mı ki fotoğraf çekeceksiniz?” dedi. Ne diyebilirsiniz ki. “Bilmiyordum izin almam gerektiğini” dedim. Biraz sohbeti artırdım yanındaki çocukla ilgilendim. Baktım ortalık yumuşadı ve tekrar sordum “Girebilir miyiz?” “Şöyle bir dolanın ve çıkın” dedi. Böylece köye girebilmeyi başarmıştık.</p>
				<p class="normal">Köyde o bekçinin huysuzluğunun tam aksi güleç ve fotoğrafa iyi niyetle yaklaşan bir amca ile karşılaştık. Amca tarladan geliyordu. Omuzunda kazma kürek. Bizi o kadar güzel karşıladı ki anlatamam. “Nereden geliyorsunuz? Ne yapıyorsunuz?” diye sorarken sesi heyecanlıydı. Fotoğraf çektiğimizi öğrenince çok mutlu oldu. “Benim de fotoğraflarımı çekin gelin hele size bir şeyler ikram edeyim” dedi.</p>
				<p class="normal">Ramazan günü olmasına rağmen yer sofrası kurdular, benim ve öğrencilerimin karnını doyurdular. Amcanın portresini öğrencilerimden biri çekti. Pencere önünde yalın hoş bir portreydi bu. Bu foto safari sonucundan bir sergi yaptık. Üniversite Rektörü sergiye gelince anlattım; “bu sergi Beytepe Köyü’nde çekilen fotoğraflardan oluşmuştur ve bu fotoğraf bizim karnımızı doyuran amcanın fotoğrafıdır.” Rektör çok etkilendi ve dedi ki; “lütfen bu fotoğrafı amcaya götürün ve armağan edin”. Sergi sonunda biz o fotoğrafı çocuklarla birlikte amcaya götürdük ve armağan ettik.</p>
				<p class="normal">Sonraki yıllarda Beytepe Köyü’ne tekrar gittiğimde ayaklarım beni o eve götürdü. Ancak o ev yıkılmış ve amca da vefat etmişti.</p>
				<p class="normal">Hacettepe’de bir buçuk iki seneye yakın fotoğrafta eğitmen olarak görev yaptım. Bu arada hazırladığım yüksek lisans tezimin konusu “Basın İlanlarında Grafik Tasarım ve Layout” idi. Yüksek lisans tezim bittiğinde o dönemin Dekanı; <span class="ideitalik">“bu arkadaşı kaçırmayın, bölüme alın”,</span> demiş. Böylece grafik bölümüne geçtim.</p>
				<p class="normal">Bu bölümde akademik kariyerimi tamamladım. <br class="chapter"/>Yardımcı Doçent, Doçent, Profesör oldum. Yirmi yıldan fazla Hacettepe Üniversitesi’nde çalıştım. İkibuçuk yıl Dekan Yardımcılığı, üç yıl Dekanlık yaptım. Şu andaki Hacettepe Sanat Müzesi’nin kurucu müdürüyüm. Müzenin içerisinde var olan bütün eserleri diyebilirim ki tek tek sanatçıların hepsini dolaşarak toplayan kişiyim. O koleksiyon için gerçekten çok çaba harcadım. Ayrıca, ekslibris çalışması yaptım Üniversite ile birlikte. Üniversitenin şu anda yaklaşık binbeşyüze yakın ekslibris kolleksiyonu var. Uluslararası düzenlenen iki yarışmanın Ekslibrisleri de bu koleksiyonda.</p>
				<p class="normal">2007 yılında İstanbul’dan gelen davet üzerine çalışmalarımı İstanbul’da devam ettirmeye başladım. İstanbul benim yaşam tarzıma çok uyan bir şehir. Birçok insan İstanbul’un trafiğinden ve kalabalığından çok şikâyet etse de, gerek kültürel yönden gerekse diğer birçok yönden benim için çok önemli bir şehirdir İstanbul.</p>
				<p class="normal">Çalıştığım üniversite çok iyi bir üniversite. Işık Okullarının temelleri 14 Aralık 1885’te o zamanlar Osmanlı İmparatorluğunun bir şehri olan Selanik’te kurulan Feyziye-i Sübyan Okulu, yani Feyziye Okullarına dayanıyor. Hatta Mustafa Kemal Atatürk’ün gittiği Şemsi Efendi İlkokulu da Feyziye Okulları Vakfının bünyesindedir. Balkan savaşını izleyen yıllarda okul merkezini Selanik’ten İstanbul’a taşımıştır. 1935’te kuruluşlarının 50. yıldönümünde Atatürk’ün de onayıyla Feyziye Okulları ismi Işık olarak değiştirilmiştir. 1986’da Vakıf, İstanbul Maslak’ta Üniversite kurmaya karar verdi. Işık Üniversitesinin temelleri de böylece atılmış oldu. Üniversite 1996-1997 Akedemik yılında eğitime başladı. Tarihinden de anladığımız gibi Feyziye Okulları 126 yıldır Türk Eğitim Sistemine hizmet etmektedir.</p>
				<p class="normal">Işık Üniversitesi Güzel Sanatlar Fakültesi Grafik Tasarım Bölümü’nde beş yıldır öğretim üyesi olarak bulunmaktayım. Ancak, fotoğrafla bağım hiçbir zaman kopmamıştır. Ankara’da kazandığım fotoğraf bağım ise benim için çok önemlidir.</p>
				<p class="normal">Samsun’dan Ankara’ya geldiğim zaman kendimi yalnız hissettim. Bir şekilde AFSAD’ın adını duydum. Fotoğrafa da eğilimliyim o tarihlerde. Ve AFSAD’a üye olmaya karar verdim. Üye olduktan sonra tabii kurs vermem teklif edildi ve yönetim kuruluna girmem istendi. Böylece Dursunali Sarıkoç ile birlikte uzun süre çalışabilme olanağı buldum.</p>
				<p class="normal">Hatta AFSAD’ta açtığım bir fotoğraf sergisinde Alparslan geldi ve <span class="ideitalik">“bu bir resim sergisi mi? fotoğraf sergisi mi?”</span> diye sordu. Çünkü fotoğraflarımda öyle bir resim tadı vardı. Ve gerçekten AFSAD da çok iyi günler geçirdim. Çok iyi dostluklarım oldu.</p>
				<p class="normal">AFSAD’da çok güzel etkinlikler yaptık, dostluklar kurduk ancak, daha sonra ne olduysa AFSAD’tan bir kopuş oldu. Dursunali Sarıkoç’un daveti üzerine Fotoğraf Sanatı Kurumunu kurmaya karar verdik. Mülkiyeliler Birliğinde yaptığımız bir toplantı sonucunda Fotoğraf Sanatı Kurumu kuruldu. Ben Dursun Ali Sarıkoç’a <span class="ideitalik">“gel gücümüzü bölmeyelim AFSAD’dan ayrılmayalım</span>” demiştim. Ama şimdi görüyorum ki çok iyi olmuş. Bu bir zenginliktir. Sağlıksız bir rekabet değil ama gizli bir yarış doğar bundan. Ankara o yönde çok zengin.</p>
				<p class="normal">Benim fotoğraf maceram çok zengin değil ama <br class="chapter"/>nereye gidersem gideyim fotoğraf makinam hep yanımdadır. Yurtiçi ve yurtdışı gezilerimde hep farklıyı seçmeye çalıştım fotoğrafta. Doku fotoğraflarım ağırlıktadır. <br class="chapter"/>Bu tür fotoğraflardan çok haz duyuyorum. Bir derinlik katıyor. Bir zenginlik var bu fotoğraflarda. İlginç <br class="chapter"/>ve değişik fotoğraflar önemlidir benim için. Herkes gibi olmak istemiyorsan farklılığı yaratıp, kendinden bir şeyler katman gerekiyor fotoğrafa, diye düşünüyorum. Böylece yaptığınla öne çıkabilir, örnek teşkil edebilirsin. Özgünlük orada zaten.</p>
				<p class="normal">Kendi branşımla ilgili derslerimde de hep onu söylüyorum. Özgün olmadıktan sonra sıradan herhangi bir insan olursunuz. Fotoğrafta özgün olmak gerekir diye düşünüyorum. Ne kadar özgünüm, ne kadar geleceğe kalabilirim bilmiyorum, onu zaman gösterecektir, bilemeyiz tabii.</p>
				<p class="normal">Fotoğrafta da bir kaç ödül aldım. 1989, AFSAD 7. Ulusal Fotoğraf Yarışması, “Kültür Bakanlığı Özel Ödülü”. 1988, Fotoğraf Dernekleri 1. Ulusal Yarışması, Saydam “Başarı Ödülü”. AFSAD tarafından düzenlenen Kültür ve Sanat İnsanlarımız konulu yarışmada çok sevdiğim hocam Mustafa Ayaz’ın atölyede çektiğim bir portresi ile aldığım ödülüm benim için önemliydi.</p>
				<p class="normal">Bütün yaşamımı fotoğrafa verdiğimi söyleyemem. Fotoğrafın bana şöyle bir faydası oldu; Ekslibrislerimde fotoğrafı çok kullanıyorum. Fotoğraftan çok yararlanıyorum. Çünkü o kompozisyon olarak da çözümlenmiş halde elimin altında bulunuyor. Gerektiğinde kendi değiştirmelerimle, düzeltmelerimle Ekslibrise dönüştürüyorum. Bir zenginlik benim için.</p>
				<p class="normal">Ben zaten sanatçının kesinlikle tek yönlü olmaması gerektiğini söylüyorum her zaman. Şiir bilen, şiir okuyan, şiir yazan bir sanatçı hiç okumayan bir sanatçıya göre daha avantajlıdır diye düşünüyorum. Çünkü şiir fotoğrafçıyı besleyecektir. Bakış açısını değiştirip zenginleştirir de. Keza öğrencilerimde de tanık oldum. Çok iyi müzik bilgisi olan bir öğrenci, grafik tasarımda da başarılı oluyor. Çünkü onu zenginleştiriyor. Farklılaştırıyor. O yüzden çok yönlü yetiştirmemiz gerekiyor kendimizi. Ben o yüzden farklı alanlarda yetişmekten memnunum. Belki de bir alanda ilerleyip de o alanda yumruk vuracak düzeyde değilim ama o zenginliği taşıyorum içimde. Resim de yapıyorum keza. Baskıresim zaten yapıyorum.</p>
				<p class="normal">Sadece fotoğrafta değil diğer alanlarda da temel kaygım farklı olanı ortaya koyabilmektir. Bu zaten sizi bir yerlere götürecektir. Başkasının yaptığını yapmak sizi bir yere götürmeyecektir. Picasso’nun yaptığını yaparsanız Picasso’nun kötü bir kopyası olursunuz. Bu fotoğrafta da böyledir, resimde de böyledir. Tüm sanat dalları için bu geçerlidir. Ama yaşam zenginliğiniz ve görgünüz ne kadar fazla ise bu yaptığınıza mutlaka yansıyacaktır.</p>
				<p class="normal">Bir diğer konu ise bir ya da iki tane çalışma yapmakla hiçbir zaman o alanın ustası olamazsınız. Çok üretmek gerek. Ama tabii ki bilinçli olarak çok üretmenin insanı geliştirdiğine inanıyorum. Hata yapmanın insanın geliştirdiğine inanıyorum. İlk yaptığım ekslibrislere baktığım zaman bunları ben mi yapmışım diye şimdi gülüyorum. Çünkü en önemsediğim şey ekslibrisde yazıdır. O dönemlerde serigrafi ile yaptığım ekslibrisde koca koca yazılar kullanmışım. Oysa şimdi dönüp baktığımda ne kadar tuhaf geliyor o çalışmalarım bana. Tabii buraya nasıl geldim? Hem yapılanları görerek, hem hata yaparak, hem de arayarak ilerledim.</p>
				<p class="normal">Geçenler de AFSAD’dan aradılar. <span class="ideitalik">“Hocam AFSAD’daki katıldığınız yarışmalara ait arşivlerinizi dijital ortama kaydettik ve dernek rahatlasın diye sahiplerine fotoğraflarını iade ediyoruz. Bir adresinizi alabilir miyiz”</span> dediler. Fotoğraflarım geldi. Şöyle bir baktım ve tebessüm ettim. Dedim ki kendi kendime; <span class="ideitalik">“Hasip nasıl böyle bir fotoğraf çekersin sen? Üstelik bu fotoğraflar sergilenmiş de!”</span> Kim bilebilir ki, belki yaşarsam on sene sonra da şimdi çektiğim fotoğraflar için aynı şeyi söyleyeceğim. Bu hepimiz için geçerlidir. Herkes, gelişim oldukça, beğenisi yükseldikçe eskileri eleyecektir.</p>
				<p class="normal">Fotoğrafa gönül vermiş arkadaşlarıma şunu tavsiye etmek istiyorum; Kendimize karşı birazcık acımasız olmamız, çabuk beğenmememiz gerekiyor. Ya da seçimi sizin dışınızda birine daha yaptırmanız gerekiyor. Başka görüşleri de almanızda yarar var. Çünkü insan kendine karşı birazcık bencildir. Kendi yaptığını daha çok sevebilir. Farklı kişilerin bakması, eleştirmesi zenginleştirmenin nedenlerinden biridir.</p>
				<p class="normal">Benim ekslibrisdeki gelişmemde en büyük katkı Belçikalı arkadaşım Martin Mayes’in eleştirileridir. Çünkü o acımasızca eleştirmektedir. “Kırılır mı acaba?” diye düşünmez. “Yararlanman gerekiyorsa benim eleştirilerimden, acımasızca eleştirmek zorundayım” diyen birisidir. Türkiye’deki ekslibris sanatının gelişmesinde de çok büyük katkısı bulunmaktadır.</p>
				<p class="normal">Bu nedenle yaptığım çalışmalarda olabildiğince paylaşmak ve başkalarının görüşlerini de almak isterim.</p>
				<p class="normal">Fotoğrafta da temel yaklaşımım, içinde figür de barındıran, soyut çalışmalar da olan, doku da bulunan çalışmalardır. Ama ne yaparsam yapayım hepsinde seçici olmaya özen gösteririm.</p>
				<p class="normal">Bir yerde fotoğraf çekimi yapmaya gittiğimde yüzlerce fotoğraf çeksem bile dönüşümde yaptığım elemeler sonucunda inanır mısınız ya bir fotoğraf kalıyor geriye ya da iki tane. Çünkü her çektiğiniz karenin geleceğe kalma şansı yok. Çektiğiniz bir fotoğrafın kompozisyon yönünden, renk yönünden, ışık yönünden iyi olması biraz gözünüzün iyi olmasına, biraz da yüreğinizin dolu olmasına bağlıdır.</p>
				<p class="normal">Ben henüz fotoğrafta iddialı olduğumu söyleyemem. Hâlâ öğrenme aşamasındayım açıkçası.</p>
				<p class="normal">Bizler de gelişiyoruz, teknoloji de gelişiyor. Fikirler de gelişiyor. Bundan on yıl önceki fotoğrafa bakış açısı da değişiyor. Artık <span class="ideitalik">“fazla slaytın var mı?”</span> sorusunu sorduğumuz günler geride kaldı. Şimdi <span class="ideitalik">“fazla flaş diskin var mı?”</span> sorusunu sormak durumuna geldik. Bu teknoloji var iken ısrarla ben karanlık odaya girip agrandisörde fotoğraf yapacağım, çekimlerimde film kullanacağım demek bana çok anlamlı gelmiyor. Çünkü her şey bize hizmet ediyor. O zaman bu telefonları da kullanmayalım. Bütün bu teknolojileri yaşantımızı kolaylaştırdığı için kullanıyorsak, fotoğrafta da yaşantımızı kolaylaştıran teknolojileri kullanmamız gerekiyor. Elbette yararlanacağız.</p>
				<p class="normal">Renkli ya da siyah beyaz fotoğraf mı, belgesel ya da deneysel çalışmamı diye düşünmekten çok, bizim esas olan düşüncemiz şu olmalıdır; <span class="ideitalik">“Geleceğe örnek teşkil edecek bir çalışma yapabiliyor muyuz? Geleceğe bırakacak bir çalışmamız var mı?”</span> Buna bakmak gerekiyor.</p>
				<p class="normal">Siyah-Beyaz fotoğrafın yarattığı nostalji ve getirdiği sadelik herkesi etkiliyor diye düşünüyorum. Ayrıca, Siyah-Beyazın kendine has güzellikleri var. Ancak, renklinin de kendine göre etkin olduğu yerler var. Rengin hâkimiyetinin bir etkinliği var öncelikle. Ben siyah-beyaz fotoğraftan da, renkli fotoğraftan da etkilenen birisiyim. İki çalışmayı yapanlara da saygı duymaktayım.</p>
				<p class="normal">Ara Güler’i hangimiz siyah-beyaz ya da belgesel çalışıyor diye dışlayabilir ki? Kendisi ben sanatçı değilim, fotoğrafçıyım diyerek kendi yolunu belirlemiş ise de çektiği fotoğraflara baktığımızda, sanat bağlamıyla da tad aldığımız fotoğraflar bunlar. Yaşamdan öyle “an”lar yakalamış ki, o “an”ların hepsi Ara Güler’in fotoğraflarıyla geleceğe taşınacak.</p>
				<p class="normal">Daha önce de belirttiğim gibi sürekli bir öğrenme içerisinde olmamız ve çok çalışmamız gerekiyor. Hiç kimse bir anda sanatçı olamaz. Hatalar yapacak, çalıştıkça bu hataları yok edecek ve kendini geliştirecektir. Ara Güler, hemen Ara Güler olmadı, bunu unutmayalım. Milyonlarca fotoğraf çektikten sonra bugünün Ara Güler’i doğdu.</p>
				<p class="normal">Picasso için de aynı şeyleri söyleyebiliriz. Onbinlerce desen yaptıktan sonra bugün bizim hafızamızdan silinmeyen o resimleri yaratmayı başarmış bir sanatçı.</p>
				<p class="normal">Bu durum sadece fotoğraf sanatında değil, tüm sanat dallarında böyledir. Çok hata yapıp, kendinizi düzelttikçe ilerleme kaydedeceksiniz. Bütün fotoğraf sanatçılarının arka planına baktığımızda, başlangıçta belki olumsuzluklar vardır ama zaman içerisinde ve yoğun çalışmalar sonucunda geliştiklerini görüyoruz.</p>
				<p class="normal">Aynı fakültede beraber çalıştığım Ahmet Öner Gezgin deneysel fotoğraf konusunda çabaları olan bir arkadaşımızdır. Tüm platformlarda, sempozyumlarda bu çabaları hep sürmüştür ve sürecektir. Ben tüm bu çalışmalara saygı duyuyorum. Çünkü hiç biri diğerini öldürmüyor. Bana söyler misiniz lütfen, fotoğraf icat oldu da resim öldü mü? Aksine her ikisi de birbirinden yararlandılar. Fotoğrafı kullanarak resim yapanlar da var. Usta ressamlara bakın, Picasso bile fotoğraf yapmış. Hiç bir engel yok önlerinde. O yüzden bence deneysel fotoğrafçılığa da açık kalmakta yarar var.</p>
				<p class="normal">Sanatta amacınız geleceğe bir eser bırakmak ise yönteminiz ne olursa olsun, diliniz ne olursa olsun yeter ki bıraktığınız estetik değerler taşısın. Sanat tarihine geçecek nitelikte olsun. Deneysel ya da belgesel hiç farketmez. Unutmayalım ki hatıra fotoğrafının tarihe geçme şansı yok. Ama iyi bir belgesel için bunu söyleyemeyiz.</p>
				<p class="normal">Şöyle bir National Geographic’de yayımlanan fotoğrafları düşünsenize. Evet onlar birer an fotoğrafı ama tema, kompozisyon, ışık kullanımı, hepsi mükemmel fotoğraflar.</p>
				<p class="normal">Ya da foto muhabirlerinin çektiği fotoğraflar için de aynı şeyi söyleyebiliriz. Türkiye Foto Muhabirleri tarafından düzenlenen yarışma sonuçlarında ödül alan fotoğrafları incelerseniz hepsinin ayrı bir ustalıkta çekilmiş olduğunu göreceksiniz. Birincilik ödülünü alan Ümit Bektaş’ın fotoğrafı beni çok etkiledi. Van depreminde göçüğün altından çıkartılan bir çocuğun gözleri her şeyi söylüyordu. O anı yakalamak önemlidir. O bir belgedir ve yok sayamazsınız.</p>
				<p class="normal">Şahin Kaygun‘da fotoğrafın üstüne müdahale ederek resme çevirmeye çalışmıştır. O genç yaşında o kadar güzel eserler bırakmış ki hepsi örnek olacak çalışmalar. İkisi de yaşamda yer alacak, geleceğe taşınacak eserlerse eğer ben ayrım yapamam ve her iki çalışmaya da iyi niyetle bakmaktan yanayım.</p>
				<p class="normal">Belgesel çalışmaları yapan arkadaşların amacı bir belge bırakmak ileriye. Bir olayı yansıtmak. Onların her hangi bir komposizyon kaygısı estetik kaygısı olmayabilir. Ben o fotoğrafı yok sayamam. Onların önceden belirledikleri bir duruş var. Ben bu olayı yansıtacağım diyor. Bu bir bakış açısı. Nereye koyacağınız, nerede kullanacağınız önemli. O fotoğrafı çeken şunu kafasına koymuş. Yaşam kesitini alacağım, ben bunun kadrajı ile estetiği ile uğraşırsam o adam yok olabilir. Ben bunu an fotoğrafı olarak çekeceğim. O öyle bakıyor olabilir. Unutmamak gerekir her şey, yaptığınıza verdiğiniz değerle geleceğe kalacaktır. Siz değer verirseniz toplum değer verecektir. Sosyal Belgesel alandaki fotoğrafçılık yeniden ateşlendiği, hareketlendiği biliniyor. Belki o grubu ateşleyen, günümüzdeki çelişkiler ve yaşanan olaylardır. Bu toplumun içerisinde yaşıyoruz. Çevremizde olup bitenlere sağır kalamayız. Talep görüyorsa eğer, yapılanlar benimsenmiş ise, bu tarz çalışmalar da devam edecektir. Bir insanı ateşlemenin en önemli yolu “eline sağlık” demektir. Onu dediğiniz zaman herkes ateşlenir. Bu herkes için geçerlidir. Herkes takdir bekler. Bir kişiyi şöylece bir yüreklendirin arkasını getirecektir kesinlikle.</p>
				<p class="normal">Fotoğrafın anonim olması gerektiği yolundaki istem de dikkate değerdir. Bu hangi amaçla yapılıyor, neye ve kime yararı olacak bunu çok bilmiyorum doğrusu. Topluma o fotoğrafı ulaştırmak anlamında sokak sergileri açabilir ve toplumun aydınlatılmasına katkıda bulunabilirler diye düşünüyorum. Bu daha etkilidir. Fotoğrafçı kendi dilini oluşturmuşsa eğer, bir tarz yaratmışsa, altına istediği kadar adını yazmasın. Siz onu nerede görürseniz görün o fotoğrafçıya ait olduğunu anlarsınız. Şahin Kaygun fotoğrafını gördüğünüzde ya da Picasso’nun bir resmini gördüğünüzde ismine bakmadan tanımıyor muyuz hemen. Artık topluma mal olmuş eserlerdir. Onun aidiyetini fotoğraf yitirmez.</p>
				<p class="normal">Paraya tevessül edilmemesi gibi bir anlayıştan yola çıkılıyorsa eğer, bu bana göre yanlış bir düşünce. İnsanların bu restorana girip para vermeden yemek yiyerek çıkıp gitmek gibi bir hakkı nasıl yoksa, o fotoğrafçının emeğine de saygı duyması gerekiyor. Fikir ve sanat eserlerinde bir emek vardır ve emeğin karşılığı ödenmelidir.</p>
				<p class="normal">Ben o zaman bu düşünce ile çalışanlara şunu sormak istiyorum; Bunu ne kadar sürdürebileceksiniz? Sizi ekonomik olarak destekleyen olduğu sürece ancak bunu sürdürebilirsiniz!</p>
				<p class="normal">Kaldı ki bana göre ülkemizde fikir ve sanat eserlerine gösterilen saygı da çok eksik. Artık bu konuda belki biraz daha duyarlı olduk, hakkımızı arayabiliyoruz. Belki dünyada ki birçok ülkeden daha fazla bu alanda işlem gören dava dosyaları mevcut mahkemelerde. Ancak, ben yine de saygının eksik olduğunu düşünüyorum.</p>
				<p class="normal">Hemen bir konuda açıklama yapmak istiyorum yeri gelmişken. Benim bir profesör arkadaşım benim yaptığım bir logoya kendine aitmiş gibi, herhangi bir isim belirtmeden kendi doçentlik dosyasında göstermiş. Bu kişiye karşı dava açtım. Dava açmamdaki neden O’na olan kızgınlığımdan değildi. Bu olayı bir saygısızlık olarak gördüğümden ve birçok kişiye emsal teşkil edeceğini düşündüğüm içindi. Çünkü bunu yapan kişi bir eğitimci, çocuklara doğruları öğreten bir kişi. Bu çok önemli bir şey benim için.</p>
				<p class="normal">Henri Cartier-Bresson<span class="ideitalik">; “fotoğraf çekmek birisinin beynini, yüreğini ve gözünü objektifin eksenine dizebilmektir”</span> demiştir. Bu üç faktör çok önemlidir. Bunlar ne kadar zenginse fotoğrafınız da o kadar zengindir. Elbette bunun bir reçetesi yok. Yaptığınız üretimde kompozisyon varsa, denge varsa, bir şeyler anlatıyorsa, size heyecan veriyorsa, önünde durduruyorsa, güzel olan “o”dur. Esas olan da fotoğraf sanatçısı, ressam, heykeltraş gibi tüm sanatçıların yaptığı eseri ile deşarj olmasıdır. Yani yaşanmışlıklarını dile getirmesi ve bundan haz duymasıdır. O zaten bittikten sonra bu yapılanlar toplum tarafından benimsenirse yaşar gider, benimsenmezse de ölür yok olur.</p>
				<p class="normal">Estetik ve Ana Sorunları kitabında Suut Kemal Yetkin şöyle der: “Düş görerek bilinç dışının baskısından kurtulan kişi eğer sanatçı ise düş göreceğine eser yaratarak, bilinç dışının yoğunlaşan baskısından kurtulabilir.”</p>
				<p class="normal">Şöyle bir düşünsenize, her yaptığımız işin sonunda yorgunluğumuzu nasıl gideririz? Elbette ortaya çıkarttığımız eserin karşına geçip baktığımızda derin bir nefes alırız ve bütün bir emek sürecinde yaşanan yorgunluğun hiç birisi kalmaz.</p>
				<p class="normal">Burada bir anektodu aktarmak istiyorum. Alman Ekslibris Sanatçıları Derneği Başkanı Dr. Med. Gernold Blum bir erotik ekslibrisimi görmüş ve bana bir mektup göndermişti; <span class="ideitalik">“Mr. Pektaş ben de erotik ekslibrisden hoşlanıyorum. Bana bir erotik ekslibris yapar mısınız?”</span> diyordu mektubunda. Yaptığım araştırmalar sonucunda Girit seramiklerinin üzerindeki erotik figürleri biraz daha değiştirerek üçlü bir figür çalışması yaparak baskısını aldım ve gönderdim kendisine. Yanıt şu şekilde geldi; <span class="ideitalik">“Mr. Pektaş bu çalışmanın fazla erotik olduğunu düşündüm. Ben biraz da sizin kültürünüzün de içerisinde olacağı bir çalışma bekliyordum ve biraz da kaligrafik yazı kullanılsın isterdim.”</span></p>
				<p class="normal">Bunun üzerine bereket tanrısından esinlenerek, Arap harflerinin estetiğini latin alfabesine dönüştürerek yeni bir <span class="ideitalik">Ekslibris</span> daha yaptım ve kendisine gönderdim. Beğenmiş, “tam istediğim gibi” diyerek benden fiyat sordu. Ben de yurtdışı fiyatlarını araştırarak bir fiyat söyledim. Ama fiyatı çok yüksek buldu o kadar tepki verdi ki bana. Bu parayı gönderemeyeceğini, eğer istiyorsam ekslibrislerimi geri gönderebileceğini bildirmişti. Bunun üzerine kendisine bir mektup yazdım ve dedim ki; <span class="ideitalik">“Mr. Blum, ben o ekslibrisleri yapıp size gönderene kadar bitirip karşısına geçip izlediğimdeki hazzı hiçbir şeye değişmem. Para falan göndermenize gerek yok. Ekslibrisler de sizde kalabilir.” </span> Daha sonra bana bir miktar mark göndermişti.</p>
				<p class="normal">Yaptığınız şey sizi doyuruyorsa hiçbir şeyle değiştirilmez. Birileri için, birilerine beğendirmek için bir şey yaparsanız, inanın kalıcı bir şey yapamazsınız. Önce siz beğeneceksiniz, çöpe atmayı da herkesten daha önce yapacaksınız. O zaman yükseliş daha çabuk olur.</p>
				<p class="normal">Kim ne yaparsa yapsın, deneysel ya da belgesel, siyah-beyaz ya da renkli fotoğraf, fark etmez. Yaptığı şey, kalıcı güzellikler ve kalıcı özellikler taşıyorsa mesele yok. Bir tek bu önemlidir. Teknik önemli değildir. Ruhunuzu okşaması, heyecan vermesi yeterlidir.</p>
				<p class="normal">Fotoğraf salt fotoğraf olarak kalmamıştır günümüze gelene kadar. Pek çok sanatçı farklılıklar yaratmak çabasında olmuşlardır. Fotoğraf tarihini incelediğimizde bir Moholy Nagy, bir Man Ray, bir Picasso, bir Şahin Kaygun fotoğrafa kendilerini de koymuşlardır.</p>
				<p class="normal">Picasso’nun çekmiş olduğu bir fotoğrafa baktığınızda eğer Picasso hakkında bir birikiminiz var ise hemen bu Picasso’nun fotoğrafı diyebileceksiniz. Çünkü yaptığı kolajla kendini bu fotoğrafa yansıtmıştır. Picasso için bu bir dildir. Deneyseldir. Kimsenin yaptığı bu gibi deneysel çalışmaları yok sayamayız.</p>
				<p class="normal">Eğer sizin çektiğiniz fotoğrafın içinde siz varsanız, yüreğiniz varsa, eğitilmiş bir gözünüz varsa, kendi beyniniz varsa o zaten geleceğe kalacak ve iyi fotoğraf olarak her zaman yaşayacaktır.</p>
				<p class="normal">Fotoğrafın iyi bir fotoğraf olması fotoğrafın temel ilkelerine bağlı kalınmasından geçiyor. Bu kuralların ne olduğunu da az çok hepimiz biliyoruz. Sabit Kalfagil’in güzel bir sözü vardır; <span class="ideitalik">“fotoğrafı sanat yapan mesajda belli bir duygu yoğunluğunun bulunmasıdır. Fotoğrafçıyı sanatçı yapan ise mesajı yoğurup iletmekteki özgünlük ve kişiselliktir.”</span></p>
				<p class="normal">Söylediklerimin bir özetidir bu cümle. Sizin bir özelliğiniz var ise sanatçı olabilirsiniz. Hepimiz Picasso gibi resim yaparsak hepimiz Picasso gibi oluruz. Kendimizi bulana kadar hem üreteceğiz, hem fotoğraf dilimizi özgün bir şekle getireceğiz.</p>
				<p class="normal">Fotoğrafçının o özel anı yakalayabilmesi için çektiği bir karede yüreğinin çok güçlü olması gerekmektedir.</p>
				<p class="normal">Bir fotosafariye çıktığımda, herkesten önde giderim. Herkesten önce ben göreyim, farklı olanı yakalayabileyim, herkesin çektiğini çekmeyeyim diye.</p>
				<p class="normal">Örneğin fotoğrafa eğer insanların aşina olduğu bir harf yapısı kazandırırsanız etkisi bir kat daha artar. Çünkü insanlar o fotoğrafa aşinadır. Örneğin “O” harfi fotoğrafa bir renk katar. Fotoğrafta bir zincir oluşturmayı başarırsanız, dansı, ritmi de bu fotoğrafa koyabilirsiniz. Grafiği oluşturabilmeniz gerekir. O nedenle fotoğrafla müziği birbirinden ayıramazsınız. İddia ediyorum iyi müzik dinleyenler, şiir okuyanlar iyi fotoğraf yapabiliyorlar. <br class="chapter"/>Tersini iddia edebilir misiniz?</p>
				<p class="normal">Ben kendi öğrencilerimden de biliyorum. Gerçekten iyi müzik dinleyenler ve kitap okuyanlar öne çıktılar. Örneğin ben basın ilanını öğretiyorum. Bir basın ilanında metin ve slogan yazmak zorundalar öğrencilerim. Sınıfı geçmek isteyen bir öğrenci bir basın ilanı metni ve sloganı yazmak zorunda olduğu halde, bunda çok zorlanıyorlar. Neden? Çünkü kitap okumuyorlar. Bir öğrencimin ilk hazırladığı metne eline sağlık demişsem eğer hemen soruyorum ardından, “<span class="ideitalik">kitap ve şiir okuyor musun?” <br class="chapter"/></span>Evet, okuyor! Çünkü kelime dağarcığı yaptığı slogana <br class="chapter"/>ve metne yansımakta.</p>
				<p class="normal">Bir fotoğrafta egemenlik ve değişkenliğin olması gerekiyor. Egemenlik, uygunlukla zıtlığın bir arada olması demektir. İçine bir de değişken unsur koymanız gerekiyor. Örneğin dört satır içeren bir fotoğrafta üç aynı şekilde egemen satıra bir farklı değişken satır koyduğumuz zaman heyecan artar. Grafiksel yönden de bir anlam verir.</p>
				<p class="normal">Özellikle portre fotoğraflarında fotoğrafı etkili kılan fotoğrafın sade olmasıdır. Arka fonun temiz ve ışığın iyi olmasıdır. Fotoğrafta hareket birlikteliği de önemlidir. Fotoğrafın önünün açık olması, kompozisyon seçimi fotoğrafçının fotoğrafı bildiğini gösterir.</p>
				<p class="normal">Dürer’in sözüydü sanırım; “Sanat doğadadır, onu oradan çıkartabilen sanatçıdır.” Doğa o kadar zengindir ki önemli olan görebilmek, seçebilmektir. Bir ağacın içine işlenmiş bir kadın vücudunu ele alın. Ancak görmeyi bilen bir fotoğrafçı çekebilir bu vücudun fotoğrafını.</p>
				<p class="normal">Hacettepe de fotoğraf derslerine girdiğim yıllarda bir fotoğraf çekmiştim. Ağaç çok ilginçti. Gövde at başı gibiydi. Budak noktalar göz şeklinde. Yaprakları turuncu rengindeydi. Çünkü mevsim sonbahardı. Öğrencilerime gösterdiğimde hepsi çok şaşırmıştı. Ve hep birlikte bu ağacı aramaya başladılar kampüste. Görebilen öğrencilerim olmuştu, anımsıyorum. Bu fotoğrafı çekip getirdiler bana.</p>
				<p class="normal">Bütün bunlar görmeye bağlıdır. Herkes bakar, ancak herkes göremez. Henri Cartier-Bresson’un dediği gibi, gördüğünüzü objektifinize dizebilmek önemlidir.</p>
				<p class="normal">Colerr’den bir alıntı daha paylaşmak istiyorum; <span class="ideitalik">“Fotoğraf Sanatı için önemli olan, ilerlemedir. Ve bunun gerçekleşebilmesi için de sanatçı hep değişken ve devingen bir durumda olmalıdır. Fotoğrafçı her zaman iletebileceği daha iyi mesajların arayışı içinde olmalı ve yeni bakış tarzları geliştirmeleridir.”</span></p>
				<p class="normal">Picasso’nun geldiği noktaya nasıl geldiğini hiç düşündünüz mü? İlk resimlerine bakın lütfen. O kadar gerçekçi, o kadar düzgün resimleri var ki. Ama bugün Picasso kadar güzel güvercin resmi yapan birini göremezsiniz. Tüm dünya bu güvercin resmini kullanıyor. Ağzında bir defne dalı ve üç çizgiyle oluşmuş bir güvercin. Picasso, kübizmi kolay keşfetmedi ve ona ulaşması çok kolay değildi. Ayrıca Picasso’nun çalışma alanı tek değildi biliyorsunuz. Çok zengin bir sanat çeşitlemesi yapmıştır. Çok güzel heykelleri, seramikleri var. Öyle güzel bir keçisi var ki ne anlatmak mümkün, ne de karşısında yaşadığınız heyecanı tarif edebilmek.</p>
				<p class="normal">Picasso’ya biri bir gün bir horoz resmi yapması için sipariş vermiş. Picasso on beş gün sonrası için randevu vermiş. Adam on beş gün geçtikten sonra gelmiş ve resmini istemiş. Picasso adamı oturtmuş ve bir kalem kâğıt alarak başlamış horoz resmini yapmaya. Bitirip teslim edince. Adam elbette borcunun ne olduğunu sormuş. Picasso fiyatı söyleyince adam çok sinirlenmiş. <span class="ideitalik">“İki karalama yaptın benden bu kadar istiyorsun”</span> diye tepki vermiş. Bunun üzerine, Picasso adamı yanına çağırmış ve dolabının kapağını açarak yüzlerce horoz resmini göstermiş. <span class="ideitalik">“Yüzlerce horoz resmi yaptıktan sonra doğdu bu elinizdeki horozun resmi”</span> demiş.</p>
				<p class="normal">Her şeyde böyledir. Sadece üç tane heykel yapan bir heykeltıraş gördünüz mü hiç? Hep bir devinim içinde olacaksınız, değişeceksiniz.</p>
				<p class="normal">Biraz da ekslibris’den bahsetmek istiyorum. 1450’ li yıllarda ihtiyaçtan doğan bir sanattır ekslibris. Günümüzde çok yönlü olarak gelişmiş müzeleri, dernekleri mevcuttur. Ekslibris, kitapların iç kapağına yapıştırılan mülkiyet işareti demektir. Ben kitabın iç kapağına üstünde Ekslibris Hasip Pektaş yazan bir ekslibris yapıştırırsam, bir başkasına o kitabın bana ait olduğunu belirtir.</p>
				<p class="normal">Ekslibrisin sanatsal değerinin yanısıra, kitaba bir ikinci kimlik katmaktadır o. Dokunacak kadar yakınsınız ona. Gravür, ağaç baskı, taş baskı gibi birçok baskı teknikleri ile çoğaltılabildiği gibi fotoğrafla da yapılabilmektedir.</p>
				<p class="normal">Dünyada yaygın olarak sanatçıların ürettiği bir sanat dalı olan ekslibris, özellikle Bulgaristan, Çin ve Rusya’ da çok yaygındır.</p>
				<p class="normal">1450’ li yıllarda önemli devlet adamlarına, din adamlarına bir kitap armağan etmişler ve demişler ki içerisine bir etiket yapıştıralım ve bu kitap ona ait olsun. Kişiye özel, yani kitabın sahibine özel bir şey, kitabın yazarına ait bir şey değil. Osmanlı İmparatorluğunda bu mühür şeklinde kullanılmış. Sahaflarda bulacağımız bazı kitaplarda dört beş tane mühür görebilirsiniz örneğin. Bu gelenek matbaa ile birlikte daha da gelişmiştir. Albert Dürer’den tutun da Picasso’ya kadar birçok sanatçı ekslibris yapmıştır. Dürer’in dönemin devlet adamlarına yirmibir tane ekslibris yaptığını biliyoruz.</p>
				<p class="normal">Ekslibriste yazı kullanılmalıdır. Çünkü ekslibris kim için yapılmış ise o kişinin adı okunabilmelidir ekslibrisin üstünde. Ancak, bu yazı çok büyük olmamalıdır. Ekslibrisin altına kurşun kalemle kodunu, kaç adet bastığınızı ve adınızı yazmalısınız. Çünkü kurşun kalem daha samimidir ve diğer kalemler gibi zaman içerisinde uçup yok olmak gibi bir özelliği yoktur. Şöhler ya da çok kaliteli HB kâğıdı kullanmakta ve kâğıdın mat olmasında yarar vardır.</p>
				<p class="normal">Enternasyonel Ekslibris denilen bir çalışma türü daha vardır ki bu çalışmada ekslibrisin isim kısmı boş bırakılır ve sticker’a basılır. Kırtasiyelerde satılmak amaçlı yapılır. Sticker’ı alan kişi boş kalan yere adını yazar ve kitabına yapıştırır. Ancak kolleksiyoncular için tercih edilmez çünkü aynı Ekslibrisden birçok kişide vardır. Ofsetle çoğaltıldığı için özgün bulunmaz ve rağbet görmez.</p>
				<p class="normal">Ekslibrislerin altında 1/20, 5/30 ya da 30/100 gibi rakamlar görürsünüz. Bunun anlamı şudur; bu ekslibristen yirmi tane basılmıştır, bu elinizdeki birincisidir. Ya da yüz tane basılmıştır, bu elinizdeki otuzuncusudur… gibi.</p>
  <p class="normal">Ekslibrisin altına yer alan baskı tekniklerine ilişkin numaralar ve merak ettiğiniz diğer tüm ayrıntılara internet sitesinden ulaşabilirsiniz. <span class="idebold">www.aed.org.tr</span> ya da <span class="idebold">www.hasippektas.com</span> adresinde ayrıntılara ve örneklere ulaşmanız mümkündür.</p>
				</div>
</body>
</html>