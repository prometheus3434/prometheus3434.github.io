<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>foto2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:97131540-16bd-4cfe-b7f1-eafd05224090"/></head>
  <body class="calibre">
<div class="chapter">
				<p class="normal"><span class="idebold">Sanatın Ayırdına Varmak</span></p>
				<p class="normal">Fotoğrafla geçen uzun yıllarımı dikkate aldığımda, “anı var mı?” sorusuna, “hayır” demek mümkün değil. Sadece fotoğraf dünyam veya genel olarak fotoğraf dünyamız değil, yaşamda geçmişimizin yâd edilmesi ve olup bitenlerden ders çıkarılması bağlamında da anıların irdelenmesi kaçınılmazdır.</p>
				<p class="normal">Konu fotoğraf olunca belki biraz daha seçici olmak gerek. Fotoğrafla nasıl tanıştığımı anlatmakla başlayayım iyisimi. Oldukça karışık bir durum. Fotoğrafla tanışmak; fotoğraf makinesi ile tanışmak mıdır, yoksa fotoğrafın bir sanat disiplini olduğunun farkına varılması mıdır? Ne yazık ki, fotoğrafla tanışmaktan söz edildiğinde, daha çok fotoğraf makinesi ile tanışmak (ki ben katiyen onaylamıyorum bu ilişkilendirmeyi) şeklinde bir algı ile bakılıyor meseleye. Bu algı (böyle pürtelaş bir bakış açısı) nedeniyledir ki, bazı ağabeylerimiz, ustalarımız; fotoğrafta 40.-50. sanat yıllarını daha 60 lı yaşlarına gelmeden kutlayabiliyorlar.</p>
				<p class="normal">Aslında benim üç yaşında çekilmiş bir fotoğrafım var. Boynumda fotoğraf makinesi asılı. Ben o fotoğrafın ne zaman çekildiğini asla hatırlamıyorum. Demek ki doğduğum yıllarda bile evimizde bir fotoğraf makinesi vardı, hatırladığım zamanlarda da hep bir fotoğraf makinası oldu evimizde.</p>
				<p class="normal">Tabii ki benim, fotoğrafın bir sanat disiplini olabileceğini sezmem, algılamam, kavramam çok daha sonralara ait.</p>
				<p class="normal">Fotoğrafla geçen bu uzun süreç içinde beni etkileyen anılar arasından biraz esprili olanlarına öncelik vermek istiyorum. Fotoğrafa hobi olarak başladım. Hobi olarak başlayınca birçok iyi güzel anı da oluyor ister istemez. Ve fotoğrafın bir hobi olmaktan öte kendini ifade biçimi olduğunu ise, çok daha sonraları fark edebildim. Bu da yeni bir yaşam tarzı ve yeni anıların oluşmasını getirdi beraberinde.</p>
				<p class="normal"><span class="idebold">Fotoğrafımızın Nasreddin Hocası; “Mehmet Dilci”</span></p>
				<p class="normal">Fotoğrafa ilk başladığım yıllarda biz dörtlü bir grup olarak dolaşırdık. Benim de dahil olduğum, Dr. Ercan Altun, Hakkı Akdeğirmen ve bu yıl 30. Sanat yılını kutlayan Mehmet Dilci ile birlikte dört kişilik sıkı bir ekip.</p>
				<p class="normal">Bu dörtlünün fotoğrafa başlamasından itibaren çok ilginç ve esprili anılar da oluşmaya başladı. Özellikle de Mehmet Dilci. Dilci için fotoğraf dünyasının Nasrettin Hocası diyebilirim rahatlıkla. Hatta en son 30. Sanat yılını kutladığımızda onu gençler şöyle bir portre ile temsil etmişlerdi. Eşeğe ters bindirmişler ve eşeğin boynuna da eski bir fotoğraf makinesi asmışlardı. Sadece Nasreddin Hoca tiplemesi yapmakla kalmayıp, bugün gelişigüzel yapılan fotoğrafa itirazı da böylece dile getiriyorlardı.</p>
				<p class="normal">Mehmet Dilci ile pek çok gezimiz oldu. Bunlardan biri de Mardin’e yaptığımız bir dizi gezidir. 1995 li yıllardı. O zaman Mardin de terörden etkilenen bir kentti. Belediye Başkanı ve Çimento Fabrikasının Müdürünün davetiyle gitmiştik Mardin’e. Amaçları Mardin’i bir turizm kenti yapmak idi. Mardin’in tanıtımını yapmak istiyorlardı. Fotoğraflar için de, en yakın Fotoğraf Derneği olan AFAD’a müracaat etmişlerdi. Ben AFAD’ın başkanıydım o tarihlerde. Ben başkan olduğuma göre yıl 95 değil, 98 olmalı. Önce Ercan Altun ve Mehmet Dilci ile birlikte gittik. Sonraki gidişlerimizde bu sayı sekize kadar ulaştı. Mardin, Hasankeyf ve Midyat’ta fotoğraf çektik. Önümüzden polis mayın tarıyor ve arkasından biz fotoğraf çekiyorduk. Bunun sonucu olarak ortaya çıkan fotoğraflarla tüm Türkiye’yi dolaşan sergiler açtık, takvimler, kitaplar yaptık. Bu fotoğrafları gören başka fotoğrafçılar ve sinemacılar bizi arayarak oraya nasıl gidebileceklerini sordular, bizden bilgi aldılar. Daha sonra Berivan filmi çekildi orada. Sonuçta Mardin bugünkü haline geldi. Halbuki o yıllarda yemek yiyecek doğru düzgün bir lokanta, kalacak doğru düzgün bir otel yoktu. Bugün çok güzel lokantaların, çok yıldızlı otellerin bulunduğu, antikacıların var olduğu bir şehir Mardin. Terörden uzak, turist akınına uğrayan bir şehir haline geldi.</p>
				<p class="normal">O günlerin birinde Mehmet Dilci ile Kasımiye Medresesi’ne gitmiştik. O dönemde meşhur bir de televizyon reklamı vardı. Banu Alkan’dı sanırım reklamda oynayan. Saf rollerinde. Bir kokoreçiye “Benim kasetim var… Siz benim kasetimi dinlediniz mi?” diye soruyordu. Tam o günlerdi işte, Kasımiye Medresesi’nde fotoğraf çekerken Mehmet Abi antik bir taşa basarak yere düştü. Acilen Mardin Devlet Hastanesi’ne götürdük. Fakat hastanede hiç doktor yok. Hemşireler var sadece. Okuldan yeni mezun olmuş genç kızlar. Oraya gidene kadar acıdan bağıran Mehmet Abi, çevresini genç kızlar sarınca susuverdi birden. Sonra acısını unutarak, çevresini saran kızlara reklamdaki ifadeye benzer bir ifade takınarak “Benim sergim var… Siz benim sergimi gördünüz müüü?” diye sordu.</p>
				<p class="normal">Sonra hastanede doktor olmadığı için bacağında kırık olduğu kararını ben ve Ercan verdik. Hemşirelerden biri de kırık bacağı alçıya aldı. Yeterince bilgili saramadığımız için biraz acısı oldu ama en azından sakat kalmaktan kurtuldu.</p>
				<p class="normal">Daha sonra başka bir gidişimizde gördük ki Mehmet Abi’nin düştüğü taşın etrafını çimento ile çevirmişler, gelen her ziyaretçiye anlatıyorlar;</p>
				<p class="normal">“Burada fotoğraf sanatçısı Mehmet Dilci çekim yaparken düştü”. Böylece Mehmet Abi turizm tarihine geçmiş oldu.</p>
				<p class="normal">Yine bir keresinde Mehmet Abi ile dolaşırken bir çocuk geldi yanımıza. “Abi” dedi, “Siz TRT’den mi siniz?” Mehmet Abi; “ yok biz AFAD’danız” deyince çocuk durdu, düşündü, Abi o kanal bizde çıkmıyor, çekmeyin“ dedi.</p>
				<p class="normal">Mehmet Abi ile anılar bitmez. Bir keresinde Taşkale’ye geziye gitmiştik. Bu gezimize İzmir’li önemli bir fotoğraf sanatçısı olan Nail Uygur da katılmıştı. Mehmet Abi Nail’i görünce kendini anlatmaya başladı. Dedi ki; “Ben çok önemli bir fotoğrafçıyım. Yaptığım fotoğraflar tüm Türkiye’de çok beğeniliyor. Hatta bir gün Konya’da fotoğraf çekerken Yusuf Tuvi beni gördü. Dedi ki, ‘Sen çok iyi bir fotoğrafçısın, senin fotoğraflarından kartpostal yapmak istiyorum. Ne dersin?’ Mehmet abi böyle deyince, İzmir’li olan Yusuf Tuvi için Nail Uygur itiraz etti. ‘Abi’ dedi ‘Bir yanlışın olmasın. Yusuf Tuvi böyle kartpostal işleriyle uğraşmaz. Elektrik mühendisidir.’ Mehmet abi ısrarında devam etti. ‘Hayır’ dedi. ‘Yusuf Tuvi idi.’ O zaman Nail Uygur, ‘Yusuf Tuvi’yi tarif et abi, nasıl biridir?’ dedi. Yusuf Tuvi, hepiniz bilirsiniz, zayıf ve uzun boylu bir abimizdir. Mehmet abi; ‘Kısa boylu ve şişman’ dedi. Nail Uygur ‘Nasıl olur abi’ dedi, ‘Yusuf Tuvi zayıf, uzun boylu biridir’. Mehmet abi şöyle bir durdu, düşündü ve dedi ki; ‘Demek ki ben görmeyeli boyu uzamış’. İşte böyle bir Nasrettin hocadır Mehmet abi. Bilmediği hiçbir şey yoktur neredeyse. Yapmadığı iş yoktur. Makineniz bozulunca tamir eder, kendine has filtreler yapar, yeni yöntemler bulur. Hatta ilk defa ebru ile fotoğrafı birleştirip kendine göre yorumlayan kişidir… Beyşehir’e gitmiştik. Orada bir telefon geldi kendisine, karşıdaki bir kız sesi idi. Bir kız onu köprüde fotoğraf çekerken gördüğünü, çok karizmatik bulduğunu, kendisinden çok etkilendiğini söyleyerek, tanışmak istediğini ve ne iş yaptığını sordu. O da dedi ki;” Biraz doktor, biraz eczacı, biraz çiftçi, ressam ama sapına kadar fotoğrafçı.”</p>
				<p class="normal">Mehmet abi böyle bir insan işte. Onunla olan anılarımı yazsam bir kitap olur. Bir gün yazacağım bunları ve adı da “Dilci Evliya Çelebi ‘nin Seyahatnamesi” olacak. Böylece daha çok insan okuma şansına sahip olacak.</p>
				<p class="normal">Mehmet Dilci’nin benim hayatımda çok önemli bir yeri var. Hem çok konuşan, hem de aynı zamanda aksi biri olarak bilinir ama içi pırıl pırıldır. “Alo” dediniz mi koşarak gelir. Çok az bir gelirle, tüm yaşamını fotoğrafla götürür. Yaşamında başka bir şey yoktur. Bu açıdan çok saygındır. “Benim” diyen çok kişiden de çok fazla şey üretmiştir. Bizim “Sunu” diye bir yayın organımız var. Her sayımızda birini yazarız. O sayıda da sıra Mehmet Dilci’ye gelmişti. Birileri O’ na; “Senin aleyhinde yazıyorlar” demiş. Bu bir hışımla çat kapı derneğe geldi ve “bana ait yazıları çıkarın” dedi. O kadar ısrar etti ki okumadan, mecburen o sayfaları çıkarmak zorunda kaldık. O kadar güzel ve komik şeyler yazmıştık ki hakkında, o sayfalar el altından satıldı ve çok daha fazla para kazandık. Şimdi hep bunu anlatır ve “Sunu Dergisinden kâr ettiren tek kişi benim” der.</p>
				<p class="normal"><span class="idebold">Acı Bir Olay</span></p>
				<p class="normal">Tabii ki acı anılar da var. Bunları en önemlisi 1995 Kasım’da yaşanan bir trafik kazası. Kapadokya’ya fotoğraf çekmeye gidiyorduk. 40 kişi vardı otobüste. Pozantı’da bir kaza oldu. Bu kazada maalesef 13 kişi öldü, pek çok insan da yaralandı. Benim de boynum kırıldı. Birkaç gün yoğun bakımda kaldım. Daha sonra, birkaç sene sonra, AFAD Başkanı iken bu 13 arkadaşımız adına yapmaya başladığımız “13 Kare Uluslararası Sanat Festivali” bu gün hâlâ devam ediyor. Önümüzdeki yıl 13. sü yapılacak. Sonuncu hariç, bu güne kadar yapılanların hepsinin koordinasyonunu ben yaptım. Bu kaza, fotoğraf dünyasına böyle bir etkinliğin kazandırılmasına neden olan çok acı bir olaydır.</p>
				<p class="normal"><span class="idebold">En Kötüsü Sanatçı Duyarlılığına Uymayan <br class="chapter"/>İkiyüzlü Davranışlardır</span></p>
				<p class="normal">Bu kazanın dışında beni en çok zorlayan şey, fotoğraf dünyasındaki anlamsız, yaşamımıza hiçbir katkısı bulunmayan kısır tartışmalar ve bazen bir sanatçı duyarlığına uymayan ikiyüzlü davranışlardır. Aslında bunları unutmak gerek, böyle anıların hatırlanmaması daha iyi.</p>
				<p class="normal">Yaşamın her alanında ikiyüzlü davranışlar var. Ama fotoğraf dünyasında daha fazla var. Çünkü sanat, egoların bilendiği bir alandır. Sanatta hırs var. Sanatçı hırslı olur. Bundan kendine çizmiş olduğu hedefe ulaşma azmini kast ediyorum. Sanatçı bu azimden arındırılırsa, geriye sanat kalmaz, hobi kalır. Önemli bir hedef olmadan hobi olarak uğraşılan fotoğraf faaliyetinde görülen hırs ise bazen patolojik boyutlara ulaşabiliyor. Kendine hedef koyup azimle çalışmadığı için kendilerini geçenler oluyor ve o patolojik hırs kendini geçenleri yok etme içgüdüsüne dönüşebiliyor. Fotoğraf dünyasında görünen o ki, bu tip hırs artacak. Neden derseniz, çünkü eskiden hem sanat hem hobi için yapılırdı fotoğraf, şimdi ise fotoğraf o kadar çok hobi için yapılıyor ki, sanat ve hobi fotoğrafçılığı ayrılıyor hızla. Bu yüzden çatışmalar ve kırılmalar olacak. Çünkü ayrılırken, diğerinin tarif edilmesi ve kendini ondan ayrıştırması gerekecek. Bu arada kırılanlar olacak doğaldır. Sanat tarihi incelenince hep böyle olduğu görülür.</p>
				<p class="normal"><span class="idebold">Sanatçılar Anlaşılmama Sorunu Yaşarlar</span></p>
				<p class="normal">Sanat ve bilim yapanlar devamlı bir anlaşılmama sorunuyla karşılaşırlar. Neden derseniz, çünkü bilim adamı ve sanatçı, alışılagelmişin dışında bir şeyler söyledikleri için bilim adamı veya sanatçıdırlar. Alışılagelmişin dışında bir şeyler söyleyince haliyle tepki de büyük olacaktır. Bu yüzden ben tepkiden değil, tepkisizlikten korkuyorum.</p>
				<p class="normal">İyi Şeylere Vesile Olmak</p>
				<p class="normal">Anılar deyince biraz da kötü anıları unutup, geride hoş seda bırakan anıları anlatmakta fayda var.</p>
				<p class="normal">Örneğin Mardin’e yaptığımız çalışmadan yaklaşık beş altı yıl sonra bir daha gittik. Bir öğrencim de vardı yanımızda. Kasımiye Medresesi’ne gittik ve çok güzel bir değişim olduğunu gördük. Medrese çok değişmiş. Bakım yapılmış, her yer tertemiz. Her tarafa turistik tesis yapılmış, tuvaletler yapılmış, çocuklar turistik eşya satıyorlar. Beyaz elbiseli turizm polisi gelmiş, medresenin odaları etnografik olarak düzenlenmiş. Çok memnun oldum. Orada daha önceki dönemden tanıdığımız bekçi Mehmet Ali vardı. Beni uzaktan gördü tanıdı, yanımıza geldi. Bana; “Doktor” dedi, “Sen misin?” Daha sonra çevresine baktı, eliyle beni göstererek yüksek sesle “İşte Mardin’i kurtaran adam bu” dedi. Şaşırdım, “Nasıl yani, Mardin’i ben nasıl kurtardım?” Değişime olan katkımızı anlatıyordu. Bu benim için çok onur verici bir olaydı. İnsanın bir şeyi değiştirmiş olması ve bunu fotoğrafla yapması, herhalde bir fotoğrafçı için en güzel anıdır. Bu değişime katkım olduğu ve bunu da fotoğrafla yaptığım için çok memnun oldum. O günkü gezide çimento fabrikasının misafirhanesine de uğramıştık. O dönem çektiğimiz fotoğrafların duvarlarda asılı olduğunu gördük. Sekiz yıl önce çekilmiş bu fotoğrafları o zaman beğenmedim. Beğenmediğim için de, bizimle birlikte bu seyahatte bulunan öğrencim Gülsüm’e fotoğrafların bana ait olduğunu söyleyemedim. Ama bekçi Mehmet Ali ile karşılaşıp bahsettiğim o coşkulu an yaşanınca, beğenmediğim bu fotoğrafların, böyle önemli bir değişime ve gelişmeye katkısı olduğunu gördüğümde, aslında güzel fotoğraflar olduğunu anladım. Akşam geri döndüğümüzde Gülsüm’e fotoğrafların benim olduğunu söyledim. Eh o da haklı olarak neden önceki akşam bunu söylemediğimi sordu. “Bu fotoğrafların güzel olduğunun dün akşam farkında değildim. Ama bugün gördüm ki bu fotoğraflar bir şeyleri değiştirmiş, demek ki bu fotoğraflar güzelmiş, yeni fark ettim” dedim. Bu fotoğrafların her şeyin olumlu yönde değişmesine katkısı olmuştu.</p>
				<p class="normal"><span class="idebold">Nereden Nereye</span></p>
				<p class="normal">1998 de yine Mardin’e gitmiştik. Mardinliler de alışık değil o yıllarda fotoğrafa. Fotoğraf çekiyoruz, çocuğun biri yanımıza geldi; “Abi ne yapıyorsunuz?” dedi. Biz de, Mardin’i tanıtmak için çalıştığımızı, Mardin’in güzelliklerini, tarihi eserlerini fotoğraflarla anlatacağımızı söyledik. Çocuk çok şaşırdı. “Abi siz aptal mısınız” dedi. “Bakın şu kitapçıda bir sürü kartpostal var, gidin alın.” Mardin bir tek fotoğrafçıya şaşıran bir şehir iken, kısa zamanda bu hale gelmişti.</p>
				<p class="normal"><span class="idebold">“Turist misiniz?” Önyargısı</span></p>
				<p class="normal">Bir defasında da Diyarbakır’da eşimle ve bir kız öğrencimle, yine Gülsüm vardı yanımızda, geziyoruz. Bir genç geldi yanımıza, beni durdurdu ve başladı işaretle konuşmaya. Beni gösterdi eliyle “Sen”, kendini gösterdi “Benim”, sonra fotoğraf makinesini göstererek fotoğraf çekme hareketi yaptı, “Fotoğrafımı çeker misin?” Ben de; “Hemşerim” dedim, “Neden Türkçe konuşmuyorsun da işaretle anlatmaya çalışıyorsun?” “Aaaa” dedi “Sen Türk müsün?” “Evet” dedim. Bu seferde yanımdakileri gösterdi. “Ya bunlar?” Eşimle, kız öğrencim. “Peki” dedi “Bunlar?” Hınzırlığım tuttu. Kızların ikisi de sarışın. “Yok” dedim. “Onlar Fransız.” Döndü arkadaşına ve “Biz” dedi “Birini bile bulamıyoruz, adam iki taneyi birden götürüyor.”</p>
				<p class="normal"><span class="idebold">İnsan Fotoğrafı</span></p>
				<p class="normal">Sadece bizim ülkemizde değil, yurt dışında da bazı yerlerde durum böyle. Doğuya gittiğinizde de benzer tepkiler alıyorsunuz. Kuzey Afrika’yı hariç tutuyorum. Onlar turizmin nasıl bir ekonomik döngü olduğunu, nasıl para getirdiğini anlamışlar. Batı’da ise insan fotoğrafı çekmek çok zor. Zannederim insanlar eğitim düzeyi yükseldikçe özel alanlarına girilmesine daha çok itiraz ediyorlar. Eğitim azaldıkça, bundan hoşlanıyorlar. Örneğin doğuda birinin fotoğrafını çektiğinizde çok mutlu oluyor. Eğitimli bile olsa. Batıda ise tam tersi, onu özel hayatına girme olarak kabul ediyor. Hangisi doğru bilmiyorum. Ama gün geçtikçe bu durum Batıdaki insan lehine değişiyor. Gitgide insanlar daha az fotoğraf çektirir hale geliyorlar. Çünkü o kadar çok fotoğraf çeken oldu ki. İnsanlar fotoğrafa o kadar çabuk ulaşabiliyorlar ki, fotoğraf çektirmenin Doğulu insan için de bir cazibesi kalmadı.</p>
				<p class="normal">Üstelik bir de çekilen fotoğraf kullanılıyor. Eskiden de kullanılırdı ama kötü kullanılmazdı. Şimdi kötü de kullanılıyor. Değişik mecralarda, reklamlarda, internette, facebook’ta. Bazen de değiştirilerek kullanılıyor. Bu tip şeyler tepkilere yol açıyor.</p>
				<p class="normal"><span class="idebold">Bilinçlenme</span></p>
				<p class="normal">Fakat tüm buna rağmen özellikle Türkiye’deki fotoğrafın (fotoğraf deyince sanat fotoğrafını kastediyorum) gittikçe bilimsel temellere oturduğunu görüyoruz. İnsanlar eğitim alıyor. Atölyeler açılıyor. İnsanlar bildiklerini birbirine aktarıyorlar. En azından insanlar fotoğraf makinelerini almakla fotoğrafçı olunamayacağını, eğitim almak gerektiğini görüp, öğreniyorlar. Bu farkındalık yaratılıyor. Ah ki şu olmasa; Herkes, kimsenin mükemmel olmadığını hissetse. Dolayısıyla mükemmel fotoğrafı da hiç kimse çekemeyecektir. Herkesin bir sonraki fotoğrafı bir öncekinden daha iyi olacaktır. O zaman fotoğrafına aşık olmak yerine, fotoğrafını eleştirmek ve eleştirenden de mutlu olmak anlayışı gelirse, bu tartışma ve kavgaların da önü kapanacaktır diye düşünüyorum.</p>
				<p class="normal"><span class="idebold">Aileden Devralınan Miras</span></p>
				<p class="normal">Aslında fotoğrafa başlama öykümü aşama aşama anlatmak isterim. Biraz önce söyledim. Boynuma üç yaşında asılmış bir makine ile hatırlıyorum fotoğraf makinesini. Evimizde fotoğraf makinesi her zaman oldu. Babam çok varlıklı olmayan bir memur olmasına rağmen entelektüel bir insan olması nedeniyle evimizde o dönem için lüks sayılan radyo, pikap, fotoğraf makinesi ve daha sonra televizyon gibi teknolojik aletler vardı. Bunların evlere ilk girdiği ailelerdendik. Fotoğraf makinesi de böyle girdi eve.</p>
				<p class="normal">Ancak İlk defa, fotoğrafla kendi görüntümü tespit etmenin dışında düşüncelerimi başkasına anlatabileceğimi anladığım an 1982 yılı idi.</p>
				<p class="normal"><span class="idebold">Milat</span></p>
				<p class="normal">12 Eylül 1980 askeri darbesi olmuştu. Ben o sırada askerlik görevimi yapıyordum. Hiç bir gerekçe gösterilmeden tutuklandım. 6 ay işkence gördüm. 6 ay sonra; “Aaa, yanlışlık olmuş” deyip bıraktılar. Ama bir kere sakıncalı olmuştum. Eşimin mecburi hizmeti nedeniyle “sakıncalı” olarak Kayseri’de göreve başladık.12 Eylül’den hemen sonra sakıncalı olarak yaşamanın zorluğunu, ancak o zamanı aynı zorluklar içinde yaşayanlar bilirler. Mecburen içimize kapandık. Fakat gene de kendi çapımızda entelektüel bir yaşam sürme yolunu seçtik. Bu yollardan biri izcilik ve dağcılıktı. Erciyes dağının dibinde olması nedeniyle Kayseri’de dağcılık yapma olanağı arttı. Yaşım 26 filan. Gencim. Damarlarda hâlâ sıcak kan dolaşıyor. Erciyes’e zirve yapmak üzere çıktık. Öyle kolay kolay herkesin göremeyeceği manzaraları görme şansını yakaladık. O an şöyle bir duygu oluştu. “Başkaları göremiyor ama burayı ben görüyorum”. Burayı nasıl anlatırım, başkalarına nasıl gösterebilirim?” Doğanın sizde yaratmış olduğu duygusal değişimi başkalarına aktarmak! İlk olarak karıma, Hanife’ye aktarma ihtiyacı duydum. Fotoğraf makinesine de ilk olarak böyle bir gözle orada baktım. Bu bir milattır belki. Artık bundan sonra fotoğraflarımda kendimin sureti yerine düşüncelerim olmaya başladı.</p>
				<p class="normal"><span class="idebold">Fotoğraf Eğitimi</span></p>
				<p class="normal">Adana’ya geldiğimde, 1990 civarında AFAD’la tanıştım. Orada da fotoğraf eğitimi diye bir şey gördüm. Böylece fotoğraf eğitimi alma ihtiyacı doğdu. O andan itibaren de fotoğrafın bir eğitim dalı, hatta eğitim alınması gereken bir bilim dalı olduğunu düşündüm. O dönem benim çok yarışmalara katıldığım, çok ödül aldığım, AFİAP ve EFİAP unvanları aldığım dönemdir. 1998’e gelene kadar hiç sergi açmamıştım. O zaman sergi açmak bana çok kolay görünüyordu. Ödüllü fotoğraflarımı yan yana koysam sergi olur diye düşünüyordum. Bunun için fotoğrafları büyüttüm, koydum yan yana, baktım çamur gibi. Demek ki ödül almak önemli değil, önemli olan duygu ve düşüncemin bir düzen ve sistem içerisinde anlatılması. Ve o güne kadar yapmış olduğum tüm fotoğrafları çöpe attım.</p>
				<p class="normal"><span class="idebold">Altın Oran Düşünce ve Sanat Platformu</span></p>
				<p class="normal">Bugün bende gördüğünüz hiçbir fotoğraf 1998’den öncesine ait değildir. 98’den sonra fotoğrafta duygu ve düşüncenin anlatılması temelinde sistemli çalışılan, birlikte üretilen, önceden projelendirilen, gerekirse kurgulanan, gerekirse “an”ı biçimlendiren-kaydeden ama kurgunun da sanatın temeli olduğu gerçeğinden asla uzaklaşmayan bir anlayışla ve bildiklerimi, öğrendiklerimi başkaları ile paylaşarak bugüne geldim. Geçen yıldan itibaren yeni bir anlayışı paylaşıyoruz. Bu anlayış da şudur; Tek başına hiçbir yere gidemezsin, topluca gitmek zorundasın. “Altın Oran Düşünce ve Sanat Platformu” buradan doğdu. Şu an benim etrafımda pek çok genç var. Pek çok fotoğraf ve proje üretmekteler ve birçoğu beni geçmiş durumda. Çok sayıda kitap çıktı. Bizzat benim imzam olan 20’ye yakın kitap var. O gençlerin de 15 civarında kitabı var ve dolayısıyla bu grup 30 civarında projeye imza atmış durumda. Birçok konuda sanat eğitimi veriliyor, sinemaya da başladık bu dönemde. İçinde ressamların, heykeltraşların olduğu çoğu fotoğrafçı olan bağımsız bir grup bu. Şöyle bir dünya görüşü ile bakıyorlar; Sanat olan fotoğraf değildir. Sanat düşüncedir. Fotoğraf da resim gibi, tiyatro gibi bu düşüncenin aktarılması için bir araçtır. Bu arkadaşlar; “Asıl sanat, insanın beyninde oluşur” bakış açısıyla yürüyen kişilerdir. Dolayısıyla çoğu fotoğraf kökenli olmasına rağmen bugün multidisipliner düşünen arkadaşlardır.</p>
				<p class="normal"><span class="idebold">Mehmet Baltacı</span></p>
				<p class="normal">Mehmet Baltacı’yı anmadan geçmek olmaz. Ben Mehmet Baltacı’yı, Baltacı AFAD Başkanı iken tanıdım. Belki de AFAD’a temel fotoğraf kursu almadan üye olan tek kişiyim. O dönemde beni Baltacı’ya götürdüler. “Temel Eğitim Kursu almadı ama fotoğrafları çok iyi, bu doktoru üye yapalım” dediklerinde, fotoğraflara baktı ve beni AFAD’a üye yaptı ki, AFAD’a üye olmak çok zordu o dönemde. Onu bu şekilde tanıdım, sonra çok sıkı dost olduk. Benim önümü açan, önderlik yapan birçok ağabeylerimden biridir. Maalesef ölümü de yakınlarımda oldu. Baltacı uzun yıllar İstanbul’da çalışmış bir fotoğrafçı. Aslında daha ilkokuldayken babasının kendisine önerdiği meslekleri reddederek fotoğrafçı olmuş. Memleketi Erzin’de de fotoğrafta ulaşacağı düzeyden mutlu olmamış ki önce İzmir’e oradan da İstanbul’a gitmiş. İstanbul’da Sami Güner, Ersin Alok dahil olmak üzere, birçok ustanın yanında çalışmış. Profesyonel fotoğrafçılığı öğrenmiş ve bu arada sanat fotoğrafına özel bir ilgi göstermiş bir ağabeyimizdi. Sadece fotoğraf alanında değil, her alanda dolu dolu idi. Daha sonra uzun yıllar birlikte çalıştık. Hatta ben AFAD Başkanlığına aday olacağım sırada, “Hocam ben yeniyim, bu derslerde zorlanırım” dediğimde, “Sen merak etme aday ol, ben gerekirse derslerin hepsini anlatırım” dedi ve beni yüreklendirdi. Bu açıdan benim için önemli bir yere sahiptir. AFAD’daki herkes için önemlidir. Sadece bilgisini değil, ekipmanını, dünyasını ve her şeyini paylaşırdı. Ölümü de kutsal bir güne denk geldi. “13 Kare Festivalleri’nden birinin başlangıç günü, başlangıç seremonisi yapıldığı an, vefat etti. Seremoniyi de ben yönetiyordum. Sunumları yaptık, bitirdik, sergiyi açtık, telefon geldi. Başkent hastanesinden aradılar, Baltacı’nın vefat ettiğini söylediler. Biz her 13 Kare’de bir sevgi ve dostluk yürüyüşü yaparız. Bu bilgiyi aldıktan sonra Baltacı’nın adını anarak ve ağlaya ağlaya yürüyüş yaptık ve sonra hep birlikte hastaneye gidip ustaya son görevimizi yaptık. Erzin’de evinin karşısındaki mezarlığa, çok sevdiği doğanın içerisine gömüldü. Geriye çok sayıda öğrenci ve kitap bıraktı. Bunlardan birisi Adana Fotoğraf Tarihi’dir. Ayrıca eski Adana fotoğrafları olan çok sayıda kitap ve albüm bıraktı. Kendisinden seçmeler albümünü bıraktı. Ben ve birkaç arkadaşım kendisiyle ortak kitap yapma şansına da sahip olduk. “Tarihi Fotoğraflarla Adana” diye yapılan derleme benim, onun ve bazı arkadaşların çabalarıyla yapılmıştır. Aynı zamanda benim Adana tanıtımıyla ilgili yapmış olduğum, “4000 Yıllık Öykü Adana” adlı kitaba hiç çekinmeden fotoğraf verdi. O kitaplarla da yaşamaya devam ediyor. O öldükten bir sene sonra 1. Ölüm yıldönümünde anarken alınan bir kararla Adana Büyük Şehir Belediyesi, Altın Koza bünyesinde tarihi Kız Lisesi binasında “Mehmet Baltacı Fotoğraf ve Sinema Tarihi Müzesi”ni kurmaya karar verdik. Ailesi bütün makinelerini (sanırım 200 civarında makinesi vardı), tüm fotoğraf arşivini, kendisinin topladığı fotoğraf arşivini bu müzeye hediye etti. Şu an Adana bu müzenin daha da zenginleşmesiyle, 10 bin fotoğrafı olan bir fotoğraf ve sinema tarihi müzesine sahip oldu ki, Balıkesir’den sonra ikinci müzedir bu. Adana’da bu tip müzelerin açılmasının ilk çığırı oldu.</p>
				<p class="normal"><span class="idebold">Kasım Gülek Sanat Galerisi</span></p>
				<p class="normal">Konu AFAD ve fotoğraf olunca güzel şeyler söyledik. Güzel bir anı daha anlatayım, doğrusu tarihe kalmasını isterim. Ama ondan sonra sitemlerim de olacak, tarihe bunlar da kalmalı. AFAD’ın birçok binası oldu. Ben AFAD’a girdiğimde şu an arkeoloji müzesinin karşısında olan bir binadaydık. Ben yeni bir üyeydim. O sırada yer konusunu tartışıyorduk. AFAD yer kirasını ödeyemiyordu, kapanma tehlikesi vardı. Belediye’den bir yer talep edilmesini önerdim. İki grup vardı. Bir grup belediyeden yer alırsak, onun güdümüne gireceğimizi ve onun siyasetine alet olacağımızı söylüyordu. Öbür grup ise, “niye alet olalım, biz isteyelim, isteyenin bir yüzü, vermeyenin iki yüzü” dediler. Onun üzerine benim önerim ve Baltacı’nın da desteği ile Belediyeye gittik. Şu an yıkıldı merkez caminin karşısında bir yer verdiler ve 13 Karede burada başladı. Yerimiz olmadan yapamazdık. Burayı kadın kuruluşları ile birlikte bize verdiler. Uzun süre burada kadın kuruluşları ile birlikte çalışıp soluklandık. Benim Başkanlığım döneminde, herhalde derneğin tarihinde ilk defadır, Kültür Bakanı İstemihan Talay Derneği ziyaret etti. O sırada Baltacı hayattaydı. O zaman Baltacı müzesini kurma fikrini paylaştık İstemihan Talay ile. Bir fotoğraf müzesi ilk defa olacaktı. Henüz Balıkesir’deki müze kurulmamıştı. Tepebağ’da tarihi bir ev bulduk, onu restore ettirecektik. 12 milyar lira idi o zamanın parasıyla, gereken para. İstemihan Talay hemen bu ödeneği çıkarttırdı. Para bankaya hesabına yatırıldı. Fakat daha sonra ben Başkanlıktan ayrıldım, o girişim de askıda kaldı. Bu arada yeni bir girişimde bulunmuş ve Gülek ailesine gitmiştik. Gülek ailesi, önce Gülek Plaza içerisindeki tarihi binayı önerdi bize. Ancak sonradan anlaşıldı ki o tarihi bina muvazaalı idi, önü açık değildi. Bunu üzerine şu an ki (Saadet Apt) apartmanın altındaki iki dükkânı önerdiler. Başkan bendim ve beş yıllık bir anlaşma yaparak o iki binayı bodrumla birleştirerek “Kasım Gülek Sanat Galerisi”ni oluşturduk. Daha sonra da diğer arkadaşlar orayı geliştirdiler.</p>
				<p class="normal"><span class="idebold">Kütük</span></p>
				<p class="normal">Dernek yeri edinilmesi sırasında, bir “anı kütüğü” yapılmasına karar verilmişti. Çünkü tarih unutulmasın ve bu işte emeği geçen, yıllardan beri dernekte kirasız oturulmasını sağlayan insanlar gelecekte de bilinsin, unutulmasın istemiştik. Sadece derneğin yeri değil, içinin dekorasyonu içinde çok emek verilmişti. Bu isimler o kütükte yer aldı. Ama nedense daha sonra bu kütük kayboldu, bir müddet kayıp kaldı ve en son geçenlerde şiddetle itiraz edince, kütük çıktı ortaya. Yakın bir zamanda, yaklaşık 1,5 ay evvel. Bu üzücü bir olaydır. Şöyle ki kaybedip tekrar ortaya çıkartıldığına göre, bu bilinçli bir geçmişi unutturma olayıdır.</p>
				<p class="normal"><span class="idebold">Fotoğraf Üretenler – Laf Üretenler</span></p>
				<p class="normal">Zaman zaman fotoğraf üretmeyip, iş üretmeyip, sadece laf üreten ve bununla da kendisini fotoğrafçı olarak devam ettirmeye çalışanlar, bu yollara başvuruyorlar, çoğu zaman da başarılı oluyorlar.</p>
				<p class="normal">Son zamanlarda fotoğrafta bir ayrışma gündeme geldi. Bu ayrışma, fotoğrafın çok yaygın olarak kullanılmaya başlanmasıyla birlikte bir altyapı oluşturmakla oluşturmamak arasında bir ayrışmaydı. Çünkü demirci bile olsanız demiri işlemek için bir bilgi sahibi olmalısınız. Bu her meslek için gereklidir. Hekimliği de, ziraati de eğitim alarak yapabilirsiniz ancak. Ama maalesef, son dönemde bir fotoğraf makinesi satınalıp, iki aylık bir kursa katıldıktan sonra fotoğraf sanatçısı(!) olunmaya başlandı. Tabii ki öbür taraftan çok emek sarf edenler de var. Üç beş yıllık eğitim alıp, bir üniversite düzeyinde eğitim aldığı halde, hâlâ kendisini yetersiz hissedenler de var. Yetersiz hissetmek, onları araştırmaya yöneltiyor. Ama sonuçta orta yerde görüntüler, sergiler dolaşıyor. Haliyle bu, farklılığın görülmesine yol açıyor. Tabii bu farklılık görülünce de bazı olumsuz durumlar, sıkıntılar, çekememezlikler çıkıyor ve bazen de daha ileri gidilebiliyor. Gene de bize düşen görev, bu tür tartışmalara girmeden yolumuza devam edebilmek olmalı. Fakat şunu bilmeliyiz ki, eğer sanatın tartışmasız en önemli insanını Da Vinci kabul ediyorsak, Da Vinci bile son gününe kadar kitap okumuş, araştırmıştır. Yani asla kimse en iyi olamaz, kimse mükemmel olamaz. Herkes sadece en iyiye, mükemmele biraz yaklaşabilir. Herkes gösterdiği çaba doğrultusunda mükemmele yaklaşır. Az çaba gösteren de, mükemmele çabası oranında yaklaşmıştır. O da bir adım atmıştır. O nu da takdir etmek gerekir. Ama bunu bir tartışma, kavga nedeni haline getirmemek gerekir diye düşünüyorum.</p>
				<p class="normal"><span class="idebold">Yarışmalar</span></p>
				<p class="normal">Bu arada biraz da yarışmalara değinmek isterim. Biliyorsunuz birçok yarışmaya jüri olarak katılıyoruz ve bazen çok olumsuz şeylerle karşılaşıyoruz. Yarışma jürileri, takdir edersiniz ki jürinin ortak ama subjektif yorumunu ortaya koyan bir kurumdur. Bu yarışmaya fotoğraf göndermekle de, gönderen kişi, jürinin subjektif yorumunu kabul ettiğini peşinen kabul etmektedir. Jüri üyeleri önceden açıklanmakta ve katılımcı da, o jürinin takdirine fotoğrafını sunmaktadır. Ama maalesef her jüriden sonra birileri çıkar, kendisinin hakkının yendiğini iddia eder. Üstelik bunların çoğu, diğer fotoğrafları, seçilen veya elenen fotoğrafları görmeden bunu söyler. Çünkü herkes haliyle yarışmada birinci olmak için fotoğraf gönderir. Kimse kazanamayacağını bile bile göndermez. Ama başkasının da kendisi gibi iddialı olacağını düşünmeyen bazı arkadaşlar bu tip eleştiriler yaparlar. Bunlara alıştık ancak fiili saldırı yapılması ve buna bazen derneklerin de göz yumması ilginçtir, acıdır.</p>
				<p class="normal"><span class="idebold">Yarışmalara Endeksli Sanat Anlayışı</span></p>
				<p class="normal">Geçenlerde sahaflarda “Yeni Fotoğraf” isimli, 1970’li yıllarda çıkan en eski fotoğraf dergisinin altı sayısını buldum. Bu sayıları incelediğimde fotoğraf dergisinde ismi geçen 50-60 tane fotoğrafçı vardı. Bunların sayılarda birbirleri ile yazışmalarına baktığımda hep tartışma ve özellikle de yarışmaların sonuçları üzerine tartışma yaptıklarını gördüm. Kendilerini yarışmaya endekslemiş oldukları görülüyordu. Şöyle bir düşündüm, bugün bunlardan kaç kişi geriye kaldı diye isimlere baktım. İsimlerden sadece üç tanesini biliyordum. Birincisi İsa Çelik, ikincisi Gültekin Çizgen, üçüncüsü Mehmet Bayhan. Takdir edersiniz ki bu ağabeylerimiz de yarışmalarla değil, yapmış oldukları fotoğrafik çalışmalarla, kimisi eğitimci, kimisi eleştirmen, kimisi fotoğrafçı olarak yapmış oldukları fotoğrafik çalışmalarla, bilgilerinin üzerine bilgi koyarak kaldılar. Bugün de bilinen binlerce-onbinlerce fotoğrafçı içerisinden geriye kalan, aynı oranda, aynı sayıda olacaktır. İşte çıkartılacak ders de bu olmalıdır.</p>
				<p class="normal"><span class="idebold">“Altın Oran Düşünce ve Sanat Platformu”nun <br class="chapter"/>Kuruluş Serüveni</span></p>
				<p class="normal">Bu arada Altın Oran’ın kurulmasını anlatayım. Adana’da Altın Oran Düşünce ve Sanat Platformu aşağı yukarı 100 tane amatörlük düzeyini geçmiş sanatçının bir araya geldiği bir “düşünce kulübü”. Kendisine göre prensipleri var. Kulübün amacı Adana’da sanatın bilimsel temellere dayanarak ve eğitim ağırlıklı gelişmesini sağlamak. Yeni Yılmaz Güney’lerin, yeni Yaşar Kemal’lerin, yeni Şahin Kaygun’ların çıkmasını tetiklemek, desteklemek. Bunun için sıkı bir eğitim programı yapmak, yeni müzeler ve yeni sanat mekânları açılmasını sağlamak. Bir Adana yayınevi kurarak, Adana’da çıkan kitapları ve Adana’lı kitapları yayınlamak. Adana’yı anlatan sürekli, periyodik bir prestij dergi çıkarmak gibi görevleri var. Bunların çoğunu da yapıyor Altın Oran. Çoğu fotoğrafçı olmak üzere sinema, tiyatro sanatçıları, ressam ve diğer sanat alanlarından insanlar var içinde. Buraya üye alırken dikkat ettiğimiz nokta şudur. Sanatı hobi olarak yapmayan insanları almaktayız. Yani artık kafasından; “Bu benim boş vakitlerimi doldurduğum bir faaliyettir” görüşünü atmış olanları, atabilmiş olan insanları almaktayız. Çünkü böyle olunca, o insanlar kendilerini geliştirmek için çaba sarfediyorlar, fedakârlık yapabiliyorlar. Çoğu dernekte bulunan arkadaşlarımız böyledir. Hobi de bir güzelliktir elbette. Ama sanatsal etkinliği, boş vakitlerini doldurmak olarak gören bir insana, siz sanatın prensiplerini, felsefesini anlattığınızda, ona anlamsız gelebiliyor. Yaratıcı da olabilir, yaratıcı şeyler de çıkarabilir, ama biz ona, “Sen de bir Şahin Kaygun olmalısın” diyemeyiz. Dersek, karşılığını alamayız. Bu yüzden Altın Oran’ın hedefleri içerisinde hobi olmayan (profesyonel demiyorum, o ayrı bir kavram), sanatı hobi olarak yapmayan insan olması gerekiyor. Hırs kesin olmalı ama bu hırsı patolojik anlamda anlamayınız. Başkasının haklarının, başkasının yarattıklarının üzerine basarak çıkmak değil, kendinizi aşmaya çalışmayı kastediyorum burada. Kendine bir hedef koyup, bu hedefe ulaşmak için kendini yenilemekten bahsediyorum. Evrimin temeli böyle bir hırstır. Yani ancak güçlü olanlar ayakta kalır evrime göre. Altın Oran da işte böyle bir çalışma. Ama paylaşan, birlikte üreten ve bu yüzden zannediyorum, hatalı olursam arkadaşlarım beni affetsinler, Türkiye’de şu an en çok üreten gruptur, bir sanat grubudur Altın Oran. Her ay muhakkak bir sergisi açılmaktadır. Her ay yeni bir etkinliğe katılmaktadır. Her ay yeni bir belgesel çalışma çıkmaktadır. Her gün eğitim çalışmaları mutlaka vardır. Şu an Adana’da <br class="chapter"/>2 müzenin açılmasına katkı sundular. Daha evvel de iki müze açmışlardı. Dört müzenin açılmasında Altın Oran’ın emeği önemlidir. Şu an içinde bulunduğumuz Kız Lisesi, Altın Oran’ın emeğinin de olmasıyla ortaya çıkardığı bir yerdir. O çalışmayla Altın Oran fikir olarak başladı. Adı daha sonra ortaya çıktı. Baltacı müzesi bu oluşumun başlangıcıdır. Sonradan adı Altın Oran oldu, ama o ekip başlattı bunu. Şu anda da bu işleri tüm Türkiye’de yaymaya, yaygınlaştırmaya çalışıyor Altın Oran. En son açtığı, açılmasına katkı sağladığı müze ise Adana Sinema Müzesi’dir.</p>
				<p class="normal"><span class="idebold">Doğum Tarihi</span></p>
				<p class="normal">Fotoğrafı düşününce, kendi doğumumu 1998 sayıyorum. O yıla kadarki bütün çalışmalarımı yok sayıyorum, üzerini çiziyorum. 98 bir milattır. 98’le birlikte fotoğrafın bir sanat disiplini olduğunu, bir eğitim olduğunu, hem kendimizin eğitilmesi, hem bildiklerimizin başkaları ile paylaşılması gerektiğini anladığım dönemdir. Fotoğrafın deklanşör olmadığını, deklanşörün fotoğrafın sadece 1/250 saniyelik kısa bir süresi olduğunu, fotoğrafın ise yaşamın ta kendisi olduğunu, yani, bir fotoğrafçının sabah kalkıp, düşünmeye başladığı andan itibaren fotoğraf yapmaya başladığını anladığım dönemdir 1998.</p>
				<p class="normal"><span class="idebold">Fotoğraf “Kuram” dır</span></p>
				<p class="normal">Biz, aslında bahsettiğim dörtlü grup, bir gezi fotoğrafçısı grubu olarak başladık. Ama bugün Ercan’la Hakkı pek fotoğrafla ilgilenmiyor artık. Mehmet Dilci ile ben, bizi bu noktaya taşıyan olgu olmasına rağmen, gezi fotoğrafçılığının, kaybedilmiş zaman olduğunu düşünüyoruz. Çünkü Fotoğraf kuramdır. Baştan sona sizin düşüncenizi başkasına aktarmanın bir yöntemidir. Ama benim fotoğraflarıma baktığınızda, “ben hiç kuramsal İŞLER yapmıyorum” diyen insanlardan daha manuple edilmemiş gibi görülür. Buna rağmen, tamamen benim duygu ve düşüncelerimi yansıtır. Ben, benim duygu ve düşüncelerimi yansıtmayan fotoğraf çekmedim mi? Çektim. Ama göstermedim insanlara. Eğer bir fotoğraf benim duygu ve düşüncelerimi yansıtıyorsa, ancak o fotoğraf benim fotoğrafım olabilir. Aksi halde fotoğraf makinesinin marifetidir diye düşünüyorum. Dolayısıyla, bugün geldiğimiz noktada şu an yapılan gezi fotoğrafçılığının doğru yapılmadığını, bizim de o zaman gezi fotoğrafçılığı yaparak doğru yapmadığımızı düşünüyoruz. Gerçi ortada Mardin gibi doğru yapılmış bir gezi fotoğrafçılığı çalışmamız var, onu yadsımıyorum. O, planlanarak yapılmış, amacı olan bir fotoğraf gezisiydi. Mardin’in gelişimine katkıda bulunmak, Mardin’i bir turizm kenti haline getirmek için yapılmış bir çalışma idi. Daha çok, otomobile binip gidip Kapadokya’ya hangi görüntüye rastgelirsen, sokakta hangi insanı görürsen, bunları birleştirip görüntülemekten bahsediyorum. Bu fotoğrafçılık değil, görüntü avcılığıdır. Eskiden insanlar hayvan avlıyorlardı, şimdi görüntü avlıyorlar. O görüntüyü ben yorumlamalıyım. O görüntü benden bir şeyler söylemeli.</p>
				<p class="normal"><span class="idebold">Derneklerin Düzenlediği Geziler  </span></p>
				<p class="normal">13 kişinin hayatını kaybettiği kazada (yara aldım ama) arka sıralarda oturup tek sağ çıkan kişi ben oldum. Dileğim şu ki; böyle kazaların bir daha olmaması için, derneklerde gezi düzenleyenler çok titiz davransınlar. 13 Kare Festivali, Özgen Özgenal Kupası, Sanat Atölyelerinin açılması çoğunlukla benim başkanlığımda gerçekleşti. O atölyelerden çok sayıda fotoğrafçı yetişti. Son zamanlarda kişisel nedenlerden dolayı atölye çalışmalarını “Altın Oran Düşünce ve Sanat Platformu”nda sürdürmekteyim.</p>
				<p class="normal"><span class="idebold">T.E.: </span><span class="ideitalik">AFAD Yönetim Kurullarında bulunmanız ve Başkanlığını da yapmanız nedeniyle, sivil toplum örgütü olarak bir fotoğraf derneğinin işleyişi ve handikapları hakkında oldukça deneyimlisiniz. Lütfen bize fotoğraf derneklerinin aslen üstlenmesi gereken şeylerin neler olması gerektiği, sinema kursları gibi eğitim faaliyetlerini yürüten ve başka kimi etkinliklerde rol alan fotoğraf derneklerini de dikkate alarak, ilgisi bulunmadığı halde üstlendiği şeyleri üstlenmelerini doğru bulup bulmadığınızı nedenleriyle birlikte açıklar mısınız.</span></p>
				<p class="normal"><span class="idebold">S.H.U.: </span>Günümüzde (istisnalar hariç tutulursa) dernekler fotoğraf sanatı derneğinden çok, fotoğrafı da kullanan gezi ve turizm veya hobi derneklerine döndü maalesef.</p>
				<p class="normal"><span class="idebold">T.E.: </span><span class="ideitalik">Derneklerde en önemli problemler nelerdir? İnsan unsurunu dikkate alarak, problemlerin doğmasına yol açan sorunlara değinmenizi, bunların aşılabilmesi için neler yapılması gerektiğine ilişkin görüşlerinizi iletmenizi rica ediyorum.</span></p>
				<p class="normal"><span class="idebold">S.H.U.: </span>Bence derneklerde sanat eğitimi ve kültürü verilmemekte… Zaten bunu verebilecek düzeyde olan fotoğrafçıların çoğu derneklerin dışına çıkmış durumda.</p>
				<p class="normal"><span class="idebold">T.E.: </span><span class="ideitalik">Fotoğraf Derneklerinin sayısının büyük illerde çoğalmasını nasıl değerlendirirsiniz? Çoğalma sizce olumlu mudur, olumsuz mudur? Neden?</span></p>
				<p class="normal"><span class="idebold">S.H.U.: </span>Bu, biraz da dijital teknolojinin fotoğrafı daha kolay ulaşılır hale getirmesiyle ilgili. Popülizmin “Bir gün herkes meşhur olacak, ama 15 dakikalığına” şeklinde formüle olmuş kuralına, bu çoğalma tam denk düşmekte. Bu yüzden herkes “fotoğraf çeker” hale geldi… Çoğalmanın olumlu yanı da var… Eğer eğitimle desteklenirse, hem fotoğrafçı sayısı artar, hem de bilinçli bir izleyici kitlesi oluşur. Olumsuz yanı ise, eğitimle birlikte yürümeyen çoğalma, yozlaşmayı da beraber getirip, kısır tartışmalara, hatta belden aşağı süren kavgalara neden olacaktır. Ben ikincisinden çok korkuyorum. Onun için böyle kitlelerden uzak durmayı yeğliyorum.</p>
				<p class="normal"><span class="idebold">T.E.:</span><span class="ideitalik"> Fotoğraf Eğitimi ve Dernekler. Lütfen bu önemli konuya yaklaşımınızı bizimle paylaşır mısınız?  </span>  </p>
				<p class="normal"><span class="idebold">S.H.U.: </span>Üç ayda verilen kısa eğitimler sadece makine kullanmayı öğretir. Fotoğraf kültürünün oluşmasını sağlamaz. Bugün derneklerde olan budur (istisnaları dışarıda bırakıyorum).     </p>
				<p class="normal"><span class="idebold">T.E.: </span><span class="ideitalik">Dernekler içinde yürütülen Atölyeler yeterli midir? Atölyeler nasıl olmalıdır? Dernek bünyesinde olmayan, dernek dışında yürütülen atölyeler için ne düşünmektesiniz? Hangi durum daha olumludur sizce?</span></p>
				<p class="normal"><span class="idebold">S.H.U.: </span>Yeterli olanlar muhakkak var. Örneğin bizim yaptığımız atölyeler ki, iki yıl süreli ve devam mecburiyeti olan atölyelerdir, Üniversitelerin Doktora programlarından ileri durumdadır kanaatimce. Ancak maalesef, çoğu atölye diye lanse edilen şeyler, sadece basit birer workshop’turlar. Makro atölyesi, portre atölyesi, … gibi şeyler aslında birer çalışma grubudurlar. Atölyeler ise; bırakın fotoğrafı, sanatı bütünlüklü olarak ele almalıdır. Yarışmalara fotoğraf gönderme atölyesi, gezi atölyesi gibi kendilerini gülünç duruma düşüren atölyeler bile açılıyor. Ne kadar hazin.</p>
				<p class="normal"><span class="idebold">T.E.: </span><span class="ideitalik">Özü amatör olan fotoğraf derneklerinde, profesyonel etkinlikler gerçekleştirme iddialarına ilişkin görüşlerinizi alabilir miyim?</span></p>
				<p class="normal"><span class="idebold">S.H.U.: </span>Artık, fotoğrafı hobi olarak yapmayanlar, profesyonel oluşumlarda faaliyet göstermeli bence. Ben fotoğrafı hobi olarak yapmıyorum.</p>
				<p class="normal"><span class="idebold">T.E.:</span> <span class="ideitalik">Fotoğraf ve Sanat. Bu iki kavramı birlikte düşündüğünüzde, vardığınız sonucu bize iletir misiniz lütfen.</span></p>
				<p class="normal"><span class="idebold">S.H.U.: </span>Fotoğraf, resim, tiyatro diye tanımladığımız şeyler, sanatın dışavurumunu sağlayan tekniklerdir sadece… Sanat ise, düşüncenin güzel ifade edilmesidir. Sanatçı hangi tekniğe kendini yakın hissediyorsa, düşüncesini o teknikle ifade eder. Ama gerçek sanatçılar, asla bir tek teknikle yetinememiştir. Örneğin Abidin Dino, hem resim yapmış, hem şiir yazmış, hem denemeler üzerine çalışmış, hem de film çekmiştir.</p>
				<p class="normal"><span class="idebold">T.E.: </span><span class="ideitalik">Fotoğraf (Fotoğraf Yapıtı) ve Fesefe. Bu bağlamı bizim için değerlendirir misiniz lütfen?</span></p>
				<p class="normal"><span class="idebold">S.H.U.: </span>Sanat, düşünceyi aktaran bir şeyse eğer, düşüncenin oluşum yöntemi de felsefedir. Felsefesiz sanat, dolayısıyla sanat fotoğrafı olmaz.</p>
				<p class="normal"><span class="idebold">T.E.:</span> <span class="ideitalik">Ülkemizde fotoğrafa ilişkin basılı eser konusunu, fotoğraf dergileri gibi yayınları, buralarda yayınlanan metinleri dikkate alarak, lütfen eksiklerimizi ve iyi yanlarımızı ve sahip olduğumuz potansiyeli değerlendirebilir misiniz? Kuram (teori) konusundaki eksiklerimizi nasıl gideririz?</span></p>
				<p class="normal"><span class="idebold">S.H.U.: </span>Bu konuda çok eksik olduğumuzu düşünüyorum. Ama bizde, dünyaya göre daha genç yaşta fotoğrafa başlanıyor. Bu açığı kapatabilecek yıpranmamış dimağlarımız geliyor arkamızdan…</p>
				<p class="normal"><span class="idebold">T.E.: </span><span class="ideitalik">Sizden önceki kuşağı, sizin kuşağınızı ve bugünün fotoğrafçılarını bize değerlendirir misiniz lütfen? Kuşaklar arasında fark nedir, hangi nedenlerle oluşmuştur sizce?</span></p>
  <p class="normal"><span class="idebold">S.H.U.: </span>Benim de dahil olduğum orta kuşak, amatör tavırla profesyonel işlere önem verir, özenirdi… Şimdiki kuşak ise fotoğrafı çek, facebook’ta paylaş ve alkışla… Alkışlamazsa eğer, yandaşlarınla beraber üzerine yürü mantığı ile hareket ediyor.</p>
				</div>
</body>
</html>