<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>foto2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:97131540-16bd-4cfe-b7f1-eafd05224090"/></head>
  <body class="calibre">
<div class="chapter">
				<p class="normal"><span class="idebold">Siz plaket de mi yapıyorsunuz?</span></p>
				<p class="normal">Yıl 1977. Elimin ekmek tutması gerekiyor. Aylığı 424,35 liradan günümün dokuz saatini, Türkiye Elektrik Kurumu’na satıyorum. Ankara İktisadi ve Ticari İlimler Akademisi, Maliye bölümü mezunu olduğuma göre, olacağı da bu zaten. O zamanlar şimdiki gibi elektronik hesap makineleri yok. Facit marka hesap makinesinin kolunu çevirmek zorundasın. Ben çevirdikçe yeni kâğıtlar yığıyorlar önüme. Bıktım. Sözüm ona bana ait olan hayatımdan, kendime zaman çalmaya karar verişim o günlere rastlar. O zamana kadar fotoğrafa bulaşmışlığım yok. Varsa da, anı fotoğrafları, “kötü çıkmışım” lar falan. Ama fotoğrafa karşı uzaktan, belli belirsiz, adını koyamadığım bir yakınlığım var. Bizim evin zaten güneş aldığı yoktu. Sandık odası, “karanlık oda” oluverdi. Zaten oraya hiç sandık koymamıştık. Baş köşede Paterson marka agrandizör oturuyor. Toz konmasın diye, takım elbiseler gibi naylon torba giymiş. Yıllar sonra onu satmak zorunda kalacağım. Ben onu özlediğime göre o da beni özlemiştir sanıyorum. Duvardaki rafta Canon TLb duruyor. İncinmesin diye altına yastık koymuşum. Her gün, her çekimden sonra tozu alınıyor. Ve fotoğraf eğitimine ait bulabildiğim bütün yayınlar. Eğitim veren kurumlar yok o zaman. Varsa da benim haberim yok. Geceleri az uyuyorum ama keyifliyim. Artık gündüzlerim yine Türkiye Elektrik Kurumu’na ait olsa bile gecelerim bana ait. Çekimlerim ve baskılarım giderek yüzlerine bakılır hale geliyorlar. Fotoğrafçı oluşum, Cumartesi-Pazar fotoğrafçısı oluşum böyle başladı işte.</p>
				<p class="normal">1978 yılında, gazetelerde bir ilan ilişti gözüme. Akbank “Bölgelerarası Fotoğraf Yarışması”. Siyah-Beyaz ve 30x40 boyutlarında basılmış fotoğraflar kabul edilecekti… Dört fotoğrafla katılmak mümkündü ama benim güvenebildiğim iki fotoğrafım var. Özenle zarfa koyup, katılım formunu dolduruyorum. Elimde zarf, yüreğimde kıpırtılarla Akbank’ın yolunu tutuyorum. Zarf orada kalıyor, kıpırtılar bende. Bir süre sonra yarışma sonucunu yine gazeteden öğreniyorum. İlana sıralanmış isimleri defalarca okuyup koluma cimdik atıyorum. İsmim en alt sırada. Mansiyon almışım. O gün yaşadığım sevinç, belki biraz da abartarak yaşadığım için, hâlâ utandırır beni. Fotoğrafı seviyorum. O tarihlerde arabam yok.</p>
				<p class="normal">Ankara Fotoğraf Sanatçıları Derneği (AFSAD) üyeliğim, fotoğraf sanatçısı (!) oluşum, o yıla rastlar. Lahanacıları, balıkçıları, tamircileri vizöre kıstırdığımız günler yani. Benim Afsad üyeliği için başvuruşum Ali Rıza Akalın’la aynı gün olmuştu. Yanlış anımsamıyorsam, üyelik numaralarımız da peş peşe gelirdi.</p>
				<p class="normal">O yıllarda fotoğraf sanatçıları (!) giderek çoğalıyor. Ama ben başkayım. Bir ödülün keyfini yaşarken bir başkası geliyor. Sanat dergilerinde, gazetelerde adımın geçtiği haberler çıkıyor. Gerçi hep Ahu Tuğba’nın bacaklarından daha küçük çıkıyor ama olsun. Fotoğrafı seviyorum. O tarihlerde arabam yok.</p>
				<p class="normal">İngiliz Arkeoloji Enstitüsü, Atatürk Barajı göl alanı içinde kalacak olan bölgede yapacağı arkeolojik kazılarda fotoğrafçı olarak çalışmamı önerdiğinde, sadece beş dakika düşünüp, işimden istifa ediyorum. Elveda Türkiye Elektrik Kurumu. Artık 24 saat fotoğraf ve ben varız. 1979 yılı sonları. Deli miyim? Elbette hayır. Orada kalıp Genel Müdür falan olmadığıma hiç pişman olmadım. Bir masada oturup çay içerek saate bakmak bana göre değil. Bir sürü rakamı toplayıp çıkarmak da.</p>
				<p class="normal">Güneydoğu’ya giderken, yanımda bir yığın korku da götürüyorum. Arkeoloji fotoğrafçısı değilim. Arkeoloji ile ilgili bilgilerim uzaktan akrabalık gibi. Yola çıkıncaya kadar bulabildiğim ve içinde arkeoloji ile ilgili fotoğraflar bulunan bütün yayınları defalarca inceliyorum. Zamanla o korkularımın yersiz olduğunu anlayacağım ama, o günlerde başarısız olmaktan çok korktuğumu söylemeliyim. Artık yılın üç ayını kazının yapıldığı, Adıyaman’a bağlı Tille köyünde geçiriyorum. İnsanlara ulaşabildiğim, sevinçler, korkular, serüvenler, hüzünler yaşadığım aylar onlar. İlk öykü denemelerimin o gönlere rastlaması o yüzden mi? Kazı çalışmalarında görevli olmama karşın, çevremdeki daha önce hiç tanımadığım, yaklaşmadığım yaşama kayıtsız kalmam olanaksız. Fotoğrafın, onu seven bir insanı, nasıl yaşamaya, tanımaya, deneyime götürebildiğini o yıllarda anlıyorum. Artık fotoğraf benim için karanlığa hapsettiğim zaman parçaları değil. Yaşayabildiğim o an parçasını, görmeyenlere gösterme oyunu da değil. Arşivim giderek zenginleşiyor.</p>
				<p class="normal">Seksenli yıllar başladığında artık AFSAD yönetim kadrosundayım. Çevrem fotoğraf dostları ile dolu. Cengizkan, Oral, Yurdalan, Akalın, Sabuncu, Göğer, Bayhan, Akduman, Karlıova, Çakır ve daha birçok dost. İlk kişisel sergimi 1985 yılında Londra’da açtım. Hayatımda ilk kez yurtdışına çıkacağım. Yurtdışı benim için hiçbir zaman çok önemli olmadı. Ülkesini yaşamayı es geçip, yurtdışı meraklısı olanlardan değilim. Uçaktaki koltuğuma oturduğumda, heyecandan, bendeki birazcık İngilizce de o arada sizlere ömür. Salon kalabalık. Sergimin açılış konuşmasını Sir Peter Laurance yapıyor. Beni yanına çağırdığında, salondan alkış sesleri yükseliyor. Dizlerim titriyor. Yıkılıp kalmadan şu tören bitse diye düşünüyorum. Neyse ki orada kokteyller bizdeki gibi, garson evine gidinceye kadar sürmüyor. Belirtilen saatte salon boşalıyor. Kazasız belasız bitti derken beni başka bir salona alıyorlar. Yaşamımın ilk basın toplantısını yapıyorum. Basın mensuplarının çokluğu şaşırtıyor beni. Soruları bana, yanıtlarım onlara tercüme ediliyor. Hiç durmadan not alıyorlar. Şaşkınım. Oysa şaşıracak bir şey olmadığını, onların sadece işlerini yaptıklarını sonraları düşüneceğim. The Photographer dergisinin sarışın, yeşil gözlü editörü Alison Reid, benimle yaptığı söyleşiyi iki ay sonra yayınlayacağını söylüyor (yayınladı da). Bir hafta sonra, aklımda Alison’un gözleri, dönüyorum. Ama sergim, çeşitli üniversiteleri dolaşmak suretiyle iki yıl açık kalıyor. O tarihlerde arabam yok.</p>
				<p class="normal">Güneydoğu serüveni devam ediyor. İyi fotoğraflar yaptım, ya da öyle söyleniyor. Onlar sanata ne kadar yakın? Neden insanlar bana fotoğraf sanatçısı diyor? Öyleyse neden hiç kimse o fotoğraflarla ilgilenmiyor? Su altında kalacak olan bölge ile ilgili iyi sayılabilecek bir arşiv var elimde. Kültür Bakanlığı, barajı inşa eden şirketler neredeler? Ben neyi, ne için yapıyorum? Yurtdışındaki etkinliklere katılıyorum. Fotoğraflarım kabul ediliyor. Bir garip kanıtlanma yöntemi, bir oyun olabilir mi bütün bunlar? Belge fotoğraflarından bir süre uzaklaşıp, ikinci kişisel sergimi Mavi Ev’de açıyorum. Vücut detayları asıyorum. Beğeniliyor. Sn. Mehmet Bayhan Refo dergide yayınlamak istiyor. Hazırlıklar yapıyoruz ama o günlerde Bayhan dergiden ayrılıyor. Ama olsun. O sergimi sevmişimdir hep.</p>
				<p class="normal">Yıl 1990. Milliyet Sanat Dergisi’nin Abdi İpekçi anısına düzenlediği fotoğraf yarışmasının birincilik ödülü benim. Hemen arkasından bu defa Milliyet Gazetesi’nin düzenlediği Abdi İpekçi Barış ve Dostluk Ödülleri’nden biri yine benim. Ödüllerimizi Atina’da alacağız. Uçağa binerken mutluyum. Kafilede kimler yok ki. Rahmetli Aziz Nesin, Altan Öymen, Nail Güreli, Emre Kongar, Mustafa Balbay, Zeynep Oral bunlardan bazıları. O güzel günleri yaşayabilmem yine fotoğrafla oluyor. Ankara’ya dönerken keyifliyim. Emre Kongar’ın, Altan Öymen’in masasında uzo içmek, Aziz Nesin’le sirtaki yapmaya çalışmak, Yunan dostlarla kaynaşmak çok güzeldi.</p>
				<p class="normal">Kuşkular bitmiyor. Fotoğraflarımın içinde ben ne kadar varım? Vizörün arkasında sanatçı yoksa fotoğraf ne kadar sanat olabilir? Neden farklı çalışmalara yönelemiyorum? Kuşkular baskılara dönüşebilir. Baskılardan bunaldığınızda kaçmak istersiniz. Ama gerçek anlamda kaçma şansınız yoktur. Fotoğraf benim için kendimi bir güzel aldatabildiğim bir kaçış olabilir mi? Fotoğraf kaçtığınız, yalnız kalabildiğiniz yerden, kaçtığınız yeri yargılayabilmeniz için iyi bir yer. Karanlık oda, yalnız kalabileceğiniz, ışık üretebileceğiniz, kimsenin izinsiz giremeyeceği bir yer. Işık üretebiliyorsanız, dışarıda karanlık bulduğunuz her şeye ışık tutabilirsiniz. Yorumlayabilen, yargılayabilen ışıklar. Fotoğraf bu şansı size verebilir. Ben bu şansı ne kadar değerlendirebiliyorum? Ya da nasıl değerlendiriyorum? Beni onurlandıran (!) plaketler için bir dolap daha almam gerek. Giderek çoğalıyorlar. Kuşkularım gibi. Bir yerde bir yanlış var. Duyuyorum, seziyorum ama göremiyorum.</p>
				<p class="normal">Yıl 1993. Güneydoğudaki kazı çalışmaları bitti. Atatürk Barajı için su tutulmaya başlandı. Yıllarca çalıştığım topraklar, gözlerimin önünde su altında kalıyor. Tille köylüleri ile vedalaştığımda gözlerim doluyor. Onlar için durum daha zor. Doğdukları, büyüdükleri, ekip biçtikleri toprakları terk ediyorlar. Yarısı suya gömülmüş köyü son kez fotoğraflayıp dönüyorum. Yılların birikimi yüzlerce negatif dolabımda duruyor. Kimsenin de yüzüne baktığı yok, olmayacak da derken, Afsad üyesi arkadaşlarımın GAP projesi ile ilgili çalışmalarını sergilediği salonda, Afsad Başkanı beni Sn. Ünal Akpınar ile tanıştırıyor. Urfa tünellerinin yapımını gerçekleştiren şirketin sahibi. Ünal Bey fotoğraflarımla ilgileniyor. Bir sergi hazırlığına girişiyoruz. Katalog da yapılacağı için keyfim iki katına çıkıyor. Üstelik bana üç milyon da para ödenecek.</p>
				<p class="normal">Açılışta salon kalabalık. Sergimi Sn. Kamran İnan açacak. GAP’ tan Sorumlu Bakan, o yıllarda O. Konuşmasına başlamadan önce, bir kağıda adımı yazıp avucuna kıstırıyor. Sonunda Kamran’ın avucuna düştün işte diyerek kendi kendime gülüyorum. Politik konuşmasının ardından, avucuna bir göz atıp, benden fotoğraf sanatçısı diye bahsediyor. Ne ilgisi var? Hangi sanat? Salona astığım insan yüzlerine bakamıyorum. Köylü dostlarımı kullandım gibi geliyor. İyi değilim. Tek tesellim sergi katalogunun yayınlanmış olması. Ancak katalogda siyah-beyaz çalışmalarım yok. O sergiden aldığım paraların üstünü tamamlayıp, <span class="idebold">“Fırat’ı Beklerken”</span> isimli albümü yayınlıyorum. O albüme istediğim kadar fotoğraf koyamadım. Param yetmedi. Ama olsun. En azından şimdilerde birçok örneğini gördüğümüz gibi, araya adamlar sokup devleti falan kullanmadım. 500 baskı çok çabuk tükeniyor. Güneydoğu çalışmaları o albümle noktalandı işte.</p>
				<p class="normal">1993 yılında Uluslararası Fotoğraf Federasyonu’ndan AFİAP belgem geliyor. Aynı tarihlerde, üç yıllık bir maraton sonucu Şinası Barutçu Kupası da benim oluyor. O kupanın benim için ayrı bir önemi vardır. O yıllarda disiplin gerektiren, uzun soluklu bir yarışma olduğu için.</p>
				<p class="normal">Afsad Sempozyumu’nda bir grup fotoğraf dostunun eylemi ve benimde yanlarında olmam nedeniyle Afsad yönetimi ile ters düşmüştük. Tüm çabalarıma karşın Kuvanlık ve Ün’ün Afsad’tan atılışlarını engelleyemedim. Onların atılmalarının arkasından ben de istifamı verdim. Benim için çok zor olan bu karar üzerinde Afsad yönetimi, düşünmek, benimle konuşmak gereğini bile duymadan, tek satırlık bir yazı ile istifamı kabul etmişti. Oysa benim istifa gerekçelerimi taşıyan mektubum dört sayfa kadardı. Sonuna kadar okuduklarını bile sanmıyorum. Pişmanlık duymadım ama, o dönemdeki birleştirici çabalarım karşısında, dost(!) kişilerin başlarını kuma gömmelerini hiç unutamam. Böylesi bir yalnızlık, anlamsız, ilkesiz birlikteliklerden daha anlamlıdır sanıyorum. O dönemlerde zaman zaman uğradığım Afsad’ın, başarılı çalışmalarını izledikçe yine sevinç duyardım. Tek fark şu ki, o sevincin adını koyamazdım.</p>
				<p class="normal">İngiliz Arkeoloji Enstitüsü’nden ayrılışım (işime son verilmesi) da o yıllara rastlar. Güneydoğudaki çalışmaların bitmesi ile birlikte, artık fotoğrafçı çalıştırmalarına gerek olmadığını söylüyorlar. Ana rahminde sömürge eğitimi almış olduklarından, oturup onlara, Türkiye’de işsizliğin acılarından bahsetmenin gereği yok. Emekliliğimi isteyip uslu uslu ayrılıyorum. Böyle birdenbire ve hiç hesapta yokken işsiz kalmak, özellikle bizim ülkemizde pek kolay atlatılır bir şok değil. O şaşkın günlerimde Sn. Cihat Aka’nın dostluğunu hiç unutamam. Bir de Sn. Mehmet Bayhan, üzüldüğünü bildiren, ama “birikimlerini düşün,” diyerek beni yüreklendiren bir mektup yazmıştı. O mektubu hâlâ saklarım. İnsan olmanın tadını taşıdığı için.</p>
				<p class="normal">Gazi Üniversitesi’ndeki hocalık günlerim bir yıl sürüyor. Dekan Bey’e karanlık odanın yetersiz olduğunu söylediğimde, arkasını dönüp giderken, “bunu bulduğuna şükret,” diye yanıt vermişti. Ben de bir daha gitmedim. Umarım şükürcü birini bulmuştur.</p>
				<p class="normal"><span class="idebold">“En Uzaktaki Gri”</span> isimli öykümü 1995 yılında kafa doktoruna gittiğim günlerde yazdım. İşte o günlerden birinde, o güne kadar yazdıklarımı masamın üstüne koydum. Yarım kalmış, çeşitli yerlerde basılmış birçok yazı vardı. İçlerinde öykü denemeleri, Tille’den arkadaşlarıma yazdığım mizah tadı taşıyan mektuplar vardı. Aslında o mektupların sayısı çok fazladır. Ama kopyalamayı düşünmediğim ve yazıp postaladığım için, kaybolup gittiler. Yeniden yazmak, o atmosferi yeniden yakalamak mümkün olmadı tabii. <span class="idebold">“En Uzaktaki Gri” </span>isimli kitabım<span class="idebold"> </span>o tarihlerde yayınlandı. O da kısa zamanda tükendi. Yazmayı seviyorum. Ancak yazmak, arınmış, rahat bir beyin ve zaman gerektiriyor. Benimse ikisini bir araya getirmem hep zor olmuştur.</p>
				<p class="normal">Bilkent Üniversitesi Arkeoloji ve Sanat Tarihi Bölüm Başkanı Sn. İlknur Özgen, yarı zamanlı olarak çalışmamı önerdiğinde, Hacettepe Üniversitesi’nin yanı sıra ikinci bir işim oluyor. Bu işi sağladığı için kendisine teşekkür borçluyum. O tarihlerde de arabam yok. Tunus Caddesi’nde servis beklemeyi seviyorum. Tabii fotoğrafı da.</p>
				<p class="normal">1997 yılında bir kış günü, Gaziosmanpaşa’daki atölyemde, Türk-Amerikan’da açacağım serginin baskıları ile uğraşırken, bir çekim işini konuşmak üzere, bir bayan uğramıştı. Adını şu anda anımsamıyorum. Ben kahve yapmak üzere mutfağa gittiğimde, O da dolapların üstünü, duvarda asılı belgeleri inceliyordu. Elimde kahve fincanları ile döndüğümde, plaketlerimle süslediğim dolabın önünde duruyordu. Sanırım plaketlerin üstünü okuyacak kadar zamanı olmamıştı. Birden bana dönerek. “Siz plaket de mi yapıyorsunuz?” diye sordu. Fotoğraf yarışmalarına katılmamaya işte o gün karar verdim. Elbette bu kesin bir karar değil. Arşivimdeki fotoğraflarla uyumlu olduğunu düşündüğüm, ve tabii ciddi olduğuna inandığım yarışmalara katılabilirim. O misafirimin bana tokat gibi gelen bu sorusundan sonra hep dikkatli olmaya çalıştım. Umarım bu küçük anı, fotoğrafın uzun yoluna yeni çıkmış arkadaşlarım tarafından değerlendirilir.</p>
				<p class="normal">1998 yılının bir bahar gecesi, öğrencilerimle beraber bir sohbet yemeği sonrası, çorbacıya gitmiştik. Gecenin bir yarısındayız. Telefonum çaldı. Sevgili Gülnur Sözmen, “Bak telefonu Oruç’a veriyorum,” dedi. Karşımda Oruç Aruoba, yüzümde bir şaşkınlık. Gülnur’da, “En Uzaktaki Gri” isimli kitabımı okumuş, yazmaya devam edip etmediğimi soruyor. “Evet,” diye yanıtlıyorum. Tanışmak ve onları okumak istediğini söylüyor. İki üç gün sonra, çantamda yeni öykülerim, Başkent Ekspresi’ndeyim. Gülnur’da, Oruç’la tanışıyorum. Aynı zamanda benim çok değer verdiğim bir dostluğun başlangıcı bu. Öyküleri okuyup, “ Bunlar basılmalı,” diyor. Beni daha fazla yazmam için yüreklendiren o tanışma olmuştur. Oruç’un önerisi ile, “En Uzaktaki Gri”deki öykülerden birkaçını içine alan yeni bir paketle İmge’nin merdivenlerini tırmanıyorum. Yazılarımı Sn. Erdal Alova’nın okuyacağını, daha sonra beni arayacaklarını söylüyorlar. Yazılarımı bırakıp çıkıyorum. İçimde başka bir hesaplaşma, başka bir heyecan var. Yaklaşık bir ay sonra Sn. Erdal Alova arıyor ve öykülerimin basılacağını söylüyor. <span class="idebold">“Akşamüstü Yine Hüzün”</span> isimli kitabımın kısa öyküsü budur işte.</p>
				<p class="normal">Sekizinci kişisel sergimi 2001 yılının Nisan ayında British Council Sanat Galerisi’nde açtım. Sergi broşüründe de yazdığım gibi, fotoğraflarımın düşünce hazırlığı çok önceden bitmiş olmasına karşın, baskıların hazırlık dönemi yine savrulduğum günlere rastlamıştı. Galeriye önceden söz vermiş olmam, sergiden vazgeçme ya da erteleme imkânını engelledi. O baskıları yaptığım günlerde, bu defa kimseye çaktırmadan yine kafa doktoruna gidiyordum. El boyaması fotoğraflar o dönemde oluştu. Olumlu eleştiriler aldım. Çaktırmamaya çalışsam da o açılış benim için çok zor olmuştur. Açılış toplantısı fotoğraf dostu bir arkadaşımın önerisi ile O’nun yakın arkadaşlarının hazırladığı bir dans gösterisi ile renklendirildi. Belki de bu ilk defa oluyordu. Kısa dans gösterisi sona erdiğinde, bir çiçekle gösteriyi gerçekleştirenlere, bir telefon mesajı ile de öneriyi getiren arkadaşıma teşekkür ettim. O ve eşi tanımaktan mutluluk duyduğum insanlardır. Aylar sonra yolum İstanbul’a düştüğünde, izleyemedikleri sergiyi anlatmak ve yeniden teşekkür etmek için onları aradım. Telefonumu belirgin bir soğuklukla karşıladı. Tabii görüşemedim. O sergide yer alan ve evlerine asarlar umuduyla yanımda götürdüğüm fotoğraf şimdi Haydarpaşa açıklarında denizin dibinde duruyor. Çözemediğim ama yaşadığım bu olay, hâlâ kimsesiz bir sızı gibi durur bende.</p>
				<p class="normal">2001 yılının Mayıs ayında kurucuları arasında yer aldığım Fotoğraf Sanatı Kurumu üyesi bir grup arkadaşımla birlikte, FSK 2. Fotoğraf Günleri’ni hazırladık. Kuruluşundaki görkemin yıllar sonrasında, kemençe ile oyun havaları felsefesinin iflası neticesi Fotoğraf Sanatı Kurumu’nun zor günler yaşadığı bir dönemdi. Yanılmıyorsam bu tür organizasyonlar içinde önemli bir yeri vardır ve başarılı olmuştur. Ancak deneyimlerinizi ortaya koyarak çıktığınız yolda, yeni deneyimler almak gerçekten çok ilginç. 12 gün boyunca sürüp giden bu oyunun perde arkası bana çok şey öğretmiştir. Fotoğraf insanlarının işlerini paylaşmaları için hazırladığınız ortamda, hiç de ummadığınız, birbirine çok benzer çıkar kayıpları adına açılan isyan bayrakları, aslında hep var olan, ama benim hep görmezden gelmeye çalıştığım bir gerçeği yeniden hatırlamama neden olmuştur. İçinde yaşanılan her ortamda olduğu gibi, elbette fotoğraf dünyasının da asalakları olacaktır. Kendi çıkarlarınızı hiçbir zaman ortaya çıkarmamak gibi bir ilkeniz olsa bile, onlarla birlikte olmaya hazırlıklı olmanız gerekir. Aynı kazanda kaynayabilmenin başka yolu da yoktur.</p>
				<p class="normal">Yaşadığım olaylar beni zaman zaman çocukluk günlerime götürür. Çocukluğum köylerde, kasabalarda geçti. Günümüzde her köşe başında karşılaşabileceğiniz pastaneler, büfeler, sandviççiler yoktu elbette. Acıktığınızda, derme çatma bir bakkal dükkânına dalar, yarım ekmeğinizin arasına biraz peynir ya da zeytin koydurur, çok da uzakta olmayan bir kahvehanede çayınızla birlikte karnınızı doyururdunuz. İsterseniz ekmeğinizin arasına peynir zeytin yerine, iki pişmiş yumurta da koyabilirdiniz. Bakkallar belki çekici olsun diye, belki de</p>
				<p class="normal">çiğ yumurtalarla karışmasın diye, yumurtaları kaynattıkları suyun içine kuru soğan kabukları atarlardı. O yüzden, yumurtaların rengi kırmızı olurdu. Kırmızı yumurtalarla karın doyurma işi bir oyunu da beraberinde getirirdi. Yumurta tokuşturma oyunu. Yarışmacı seçtiği yumurtanın ucunu diğer yarışmacının yumurtasına vurur, yumurtasının iki ucu da kırılan yarışmacı, tüm yumurtaların bedelini öderdi. Ancak yarışma öncesi, sağlam yumurtaları seçme yöntemi çok ilginçti. Yarışmacılar seçtikleri yumurtaların ucunu ön dişlerine vurarak, hangi yumurtanın daha sağlam olduğunu anlayabilirlerdi. Yaşlılarımızın, insanlara olan güvenlerini ya da güvensizliklerini dile getirirken kullandıkları, “Ben onu dişime vurmuşum,” cümlesi, yumurta oyunundan geliyor olmalı. Artık yumurta oyunu olmasa da bazı olaylar insanları dişinize vurabilme şansı verebiliyorlar.</p>
				<p class="normal">FSK 2. Fotoğraf Günleri’nden aklımda ne kaldığını soracak olursanız, duvar paylaşma tartışmalarının yapıldığı sırada, yer kalmadığını görüp, hazırladığım küçük sergimi asmama kararı aldığımda, Sn. Necmettin Külahçı’nın, kendi fotoğraflarını eleyerek, sıklaştırarak, benim için açtığı üç metrelik duvar parçasını hatırlarım. Hocamın, fotoğraflarımı asabilmem için açtığı o üç metrelik duvar, sevginin, hoşgörünün, erdemin penceresidir. Umarım bir gün dünyaya o pencereden de bakabilmeyi öğreniriz.</p>
				<p class="normal">FSK 2. Fotoğraf Günleri sonrasında toplanan Genel Kurul yeni bir yönetimi göreve getirmişti. Yeni yönetim kurulunun ilk önemli icraatı 3. Fotoğraf Günleri olmuştur. Ne yazık ki, 3. Fotoğraf Günleri’nin yapılacağı haberini Dernek Bülteni’nden öğrendim. Oysa belirli zaman aralıkları ile yinelenen etkinlikler, özellikle bir kurum adına yapılıyorsa, üstlenici ekibin, bir önceki üstlenici ekiple, hiç değilse bir kez bir araya gelerek onların düşüncelerini alması ve daha sonra işe koyulması en azından etik bir kuraldır. Bu kuralın neden çiğnendiğini çözmem zor olmadı. Ekibi oluşturan isimlere göz attığımda, isimlerin birbiri ile olan ahbaplık ilişkisinin, bu ilk ve önemli icraata temel oluşturduğu hemen göze çarpıyordu. Yeni yönetimin ikinci önemli icraatı ise altı kurucu üyenin dernekten ihraç edilmesi olmuştu. Talihsizliğe bakınız ki onu da Dernek Bülteni’nden öğrendim. Sanırım böylesi oldu bittiye getirilen bir çirkinliğe imza atmak derneklerimizde ilk kez oluyordu. Üstelik diğer kurucu üyelerin düşüncelerini almaya gerek bile duymadan. Bu konuyu hep düşünürüm. Kurucuların derneğin getirildiği noktadaki payı nedir? İlkeleri, disiplinleri, çalışma programları olamayan yönetimler elbette gerilemeye mahkûm olurlar. Giderek çekiciliklerini yitirirler. O zaman da akla, üyelerinize ne verdiniz ve şimdi ne istiyorsunuz sorusu gelir. Atılan arkadaşlarımız, öne sürülen aidat ödememe gibi komik bir gerekçeye dayandırılan suçu ilk kez ve o tarihte mi işlemişlerdi? Öyle olduğunu kabul etsek bile neden aralarında ben yoktum. FSK 2. Fotoğraf Günleri sonrasında hiç ödemediğim aidatlarımı acaba kim ödemişti? Kimse ödememişse o zaman bu farklı muamelenin gerekçesi aidat olamazdı. Daha da sayabileceğim gerekçelerle, FSK 3. Fotoğraf Günleri için danışmanlık yapmam önerildiğinde olumsuz yanıt verdim. Her şeyden önce dernekten atılan kurucu üyelerin yüzüne bakabilmem gerekiyordu.</p>
				<p class="normal">Biraz da, daha sonra yaşanan olaylardan söz ederek biraz iç açalım. FSK 3. Fotoğraf Günleri programını posta kutusundan alıp masama oturduğumda, beni hiç de şaşırtmayan, aksine hiç de halim olmadığı halde beni güldüren bir gerçekle karşılaştım. Yeni yönetim kurulu kararı ile dernekten atılan iki üstadımız, atıldıkları kapıya dönmüş, programda yerlerini almışlardı. Düşünebiliyor musunuz? Bir yanda atıldıkları kapıya dönmekte sakınca görmeyen iki üstad, bir yanda attıklarını toplayıp vitrin yapan bir yönetim. İki alkış uğruna neler olabiliyor değil mi? Bu noktada, sanat, sanat derneği, sanatçı kavramlarını yeniden irdelemek gerekiyor sanırım. Yüklü bir bağış yapan bir kişinin gösterisini programa almak gibi bir gölge de o günlerde yaşanmıştı.</p>
				<p class="normal">Hâlâ kullanılıyor mu bilmiyorum. Eskiden eczanelerde, sağlık ocaklarında ağırlık ve boy ölçen aletler vardı. Ağırlık ölçen bölüme çıktığınızda, o bölüme bağlı dikey bir profile bağlı plakayı başınızın üstüne çeker, profile yazılı rakamlara bakarak boyunuzu da öğrenebilirdiniz. Sanırım FSK 3. Fotoğraf Günleri’nde boy aparatı daha çok kullanıldı. Ağırlık pek önemsenmedi.</p>
				<p class="normal">İşte bu nedenlerle FSK 3. Fotoğraf Günleri’ne gitmedim. İçimden gelmedi. Ne yapayım, böylesi olaylarda başımı kuma gömüp kıs kıs gülmek gibi bir yeteneğim yok. “Gitmediysen gitmedin, bize ne”, diyenleri de duyar gibiyim ama, bu yaşananlar da bir şekilde yazılmalı diye düşünüyorum. Bir yanda özürlü insan taklitlerinin alkışlarla karşılandığı bir ortam, ezberlenmiş beraberlikler, bir yanda onurlu bir yalnızlık vardı. Ne yapabilirdim?</p>
				<p class="normal">Bu yaşananlar sırasında bir telefon açmayı bile düşünmeyen üyelerden bazıları şimdilerde “Yahu şu işi düzeltelim,” çabasına girdiler. Şunu belirtmeliyim ki, kimseye kırgın değilim. İnsanlar diledikleri gibi davranmakta özgür olmalıdırlar. Ben kurucu üyeleri arasında yer aldığım Fotoğraf Sanatı Kurumu’nun başarılarını uzaktan da alkışlayabilir, sevinçler duyabilirim.</p>
				<p class="normal">2003 yılının Haziran ayında, ikinci öykü kitabım, <span class="idebold">“İki Hayat Çek Usta, Bir Buçuk Bol Acılı Negatif”</span> ismiyle Komer yayıncılık tarafından basıldı. Okurlardan övgü mesajları almak elbette çok güzel. Bu arada üç kuruş verip satın almamak için kitabı İmge’nin arka bahçesine oturup bir solukta okuyup bitirenler de var. Hepsine selam olsun.</p>
				<p class="normal">Başkent Üniversitesi Güzel Sanatlar Tasarım ve Mimarlık Fakültesine öğretim elemanı olarak davet edilmek ve göreve başlamak, beni onurlandıran başka bir gelişme. Zaman zaman fotoğrafla yaşanmış 35 yılın hiç de boşa gitmediğini görmenin keyfini yaşayabiliyorum. Çalışırsınız. Yıllar geçer. Günün birinde hiç düşünmediğiniz bir keyifli haber gelir. Gözleriniz dolar. Onun gibi bir şey işte.</p>
				<p class="normal">2004 yılında <span class="idebold">“Cam Evlerin Kadınları”</span> isimli ikinci fotoğraf albümümü yayınladım. Hazır sayılabilecek bir albümüm daha vardı ama birilerinin beni sponsor bulma konusunda eğitmesi gerekiyor. Albümlerimi koltuğuma kıstırıp, Konur Sokak’ta bir aşağı bir yukarı gezmeyi beceremesem de yayın yapmak beni keyiflendiriyor.</p>
				<p class="normal">Öyle sanıyorum ki benim, düşündüğümü saklayamamak, hemen söylemek, bunu yaparken de kırıp dökmek gibi bir huyum var. Önce nabız ölçüp, sonra şerbet hazırlamak gibi bir yeteneğim (!) yok. Bunu değiştirmek, beynimi politikalara zorlamak gibi bir niyetim de yok. Bunun doğal sonucu olarak genellikle itiliyorum. Daha önce de söylediğim gibi, böylesi bir yalnızlığı, geveze birlikteliklere tercih ediyorum. Kendimle barışık olabilmek yetiyor bana.</p>
				<p class="normal">Üçüncü öykü kitabım <span class="idebold">“Siyah Beyaz Masallar” </span>adıyla Mevsimsiz yayınları tarafından basıldı. Benim masal adını verdiğim metinlerle ilgili bir şeyler yazmam gerekiyor. Özellikle son iki yılda fotoğraf dünyamızda yaşananlar beni, belki hep farkında olduğum ama nedense üzerinde durmadığım bir gerçeği yeniden düşünmeye zorladı. Son günlerde, benim ve benimle aynı zaman parçasını paylaşarak yaşayan birçok arkadaşımın fotoğraf adına yaptıklarımızı yeniden düşünüyorum. Yaptıklarımız azımsanacak şeyler değil. Bu konuda mütevazı olmamız da gerekmiyor sanırım. Bizler, bizden öncekilere ve bizi izleyenlere karşı hiç saygısız olmadık. Bunun doğal sonucu olarak dostluklar, arkadaşlıklar, sevgiler, unutulmaz anılar yaşadık. Tartışmalarımız da oldu, ama bunu saklanmadan yüz yüze yapmaya hep özen gösterdik. Bunun sonucunda da o arkadaşlıklar daha da sağlamlaştı, güçlendi. Ancak bir şeyi fark edemedik sanıyorum. O dostlukların o sevgilerin yaşandığı zaman içinde, aynı kazanda kaynadığımız bazı kişilerin, başarısızlığın, yerinde sayıyor olmanın verdiği eziklikle bizlere karşı kin duyguları beslemeye başladıklarını farkedemedik.</p>
				<p class="normal">“Siyah Beyaz Masallar” da okuyacağınız metinlerde kullanmaya çalıştığım, belki bazı okuyucuların çözmekte zorlanacağı dil, benim için bir anlamda eskiye, yaşadığım güzel günlere dönmek, bugünden kaçmak olarak da adlandırılabilir. Metinlerin yalnızca gülümseme adına yazıldığı, hiçbir kişi veya kurumu hedef almadığı unutulmamalıdır.</p>
				<p class="normal">Yıllar sonra, uzun süre ayrı kaldığım Afsad çatısının altına, 2010 yılında yapılan Genel Kurul toplantısı sonunda, bu defa onur üyeliğine layık görülerek dönmek, yaşamım boyunca anımsayacağım en güzel anlardan biri oldu. Hatırlayan, onur üyeliğimi genel kurula sunan dostlara vefa borcum var.</p>
				<p class="normal">2011 yılında uzun bir süreç sonunda oluşan <span class="idebold">“İğne Deliği Fotoğrafları” </span>isimli üçüncü albümümü yayınladım. Hemen arkasından, daha önce yayınlanmış ve tükenmiş olan öykü kitaplarım, <span class="idebold">“Akşamüstü Yine Hüzün”, “Saklanmış Mektuplar”,</span> <span class="idebold">“Çuval”, “Siyah Beyaz Masallar” </span>isimleri altında ve dört cilt halinde Hangar Yayınevi tarafından yeniden basıldı.</p>
				<p class="normal">Özellikle fotoğraf derneklerimizde dikkati çeken, kitap edinip okuma alışkanlığının giderek yok olması gerçeği, fotoğraflarını, düşüncelerini çıkardıkları yayınlarla paylaşmak isteyenleri yıldırmamalıdır. Fotoğraf dünyasına bir şeyler bırakabilmek, yaşanılan sıkıntıların çok ötesinde değerler taşır. Suya yazı yazmak olarak isimlendirdiğim, izlendikten on dakika sonra unutulan sunumlar, on gün sonra eve taşınan sergi fotoğrafları, bilgisayar hücrelerine terkedilen görüntüler, düşünceler, fotoğrafın uzun yoluna yeni çıkmış arkadaşlarımın üzerinde düşünmeleri gereken bir konudur.</p>
				<p class="normal">Çok uzattım galiba. Bitirmeliyim. Şu araba meselesine gelince, hâlâ yok. Zaten reflekslerim de zayıflamıştır artık. Ama hüviyetimi gösterince trene indirimli bilet alabiliyorum.</p>
				<p class="normal">Fotoğrafla geçen 35 yıllık yaşamın hafif müzik bölümünü özetledim sanırım. Bir de hüzzam bölümü var ki, o hep olduğu gibi, bende kalsın.</p>
</div>
	</body>
</html>