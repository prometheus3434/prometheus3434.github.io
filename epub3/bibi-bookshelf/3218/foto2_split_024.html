<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>foto2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:97131540-16bd-4cfe-b7f1-eafd05224090"/></head>
  <body class="calibre">
<div class="chapter">
				<p class="normal"><span class="idebold">DOĞA TUTKUNU; DOĞA KORUMACI BİR FOTOĞRAFCI ya da Kıymet Gözek’in tabiriyle; TÜRKİYE’nin ANSEL ADAMS’I</span></p>
				<p class="normal"><span class="idebold">K.G.: </span><span class="ideitalik">Fotoğrafa nasıl ve nerede başladığınızı anlatabilir misiniz lütfen?</span></p>
				<p class="normal"><span class="idebold">T.G.: </span>Fotoğrafa, ortaokul sıralarında başladım. O zaman Samsun’daydık. Samsun’da NATO üssüne bağlı bir radar vardı. Amerikalılar çalışıyordu orada. Onlardan biri Amerika’ya dönerken elindeki makineyi satıyordu, ben de aldım. Kutu makineydi, kocaman bir flaşı vardı. Daha doğrusu, flaşın reflektörü kocamandı. Yanına takılıyordu, içinde 2 tane pili vardı. Magneziyum ampul kullanan bir flaştı. Reflektörün ortasına bir magneziyum ampul koyuyorsunuz, fotoğrafı çektiğinizde, o magnezyum ampul müthiş bir ışık yayıyor ve o teller yandığı için bir daha da kullanılamıyordu.</p>
				<p class="normal">Rolleiflexler gibi üstten bakılıyordu. Ancak hiçbir ayarı yoktu. Sadece sabit 8 f (diyafram) vardı, enstantane de 80-100 civarında bir şeydi. Bir de B modu vardı. Bu kadar basit bir makineydi. Roll film kullanılırdı.</p>
				<p class="normal">Zaman zaman okulda arkadaşların grup halinde fotoğraflarını çekerdim. O zaman da doğaya büyük ilgim vardı. Benim gibi doğaya ilgi duyan 8 kişilik bir grubumuz vardı. Bisikletlerimizle Samsun’da çevrede dolaşırdık. O zamanlar böyle bir trafik yoğunluğu filan yoktu. Fotoğraf da çekerdik tabi.</p>
				<p class="normal"><span class="idebold">K.G.: </span><span class="ideitalik">Doğanın farkına varmanız ilk o zaman mı oldu? Fotoğrafa başlamadan önce mi yoksa sonra mı oldu?</span></p>
				<p class="normal"><span class="idebold">T.G.: </span>Ben kendimi bazı bakımlardan şanslı bulurum. Çocukluğumun ilk yılları Ordu’da geçti. Orada altına kayıklar çekilen, kemerler üzerinde bir evde büyüdüm. Altımız deniz, önümüz apaçık Karadeniz. O zaman ne yol var, ne bir şey. Kumsallar açık. Bahar olduğu zaman, arkadaşlarla Boztepe’ye gider uçurtma uçururduk. Muhteşem uçurtma şölenleri olurdu. Ne kadar güzel uçurtmalar yapardık. Şimdi herşey çok iyileşti, imkânlar çok arttı ama inanın şimdikiler o uçurtmaların yanına bile yaklaşamaz, o kadar güzel uçurtmalar yapardık. Daha da enteresanı harp yıllarıydı. Yokluk vardı, yiyecek maddeleri bile karneyle satılırdı; o kadar güzel uçurtma kâğıtları vardı ki, 12 ayrı renkte, incecik ve dayanıklı. Onlar nereden gelirdi, nasıl gelirdi? Böyle gariplikler vardı ama güzel şeylerdi.</p>
				<p class="normal">Herşeyin başında eğitim var. Şanslı iyi bir lokasyondaydım, öğretmenlerimiz bizi “Hayat Bilgisi” dersinde hayatla ilgili yerlere götürürlerdi. O yıllarda Ordu’da 6-7 tane otomobil vardı. Onlar da sokakların bir yerinde durur, birşey lazım olduğu zaman marş devriyesi öne geçirilir, kol çevrilir ve araba çalıştırılırdı. Koskoca sınıfı, nereden otobüs bulup da, koruluklara götürüp bize ağaçları, çiçekleri filan tanıtırlardı?! Ordu’nun kendisi ve çevresi doğa açısından çok zengindi. Bir de, biz o çocuk halimizle, İskele’ye giderdik. Sabahları balıkçılar kayıklarıyla dönerler, balıklarını hemen orada, İskele’de satarlardı. Mesela, balıkları ben oradan tanırım. İlkokula gitmeden ben Karadeniz’in balıkları ile tanışmıştım. Öbür taraftan yunuslar, mesela bakın o çocukluk hafızamdan kalan anıları, yunusların kurtarılması için kullandım. Evimiz denize baktığı için, ben ne zaman denize baksam denizin bir tarafında 3-5 yunus oradan buradan atlardı. Yani denizle yunus benim kafamda bitişik şeylerdi. Dalga ile deniz neyse, denizle yunus da benim için öyleydi. Karadeniz o kadar bol yunusu olan bir denizdi ve balık o kadar boldu ki o zamanlar...</p>
				<p class="normal">Ben 40 parayı bilirim. “5 para etmez” derler ya, onu görmedim ama 40 parayı bilirim. 40 para 1 kuruştu, aynı zamanda. O zamanın parasıyla bir gaz tenekesi dolusu hamsi 5 kuruşa satılır ve fındık bahçelerinde fındık ocaklarına gübre olarak atılırdı. O kadar boldu. Üstelik bugünkü gibi böyle büyük gırgırlı tekneler filan yoktu. Küçücük teknelerle, ağlarla o kadar çok hamsi çıkarılırdı.</p>
				<p class="normal">1983 yılında Türkiye’de hamsi, istavrit azalmaya başladı. Karadenizli balıkçılar faturayı yunuslara kesti. Bir yunus günde 35 kilo hamsi yiyor, bunun için hamsi kalmadı, yunuslar vurulsun dediler ve Tarım Bakanlığı tüfek ve piyade mermisi dağıtmaya başladı. Türkiye de bu arada Bern Sözleşmesi’ne taraf, Avrupa Yaban Hayatı ve Doğal Yaşamları Koruma Sözleşmesi. Dünyada yunus avlayan iki ülke olacaktı bu durumda, biri Türkiye diğeri Japonya. Evren dönemi her ne kadar antidemokratik ise de bürokratın çalışması açısından müthiş rahat bir dönemdi. Siyasi bir kaygı taşımadan, işin doğrusu her ne ise, bürokrat onu yapabiliyordu. Öyle bir avantajı vardı. Bir toplantı için Strazburg’a gideceğim, Türkiye koltuğuna oturacağım ve diğer ülkeler bana yunusları soracak. Olacak iş değil, müsteşara çıktım durumu anlattım; “Büyük bir yanlış yapılıyor, Strazburg’a gitsem de gitmesem de, bunun düzeltilmesi lazım.” dedim. Refet Erim çok iyi bir insandır, TÜBİTAK’ın kurucularındandır. Biraz düşündük taşındık, “Sahil Muhafaza komutanlığına gidelim” dedik. Komutanı tanıyordu. Bir amiral paşamız idi. Onu ziyaret edip durumu anlattık. Bize hak verdi, “tabii” dedi, telefonu kaldırdı, Tarım Bakanlığı’nı aradı. “Yapılan çok yanlıştır, iptal edin” dedi. Yani, silah zoruyla oldu ama işe yaradı.</p>
				<p class="normal"><span class="idebold">K.G.: </span><span class="ideitalik">Günümüzde Karadeniz’de yunus görülüyor mu Hocam?</span></p>
				<p class="normal"><span class="idebold">T.G.: </span>Çok az. Bir takım kurumlar da yasal olarak bazı şeyleri üzerlerine alıyorlar ama gereklerini yapamıyorlar. Mesela, şu anda Türkiye lüfer yiyemiyor, hâlâ çinekoptayız. 2-3 sene çinekop avının yapılmaması gerekiyor. Tarım Bakanlığı balıkçılara boyun eğiyor. Oysa, doğrusu ne ise, demokratik ortamda da iken de o yapılabilmeli. Demokratik ortamda bizim ülkemizde doğrular hep çarpıtılıyor. Askeri ortamı savunduğum için değil, ama doğrular yapılabiliyordu. Ankara’nın hava kirliliği için de, çok şeyler o zaman yapıldı. Düşünün, ben sadece bir daire başkanıyım, hiç unutmuyorum; Ankara Çimento Fabrikası müdürüyle zaman zaman telefonla görüştük, 1984 yılı ilkbaharında, Devlet Planma ile Çevre Müsteşarlığı oturduk, Ankara’nın hava kirliliğinin önlenmesi için tedbirler paketi oluşturduk. Bunlardan biri de çimento fabrikasının atıklarının filtre edilmesiydi.</p>
				<p class="normal">Resmî yazı yollanacaktı ama müdürü tanıdığım için telefonda söyledim, “böyle böyle sonbahara kadar yapmanız gerekir” dedim. Çok duyarlı bir insandı. Sonra nereden aklına geldiyse “Yapmazsak, ne yaparsınınz Tansu Bey?” dedi, “Fabrikanızı kapatırız” dedim. Kapatamazsınız filan diyemedi, hakikaten kapatırdık. Çünkü o zaman bürokrat sözünü geçirebiliyordu.</p>
				<p class="normal">Fotoğrafa devam edeyim yine; fotoğraf merakımın ciddileşmesi şöyle bir olay ile oldu: Lise birinci sınıfta iken, nereden aklıma geldi bilmiyorum ve hâlâ da hatırlayamıyorum, bir gün yıldızların fotoğrafını çekmeyi düşündüm. Evimiz, müstakil bir evdi. Bir gece makinemi alıp evin çatısına çıktım. Fakat makine B modunda sürekli kalamıyordu, parmağınızla sürekli basmanız gerekiyordu. Çatıya çıkmadan önce onu devamlı tutacak bir düzenek geliştirdim. Çatıya çıktım, kutup yıldızını buldum ve makineyi o yöne çevirdim. Kiremitlerin arasına iyi bir şekilde sabitledim ve düzeneği çalıştırıp indim. Sabaha karşı 04.00’de kalktım, makineyi aldım. Bir arkadaşımın ağabeyinin stüdyosunda filmi banyo ettirdim. Bastıktan sonra onun ilgisini çekmiş ve fotoğrafımı büyütmüş; merkezde bir yıldız, etrafında halkalar şeklinde yıldız çizgileri. Baktığınız zaman yuvarlak izler görüyorsunuz. Gayet ilginç bir görüntü idi. Fotoğrafı sınıf arkadaşlarıma gösterdim, onlar da çok ilgilendi. Derken bütün lisede duyuldu ve öğretmenlerimizin kulağına gitti. Astronomi öğretmenimiz gördü ve çok beğendi. Fotoğrafı benden aldı ve çerçeveleterek sınıfın duvarına astı.</p>
				<p class="normal">O günkü arkadaş grubu olarak ufkumuz ve merakımız genişti. Diğer arkadaşlar başka şeylerle ilgilenirken, biz doğa ile ilgilenirdik. O zamanlardan beri yıldızları hiç zorluk çekmeden bulabiliyorum.</p>
				<p class="normal">İki sene sonra liseyi bitirip, Ankara’ya okumak için geldim. O zaman daha iyi bir makine ihtiyacı duymaya başladım. Talebe ölçeğinde bile makul sayılabilecek Alman malı bir makine gelmişti. Onun bir takım ayarları vardı. Mesela diyafram ayarlanabiliyordu, 5 tane enstantane değeri vardı. Hepsinden güzeli, pozometresi olmamasına rağmen, pozometre yerine geçen bir düzeneği vardı. 4 farklı hava koşulu ve 4 farklı mekân için yapılabilecek ayarları vardı. Kullandığınız filmin ASA’sını ayarlayıp, bu iki ayarı da halkalar yardımıyla yaptığınız zaman size yaklaşık bir poz değeri veriyordu. Ben onu kullanarak hiç film yakmadan iyi fotoğraflar çekmeye başlamıştım.</p>
				<p class="normal"><span class="idebold">K.G.: </span><span class="ideitalik">Üniversitede hangi dalda eğitim almak istiyordunuz?</span></p>
				<p class="normal"><span class="idebold">T.G.: </span>O sıralarda, aslında niyetim doktor olmaktı. O zamanlarda sınav bu şekilde merkezi sistem değildi. Her fakültenin kapısını çalıp sınavına girerdiniz. Ziraat, siyasal vs. gibi, sınavları üst üste gelmeyen kaç imtihan varsa birçok yere başvurdum. Tıbbiyeyi çok iyi bir derece ile kazandım. Fen fakültesinde FKB (Fizik-Kimya-Biyoloji) okumaya başladım. Fen fakültesinin havası çok hoşuma gitti. Bana Tabii İlimler daha yakın geldi. FKB okuduktan sonra yatay geçiş yapıp yapmama konusunda düşünmeye başladım. Gidip fakülte sekreteriyle görüştüm ve yapabileceğimi öğrendim. Ben de kaydımı tıbbiyeden tabii ilimlere aldırmak istediğimi söyledim. Ancak, tabii ilimler bana “Olur mu, bizim de şerefimiz var, bizim imtihanımızı da kazanmanız gerekiyor” dediler. Ertesi sene onların sınavına da girdim ve kazandım.</p>
				<p class="normal">Çok ilginç bir fakülte idi. Mesela, bir dersi iki sömestir alırsınız ve sonra imtihan açılır. Hocalarımızın hepsi mükemmelliyetçiydi. Bilmediğiniz bir kelime yüzünden sizi çıkarırlardı. Özellikle jeoloji bu şekilde idi. Dönem sonlarında hazırlanırsınız, kendinize de güveniyorsanız hocanın kapısını çalarsınız, “Hocam ben sınava girmek istiyorum” dersiniz, sizi uygun bir gün çağırır ve odasında imtihan yapar. Geçerseniz notunuzu kaydeder ve bir sonraki dönem için sekreterliğe bildirir. Geçemezseniz, bir ay sonra tekrar kapısını çalıp tekrar sınav isteyebilirsiniz. Hiçbir zaman “Hayır” demezlerdi.</p>
				<p class="normal">Hatta bir defasında zooloji dersine bir hafta geç başlamıştım. Laboratuvarından çıkarken genç bir asistan yanıma geldi ve “Siz Tansu Gürpınar mısınız?” diye sordu. “Evet” dedim. “Siz bir hafta laboratuvara katılmadınız, o laboratuvarı haftaya beraber yapacağız” dedi. Yani tek kişi için bile bu yapılırdı.</p>
				<p class="normal">Bu avantajlarına karşın fakültemizde kitap yoktu. Sadece zoolojide rahmetli Profesör Mithat Ali Tolunay’ın 3 ciltlik bir kitabı vardı. Onun dışında hiçbir derste kitap yoktu ve sürekli not tutardık. Hatta bütün defterlerin başına “Bilek matbaasında basılmıştır” yazardık. Benim, sınıfta iki görevim vardı; Biri, hoca hızla anlatırken arada bir soluklanabilmek için konuyla ilgili sorular sormaktı. Diğeri de tahtaya yazılanların fotoğrafını çekmekti. Çünkü, hoca son satırı yazdıktan sonra hemen ilk yazdıklarını silmeye başlardı ve biz yazmayı yetiştiremezdik. İşte bu noktada fotoğraf imdadıma yetişti. Makineyi hep yanımda taşırdım. Hoca son satırı yazdığı anda fotoğrafını çekerdim ve sonra bastırıp sınıftaki arkadaşlara dağıtırdım.</p>
				<p class="normal">Bu arada grup fotoğrafları ve anı fotoğrafları çekmeye de devam ediyordum. O sıralar Bahçelievler 5. sokakta bir evde 2 arkadaş kalıyorduk. Orada, dünya güzeli, çok uzun tüylü tekir bir kedim vardı. Durmadan fotoğraflarını çekerdim ve inanın o fotoğraflar sınıfta kapış kapış giderdi. Kâr amacım olmasa da en azından film parasını çıkartabiliyordum.</p>
				<p class="normal">Ankara’da bir avantajım vardı. Burada yabancı fotoğraf dergilerini görmeye başladım ve aldım. Bunun bir yararı da İngilizcemi güncel tutmasıydı. Bir taraftan da fotoğraf dünyasında neler oluyor, öğreniyordum.</p>
				<p class="normal">Sonra, askerliğimi Hakkâri’de yaptım ve o sırada da aynı makineyi kullandım. O zamanlarda askerlik 2 sene idi. Bu arada, yavaş yavaş slayt da kullanmaya başladım. O zamanlar Kodachrome vardı. İlk çıktığı zaman sadece Kodachrome olarak adlandırılmıştı, yani Kodachrome-1 ya da 2 değildi. Hızı 25 ASA idi. Fakat benim gördüğüm en keskin filmdi. Hiçbir film ilk çıkan Kodachrome’un keskinliğinde olmadı ve olamadı. Kodak onu neden değiştirdi, halen de anlayabilmiş değilim. Hâlâ bende vardır. 1957 yılında İstanbul Emirgân’daki bir lale bahçesinde birkaç çekim yapmıştım. O zamanlardaki ölçütlere göre film çok pahalıydı. Dolayısıyla 2-3 ayda bir 1 makara ancak alınabiliyordu. Ayrıca da renkli filmin hiçbir toleransı olmadığı için firesi çok fazlaydı. Yani bir makara film çekersiniz, elinizde sadece birkaç doğru düzgün fotoğraf kalırdı.</p>
				<p class="normal">Hakkâri’ye giderken, İstanbul’dan birkaç makara renkli film götürmüştüm. Askerliğimi subay olarak yapıyordum ve bu renkli filmlerle çevrede çekimler yapıyordum. Çektiğim filmleri daha sonra yurt dışına gönderiyordum ve Kodak’ın resmi laboratuvarlarında banyo ediliyordu. Bir gece Cilolar’dan ay doğuşunu çekmiştim. 2.8 diyafram, 30 enstantane ile tam da doğru zamanda çekmiş olmalıyım ki, ay ışığının karlar üzerindeki yansımasını görebiliyordunuz. Arkadaşlar bu fotoğrafı gördükten sonra, onlarda da fotoğraf ve makine sevdası baş gösterdi. İzin için İstanbul’a gidip dönerken sipariş edilen 8 tane fotoğraf makinesi getirmiştim. Tabii bir o kadar da renkli filmle dönmüştüm.</p>
				<p class="normal">O yaz (1965) askerken, tatil için bir arkadaşımla birlikte Bodrum’a gitmiştim, o zamanlar Bodrum pek bilinen bir yer değildi. Bodrum’da Kale’nin önünde bir koy vardı ve oraya gayet rahat geçilirdi. Kaldığım yer bir pansiyondu, şimdi orada Körfez Restoran var. Dar bir yoldan inip denize atlardık ve yüze yüze Kale’nin koyuna giderdik. Güneşlenip vakit geçirdikten sonra yine yüzerek pansiyona dönerdik. İç Liman, Dış Liman o kadar temizdi ki, suyunu bardağa koyup içebilirdiniz. Sadece suyu da değil, doğası da muhteşemdi. Oraya geldiğimiz ilk gün arkadaşımla akşamüzeri gezmeye çıktık. Hiç unutmuyorum, rüzgâr o kadar sert esiyordu ki, ama havada zerre toz yoktu. Yani, o kadar temiz bir yerdi. Ben şnorkel ve paletlerimle deniz altını da izliyordum. O zamanlar sünger boldu , birkaç metre ileride suyun altında süngerleri görüyordunuz. Ben bu süngerlerin fotoğrafını çekmeye karar verdim. Bir gün makinemle birlikte gittim, ancak su altı düzeneğim yoktu. Makinemi şnorkelimin içine yerleştirdim ve vizörden baktım, gayet güzel görünüyordu. Yavaş yavaş süngerlere doğru ilerledim. Bu arada deniz de çarşaf gibiydi. Ben makineyi ayarlarken hafif bir dalga geldi ve şnorkelin içini su ile doldurdu. Meğerse ileriden geçen teknenin ölü dalgasıymış. Hemen makineyi çıkardım, havluyla kuruladım ve baktım bir şey yok, kurtardım sandım. Pansiyona döndük ve öğleden sonra tepeye çıkıp Bodrum’un genel görüntüsünü almak istedim. Deklanşöre bastım ama hiçbir ses yoktu. Bir de baktım ki örtücünün üzeri damar damar tuz olmuş. Su girmiş, buharlaşmış ve tuzlar kristal halde perdeyi kilitlemiş. O makinem böylece gitmiş oldu.</p>
				<p class="normal">Bu arada, biz Bodrum’dayken Hakkâri’deki arkadaşlar da yeni makineleriyle mehtap fotoğrafı çekmiş. Usül bilmedikleri için de tüm filmleri bana verdiler ve kendi ismimle İsviçre Lozan’a yolladım. Lozan’dan banyo edilmiş filmlerle birlikte bir mektup geldi: “Size ne oldu, makineniz mi bozuldu? Şu şekilde hatalarınız var ve şu tavsiyelerimize dikkat edin” diyorlardı. Fotoğraflara bir baktım ki hepsi simsiyah. Benim çektiğim fotoğrafta mevsim ilkbahardı ve her yerde kar vardı. Ayrıca, ay vadinin içinden yükseliyordu. Arkadaşlar, ay Hakkari’nin tam karşısındaki Sümbül Dağı’nın (3400 m) tepesinden doğarken çekmişler. Yani ufuk simsiyah, ay iyice yükselmiş, yani ışık çok az. Hepsinin de morali bozuldu. Sonra onlara eğitim verdim.</p>
				<p class="normal"><span class="idebold">E.G.: </span><span class="ideitalik">Askerlikten sonra ne yaptınız?</span></p>
				<p class="normal"><span class="idebold">T.G.: </span>Askerlikten sonra İstanbul’a, oradan da iş aramak için Ankara’ya geldim. O zamanlar iş bulmak bugünkü gibi zor değildi. Birkaç hocam, sağ olsunlar, asistanlık teklif ettiler. Millî Eğitim’de balıkçılıkla ilgili bir bölüm açılıyormuş, “hemen Japonya’ya gönderelim”, dediler.</p>
				<p class="normal">Benim hep gönlümde yatan aslan, MTA (Maden Tekik Arama) Enstitüsü’nde jeolog olmaktı. O yüzden jeolojiye ağırlık vermiştim ve oraya başvurdum. O zamanlar Ankara-İstanbul çekişmesi vardı ve yönetimde İstanbul Fen mezunları vardı, bu yüzden biraz tereddüt ettiler. Notlarımı götürdüm, hiçbir şey söyleyemediler. Yabancı dil sınavı yaptılar, onu da geçtim. Sonra baktılar ki sene 1966 ama ben 64 mezunuyum, “Ne yaptınız iki senedir” dediler. “Askerliğimi yaptım” deyince de hiçbir şey söyleyemediler.</p>
				<p class="normal">İstedikleri evrakları hazırlarken, o sırada bir arkadaşım beni Millî Parklar seminerine çağırdı. Gittim ve dinlemeye başladım, çok da hoşuma gitti. 1966 yılında Türkiye’de birkaç tane millî park vardı. Mevcut millî parklar ve tasarı millî parklar vardı. Tasarı millî parklar listesinde Cilo-Sat Dağları da vardı. Seminerin son gününden bir önceki gün, semineri düzenleyen Zekai Bayer’e (Türkiye’de millî park sistemini kuran kişi) gidip Cilo-Sat Dağları ile ilgili sunum yapabileceğimi söyledim, memnuniyetle karşılayıp kabul etti. Son gün de böyle bir sunum yaptım. Seminer bitip herkes çıkarken yanıma geldi ve “Sen ne iş yapıyorsun?” diye sordu. “Henüz bir iş yapmıyorum ama MTA’da çalışmak için belge topluyorum” dedim. “Senin ne işin var MTA’da gel benimle çalış” dedi. Hiç itiraz etmedim ve MTA’da alacağım paranın 3’te 1’ine razı olarak Millî Parklar’da defterci kadrosuna girdim. Ama Zekai Bey, “Senin kadronu düzeltmek için elimden geleni yaparım” demişti. Hakikaten de uğraştı ve 2 sene sonra MTA’da alabileceğim kadronun eşdeğerini aldı.</p>
				<p class="normal">Bodrum’da makinemi bozduktan sonra yeni memur olduğum ve maaşım düşük olduğu için fotoğraf makinesi alacak halim yoktu. Allahtan Yayın Eğitim dairesinin bir Voigtlânder Bessematik SLR makinesi vardı. Bir müddet onunla, o yıllarda gidip geldiğim yerlerde fotoğraflar çektim. Benim eski makine SLR değildi. Bu makinenin bir 135 telesi vardı, bir 35 geniş açı, bir de normal açı, 3 objektifli. Bir müddet onunla çalıştım.</p>
				<p class="normal">Millî Parklar’a girdikten sonra, gittiğim yerlerde çektiğim fotoğrafları, doğayı tanıtma amacıyla arkadaş gruplarında ya da derneklerde gösteriyordum. Yurtdışında da gösteriler yaptım, orada bu gösteriler Türkiye’de gördüğünden çok daha fazla ilgi gördü. Hatta 86 yılında İsviçre’de uluslararası Ramsar toplantısı vardı. Slayt gösterileri akşamları yapılıyordu. Pek çok ülke gibi, ben de bir gösteri yaptım. Alkış alan bir tek benim gösterim oldu. Millî maçta gol atmış oyuncu gibi hissettim kendimi.</p>
				<p class="normal">Fotoğraf, o zamanlar bu günkü kadar yaygın değildi. Dijital ile karşılaştırılamayacak kadar masraflıydı. İkincisi de Türkiye bu güne göre daha yoksuldu. Ben devlet memuru olarak bir müddet defterci kadrosunda çalıştım. 69 yılında 10195 sayılı Kararnameyle çıkarılmış bir kadro aldım. 10195 kadrosu, S. Demirel’in DSİ’deki genel müdürlüğü sırasında DSİ personelini teşvik etmek için aldığı bir kadroydu. Yani normal devlet memuru 600-700 lira maaş alırken, 10195’e göre çalışan bir personel 1400-1500 lira gibi bir maaş alıyordu. Harcırahlar da çok iyiydi, 24 lira harcırah alıyordum ki siz düşünün, o zamanlar gazete 25 kuruştu. Yani 100 katıydı, şimdinin 50 TL’si gibi.</p>
				<p class="normal">Fotoğraf makinem çok işe yarıyordu. Bütün arkadaşlarım bana gıpta ediyordu ve “Ne olur senin çantacın olalım, makineni taşıyalım” diyorlardı. Çünkü görevim gerçekten çok enteresandı. Yaptığım iş Türkiye’nin en güzel yerlerini arayıp bulmak ve oraları millî park haline getirmekti. Ulaşım aracımız, bizim dairenin başka bir daire ile paylaştığı Rus malı tenteli bir jipti. Arkada oturma yeri yoktu ve tentenin üzerine uyku tulumlarını koyup otururduk.</p>
				<p class="normal">Sonra da, 1967 yılı civarlarında biraz borçlanarak ünlü Nikon F’i aldım. 1969 yılında , Kraliyet Kuşları Koruma Derneği’nin daveti üzerine İngiltere’ye gittim, 4 ay kadar misafir ettiler. Orada da epeyce fotoğraf çektim.</p>
				<p class="normal">Giderken uçakla gitmiştim. Ancak dönüşte Hollanda’ya geçtim ve oradan trenle Münih’e gittim. Sırf makineme Novoflex tele objektif alabilmek için 2 gece Münih’te kaldım.( O yıllarda aynı objektiten Hürriyet gazetesinin spor muhabiri Hüseyin Kırca’da vardı.) Oradan da İstanbul’a döndüm. Hâlâ o objektifi kullanırım. 400 mm’dir. 400’ü 69’da Münih’ten, 600’lük parçasını da 15 sene kadar önce İstanbul’dan almıştım. Aynı yapı üzerine hem 400’ü hem 600’ü monte edebiliyordunuz. Almanlar zaten genelde çok kesin ve kuralcıdır. 400 mm’lik objektif tam 40 santimetredir ve optiğin tüm kurallarını uygulamışlardır. Önde 3-4 mercekten oluşan bir mercek sistemi vardır, arkası ise bomboş bir borudur. Ama o boru her 5 cm’de bir, yansıyan ışıkların soğurulması için bir halkayla doldurulmuştur. Dolayısıyla son derece düzgün bir ışık yansıtılmış olur. Hiç abartmıyorum bugünkü Nikon ve Canon objektifleriyle boy ölçüşebilir.</p>
				<p class="normal">Bu arada yeri gelmişken belirteyim; Türkiye’deki tüm yayınları açın, 35 mm format için normal objektifin tanımı, 24x36 mm olan bir dikdörtgenin diyagonalidir. 24x36 mm boyutlu bir dikdörtgenin diyagonali 43,2 mm’ye eşittir. Herkes normal objektiflerin odak uzaklığının 50 mm olmasını, 43 mm’ye yakın bir değer olduğu için diye açıklar. Ama kimse şu soruyu sormaz “Neden dünyada bir tane olsun 43 mm üretilmiş bir objektif yoktur veya neden normal objektif 45 mm ya da 40 mm değildir de 50 mm’dir?” kimse sorgulamıyor. Çünkü tanımda küçük bir eksiklik vardır. Normal objektif, makinenin kullandığı filmin uzun kenarının karesinin diyagonaline eşit uzaklıktır. Yani 36x36 mm olan bir karenin diyagonali 50,9 mm’dir. Bunu açıklayan tek marka Leica’dır. Leica’nın bir dürüstlüğü daha kırınımla ilgilidir. Belli bir diyafram değerinden sonra objektiflerde kırınım (diffraction) başlar. Bu değer odak uzaklığının 4’te 1 değeridir. Yani 50 mm objektifte kırınımın başlama noktası 12.5 f değerindedir. Leica hiçbir zaman normal objektifini 16 f diyafram üzerinde yapmamıştır. Eski Leica’larda en kısık diyafram 12.5’dir, yani Almanlar’ın dürüstlüğü, kesinliği her yönden belli olmaktadır. Fizik kurallarına son derece bağlı ama kalite olarak yüksektir.</p>
				<p class="normal"><span class="idebold">K.G.: </span><span class="ideitalik">O zamanlar hep slayt mı çekiyordunuz Hocam?</span></p>
				<p class="normal"><span class="idebold">T.G.: </span>O zamanlar, hem siyah/beyaz hem de slayt çekiyordum. Mesela, kuş için daha hızlı filmler gerekiyordu, onlar da hep siyah/beyaz oluyordu. Yani Ektakrom’un, Kodakrom’un hızlıları yoktu, en fazla 64 ASA‘ya kadar çıkıyordu. Halbuki Kodak tri X ler 400 ASA’ya çıkıyordu. Kuşları uçarken yakalamak daha güzel oluyordu. Öyle fotoğraflarım vardı, hatta birçok yerde kapak fotoğrafı oldu. Ben Millî Parklar’a girdikten bir ay sonra, Millî Parklar Daire Başkanı Zekai Bey beni Kuş Cenneti’nin yönetimiyle görevlendirdi. Oranın müdürü olmasam da bütün yıllık raporlarını, sayımlarını ben yapıyordum. Daha sonra da resmen orada müdür olarak görevlendirildim. İlk birkaç sene o şekilde çalıştım. Orada esas müdür olduğum sıralarda kendime foto-kulübeleri yaptım. Söğüt ağaçlarının üzerinde, 12-13 m yükseklikte, bir kişinin eğilerek sığabileceği küçük kulübeler yaptım. Kulakları çınlasın laborant Ali Kızılay vardı. Onun elinden öyle şeyler gelirdi. Etrafını da çuvalla kapatıyordum. Sadece objektifin ucu görünüyordu. Ağacın üzerine kolay çıkmam için basamaklar yapmıştı. Ağaçların altı tamamen suydu. Kuş Cenneti’nde ilkbaharda Manyas Gölü’nün suları yükseliyor ve bir söğüt korusunu tamamen su kaplıyordu. Suyun derinliği 1-1,5 metreydi. Kuşlar oraya güvenlik için geliyorlardı. Çünkü karadan gelecek yırtıcılar hiçbir şekilde suyu geçip yuvalara ulaşamıyorlar. Yani kuşların orada yuvalanmalarının ana nedeni güvenlikti. Ben de yuva yapılmamış bir ağaç bulduğumda oraya foto-kulübesi koyuyordum. İki tane kulübem vardı. Ağaca, altı tamamen su olduğu için, kayıkla laborant Ali Kızılay ile birlikte gidiyordum. Bir çantam vardı, belimde iple ağaca tırmanıyordum. İpi sarkıtıyordum, Ali içinde makine ve objektiflerin bulunduğu çantayı bağlıyordu, çantayı çekiyordum. Sehpam zaten kulübede duruyordu. Makinemi kurduktan sonra ona işaret ediyordum. O kayığı alıp gittiğinde bütün kuşlar geliyorlardı, çünkü kuşlar sayı saymasını bilmiyorlar. Kaç kişi geldi, kaç kişi gitti bilmiyorlar, onlar sadece kayığın gelip gitmesiyle ilgileniyorlardı. Hepsi geliyor ve ben fotoğraf çekiyordum. Ama fotoğrafı hiçbir zaman bugünkü gibi düşünmeyin, yani her deklanşöre bastığınızda düşünmeniz gerekiyordu. O zamanın şartlarıyla ayda iki veya üç Kodachrome almak bile bütçeyi çok sarsıyordu. Onun için ancak bir veya iki makara film çekebilme şansım oluyordu.</p>
				<p class="normal"><span class="idebold">K.G.: </span><span class="ideitalik">Hocam, Ali Kızılay ile nasıl haberleşiyordunuz? Cep telefonu yoktu o zamanlar.</span></p>
				<p class="normal"><span class="idebold">T.G.: </span>Ona, “beni şu saatte gel al” diyordum. O kulubeleri yaptıktan sonra toplam 13 makara civarında film çekmişim. Onlardan, inanın sadece yarım makara doğru düzgün fotoğrafım çıkmıştı. Neden? Herşeyi ayarlıyorsunuz, düğmeye basarken bir rüzgâr çıkıyor, ağaç sallanınca ne netlik kalıyor ne başka bir şey. Zaten elinizdeki tele objektifin 10 cm’ ye bile tahammülü yok. Bir sallandı mı veya siz tam deklanşöre basarken başka bir kuş geliyor veya kuş bir hareket yapıyor… Yani firesi çok fazla olan çalışmaydı ama onun karşılığında iyi pozlar da güzel oluyordu.</p>
				<p class="normal"><span class="idebold">K.G.: </span><span class="ideitalik">Kulübede kaç saat kalıyordunuz? Kuşların belirli geliş saatleri var mıydı, mesela sabahın erken saatleri gibi?</span></p>
				<p class="normal"><span class="idebold">T.G.:</span> Genelde 3-4 saatten az kalmıyordum. Kuşlar yuvada kuluçkada olduğu için saat sorunum olmuyordu. Sabahın erken saatleri kuşların daha aktif olduğu saatlerdir, yemlenme saatleridir. O zaman daha çok kuş görebilirsiniz. Yuvaları orada, ya yumurtaları ya da yavruları oradadır. Göl kenarında da kulubelerim vardı. Bir sonbaharda, birgün öğleden sonra Romanya’dan Tuna deltasından birkaç bin tane akpelikan geldi. Gölün doğu kıyılarına kondular. Dürbünle gördüm onları, “bunlar kuş cennetine mutlaka gelirler” dedim. Kuş cenneti dere ağzı olduğu için balık daha çok oluyor. Onlar da tam balık düşmanı. Gece 3 de kalktım avcıların güme dedikleri sazdan gümeler. Bir ağaç gümesi tam dere deltası ağzındaydı, sonbaharda sular çekilmiş oluyor, onun içine girdim. Objektifimi çıkardım, sehpa bile kurulamıyor ama zemin sert olduğu için gayet iyi bir destek buluyorsun. Beklemeye başladım; hava aydınlandı, güneş çıktı ve biraz sonra beklediğim gibi akpelikanlar alay alay gelmeye başladılar, tam da önüme konuyorlar, büyük bir keyifle ben şıkır şıkır fotoğraf çekiyorum. Çektim çektim sonra öğlene doğru hareket durdu ben de çekmeyi bıraktım. Ürkütmemek için öğlene kadar bekledim. Öğlene doğru dağıldılar, ben de kulubeden çıktım, binaya geldim, filmi geri sayayım diye makinenin kolunu bir çevirdim, sarmamış! Düşünün gece 03.00’ den öğlene kadar beklemişiniz, hele de öğleye doğru o küçücük kulübe fırın gibi oluyor. Gece uykusuz kal, çok iyi fotoğraflar çektiğini düşün, o heyecanla da dönüp dönmediğine de bakmamışım. Kendimi kompozisyona ve çekime odaklamışım. Başka böyle tatsız anılarım da var. Bir keresinde çok güzel bir sonbahardı, Aladağlar’da kalıyorduk eşimle, hergün de Yedi Göller’e gidiyorduk. Aladağlar’ı geçerek hem Aladağlar’ı hem de Yedi Göller’i fotoğraflayarak 4-5 gün gezdik. Dört makara film kullanmışım. Almanya’ya banyo için gönderdim, geri gelmedi filmler. Çok yazdım ama bulunamadı, sanıyorum Türkiye’de bir kazaya uğradı, belki birileri aldı. Almanlar’ın aldığına hiç ihtimal vermedim. “Benim filmimi aldı, kullanıyor” diye, ispat etsem, Kodak firmasını batırırdım.</p>
				<p class="normal">Bir başka zamanda, yine böyle Toros Dağları’nda karlı zamanda çektiğim üç makara filmim İsviçre’de kayboldu. Onun da Türkiye’de kaybolduğuna eminim, çünkü İsviçre’ye yazdım, size şu tarihte film gönderdim diye. Laboratuvar Lozan’daydı. Üzerinde evimin adresi ve posta damgası bulunan paketin fotoğraflarını gönderdiler bana, inanabiliyor musunuz! Postanede damgalandıktan sonra mikrofilme çekiyorlar, ispatı olarak. Kendilerini bu şekilde temize çıkardıktan sonra Lozan’dan Türkiye’ye nasıl gittiğini araştırmışlar, Zürih’den uçağa veriliyormuş, oradan İstanbul’a geliyormuş, “İstanbul’dan sonra nasıl gidiyor bilmiyoruz”, diyorlar. İstanbul ve Ankara postanelerini araştırın dediler, hakikaten araştırdım bulamadım. Bulamadığımı yazdım, ne yaptılar biliyormusunuz; “Hiçbir zaman sizin değerli fotoğraflarınızın karşılığı olamaz ama hiç olmazsa sizin maddi kaybınızın karşılığı olarak şu üç makara filmi kabul edin” deyip, hiçbir mecburiyetleri ve kusurları olmadığı halde, bana üç Kodachrome film gönderdiler.</p>
				<p class="normal">İsviçre’den size, fotoğrafla ilgili olmasa da başka bir anımı anlatayım; Avrupa Konseyi toplantılarına gidip gelirken, Zürih üzerinden Strazburg’a gidiyordum. Ankara’dan Zürih’e uçuyorum, oradan trenle Strazburg’a gidiyordum. Oradan toplantı sonrası dönüyordum. Zürih’e geldim trenle, uçağımın kalkmasına 4 saat zaman var, erken gelmişim. Zürih’i dolaşayım diye bavulumu, bavul konacak dolaba yerleştirdim. Tren saatine baktım, 12.00’ de hava alanına tren var, 13. perondan kalkıyor. Zürih’de dolaştım saat 12’ye doğru geldim bavulumu aldım, 13. perona baktım Flughafen (Havaalanı) yazmıyor, 14. perondakinde yazıyor, ona bindim. Saat 12.00’ de iki tren de kalktı. Zaten 15 dakikalık bir yol. Bir ara dışarıya baktım hiç tanıdık yerler değil, dehşetle yanlış trene bindiğimi farkettim. Kondüktörü buldum, dedim bu nereye gidiyor, geçmiş gün unuttum bir yer adı söyledi, ne zaman duracağız, dedim 5 dk sonra duracağız dedi. Ben uçağımı kaçırmak durumundayım, oradan hemen Zürih’e tren var mı? dedim, tarifesine baktı, evet dedi, siz gidin hemen 5 dk sonra Zürih’e tren var, oradan da 5 dk sonra da hava alanına tren varmış. Bana saatlerini yazdı, ben de indim, Zürih’e bilet almak üzere gişeye gittim. Bu arada gişedeki genç memura sordum, taksiyle gitsem daha mı çabuk giderim, uçağı kaçırma ihtimalim var dedim. “Hayır, taksi daha çabuk gitmez, trenle gidin ama uçağı kaçırmayacaksınız, biletinizi görebilirmiyim” dedi. Biletimi verdim, telefonu kaldırdı bir numara çevirdi “Burada Mr. Gürpınar isminde bir yolcunuz var, uçuş numarası şu, kendisi Zürih’e geliyor, uçağı kendisi için bekletin” dedi. Orada başı darda kalmış bir insan Türkiye’deki bir bakan muamelesi görüyor. Türkiye’de bir uçağı ancak bakan için bekletirler.</p>
				<p class="normal">Hiç unutmuyorum; yine Almanya’dan dönüyordum, otelde kahvaltı servisi saat 07.00’de başlıyordu, benim uçağa yetişmem için 06.00’da gitmem gerekiyordu. Resepsiyonda yaşlı bir görevli vardı, sabah erkenden o bey kahvaltımı hazırladı. “Kahvaltı servisimiz 07.00’de başlar”, demeden kendiliğinden hazırladı.</p>
				<p class="normal">Evet, nerede kalmıştık? Fotoğrafa devam edelim;</p>
				<p class="ba-l-k">Kuş Cenneti’nde ve başka sulak alanlarda, Tuz Gölü’nde, İzmir Çamaltı’nda, Sultan Sazlığı’nda, Adana’da, Akyatağan’da filamingolar, pelikanlar gibi çektiklerimi sonra slayt gösterisi olarak sundum. 70’li yıllarda, Türkiye’de belgesel olarak hatırlarsınız, Kaptan Kusto’nun (Cousteau) su altı fotoğrafları Türk insanına belgeseli sevdirmiştir. Onun dışında pek birşey bilinmiyordu. Mesela pelikanlar, flamingolar için yabancı ülkelerde yaşayan ekzotik bir tür gibi düşünülüyordu. Türkiye’de insanların bunların varlığından bile haberi yoktu. İşte, ben onları slayt gösterilerinde kalabalık gruplara sunduğum zaman, insanlar çok mutlu oluyorlardı. Bu, benim korumacılık çalışmalarıma da yardımcı oluyordu. Bir taraftan doğa korumacılığını, bir taraftan fotoğrafı, elele birbirini destekler şekilde götürebiliyordum.</p>
				<p class="ba-l-k">Bir keresinde, bir İngiltere seyahatimde, o zamanlar renkli film çok azdı, Türkiye’den siyah/beyaz baskılar götürmüştüm. Kraliyet Kuşları Koruma Derneği’nde onları arkadaşlara gösterirken, “Bizim fotoğraf yarışmamız var, bunlar da çok iyi fotoğraflar, şansı yüksek, bunları bırak yarışmaya sokalım” dediler. Ben de bıraktım yarışmaya. Ben İngiltere’den döndüm, gel zaman git zaman yarışma takvimine göre jüri toplandı, değerlendirmeler yapıldı, bana bir haber gelmedi. Derneğin aylık dergisi vardı “Birds” isimli. Hâlâ da var, o geliyordu bana. Yarışma, zannederim eylüldeydi, kasımda yarışma sonuçları ve kazanan fotoğraflar yayınlandı. Dernekteki insanların, ısrarla bunların şansı yüksek dediği fotoğraftan mansiyon bile yok, sergileme de yok. İnanın benim çöp kutusuna atacağım fotoğraflar derece almışlar. Önce bir anlam veremedim, sonra jüri başkanı İngiltere’nin ünlü bir kuş fotoğrafçısıydı. Başkaları da vardı ismen, gıyaben tanıdığım, bilmiyorum günahları üstünde kalsın ama sanıyorum o fotoğrafların görünmesini istemediler. Fotoğraflarımı yarışmaya sokmak dergideki insanların görüşleriydi, kuşlarla ilgili uğraşan insanlardı “bırak” diyenler. O derginin editörleriydi. Haydi 1. 2. olmasın, haydi mansiyon da almasın ama en azından sergileme almalıydı. Nitekim o fotoğraflardan biri, Pamukbank’ın 1988’de düzenlediği “Türkiye’de Doğa Fotoğrafları” yarışmasında, 2.ncilik aldı. Birinciliği Nuri Bilge Ceylan’ın bir fotoğrafı aldı. Fakat ertesi gün o yarışmanın duyurusunda, 4-5 gazetede haber çıktı, gazetelerin hepsi benim fotoğrafımı kullandı. Nuri Bilge Ceylan’ınkini değil. Çünkü o size bahsettiğim uçuş halindeki pelikanlardı. Nuri Bilge Ceylan’ın fotoğrafı güzel bir fotoğraftı, bir kıyı fotoğrafıydı ama canlı doğa değildi. Benimki canlı doğaydı. Herkes doğa fotoğrafından benimkini basmıştı. Hepsi sözleşmiş gibi birinciyi değil, ikinciyi yayınladılar.</p>
				<p class="ba-l-k"><span class="idebold">K.G.: </span><span class="ideitalik">İlk fotoğraf eğitiminizi nerede kimlere verdiniz?</span></p>
				<p class="normal"><span class="idebold">T.G.: </span>Lisedeki ve askerlikteki arkadaşlarıma verdiğim eğitimleri saymıyorum. Sonra yürüttüğüm fotoğrafçılık çalışmalarıyla birlikte 70’li yılların başlarında Ankara’da Çankaya Halkevi bana bir teklifte bulundu; Çankaya Halkevi’nde çok çeşitli eğitim kursları vardı. Biçki-dikiş-nakış da dahil, güzel söz söyleme, tiyatro vs. gibi birçok alanda eğitim veriliyordu. Zaten Halkevleri çok iyi eğitim kurumlarıydı. Annem öğretmen, babam da müfettişti. O zamanlar (1940 lı yıllar) 15:20’de okullar tatil olurdu. Saat 17:00’de okullar Halkevi haline gelirdi. Okuma yazma bilmeyen veya eğitimini geliştirmek isteyen herkes katılırdı. Halkevleri’ne gitmeden önce annem ve babam, o gün anlatacaklarını birbirleri önünde büyük bir ciddiyetle prova ederlerdi. Karşısındaki kişiler nasıl olsa okuma-yazma bilmiyor diye düşünmezler, nasıl anlatırlarsa daha iyi olur diye kritik ederlerdi. Halkevleri böyle çok güzel kurumlardı, keşke devam etseydi. Fotoğraf eğitimini benim vermemi istediler. Ben de biraz düşündüm araştırdım, “olur” dedim. Çankaya Halkevi; TBMM’nin karşısında, taş binaya bakan tarafında, eski büyük millet meclisi başkanı olan Refik Koraltan’ın evi vardı. Malikâne gibi 3 katlı büyük bir evdi. Onun çok büyük bir mutfağı vardı. Mutfağını fotoğraf kurslarına ayırmışlardı. Ben dersleri orada yapıyordum. Eğitime başlamadan önce Ankara’daki bütün kitapçıları dolaştım, fotoğraf konusunda ne yazılmış, ne yapılmış diye. Topu topu 4-5 kitap vardı 70’li yıllarda. Hepsi de İstanbul çıkışlıydı. Kompozisyon, sanat alanında iyi şeyler vardı ama işin teknik boyutlarında hemen hemen hiçbir şey yoktu. Mesela, objektif parlaklığı, objektif kuvveti gibi terimler kullanılıyordu. Oysa bunun doğru karşılığı aydınlatma indeksi idi. Yani objektif çapının odak uzaklığına oranı aydınlatma indeksidir. Kitaplardaki açıklamalar yetersizdi, sadece 2.8 f objektifler kuvvetli objektiflerdir, gibi tanımlar vardı. Teknik olarak zayıf kitaplardı ama kompozisyon ve sanatla ilgili bölümleri iyiydi. Biraz onlardan yararlandım ama esas fotoğraf makinesini nasıl öğretirim diye düşünmeye başladım. Bugün hâlâ kullanılan “Fotoğraf Makinesinin Değişkenleri Arasındaki Bağlantılar” kuralım, o zaman ortaya çıktı. Bu kural, benim “öğrencilere nasıl öğretirim?”in sonucu çıktı. Batı öğretilerinde yoktur, tamamen patenti bize ait bir kuraldır.</p>
				<p class="normal"><span class="idebold">K.G.: </span><span class="ideitalik">Hocam, bu kurslara hangi mesleklerden insanlar geliyordu? Herhalde çok değişik bilgi ve meslekte insanlar katılıyordu</span></p>
				<p class="normal"><span class="idebold">T.G.: </span>Evet, her kesimden gelenler vardı. Mesela rahmetli Merter Oral, Özcan Yurdalan benim öğrencilerimdi. Genellikle bir kurs döneminde 15-20 kişi oluyordu. Önce teorik, sonra fotoğraf çekme kısmı, en sonunda da karanlık oda yapıyorduk.</p>
				<p class="normal"><span class="idebold">E.G.: </span><span class="ideitalik">Karanlık odada değişik uygulamalar yapıyor muydunuz?</span></p>
				<p class="normal"><span class="idebold">T.G.: </span>Karanlık odayı ben aslında çok kullanmadım. Ama hem siyah/beyazda hem de renklide çalışmalar yaptım. Renklide Cibachrome çalışmalar yaptım. Yani slayttan direkt olarak karta basan bir sistemdi o. Kâğıdı da çok farklıdır, neredeyse bıçakla çizilmeyecek kadar parlak bir yüzey verirdi. Ama çok yavaş çalışan bir sistemdi. Bazen bütün gece çalışırdım ama sonunda üç ya da dört fotoğraf üretmiş olurdum. Yaptığınız ayarların doğru olup olmadığını görmek için, önce örnek almak gerekiyordu. Emin olmanın tek geçerli yolu şerit alıp pozlandırıp, banyoda doğru olup olmadığını test etmekti. Bu da çok uzun bir süreçti.</p>
				<p class="normal"><span class="idebold">K.G.: </span><span class="ideitalik">Bu şekilde çalışırken, çok değerli bir fotoğrafınıza karanlık odada zarar verdiğiniz oldu mu?</span></p>
				<p class="normal"><span class="idebold">T.G.: </span>Olmadı. Aksine karanlık odada çok deneyimli olmamama rağmen, kuralları çok iyi uyguladığım ve biraz da bir şeyleri çok iyi öğrendiğim için, siyah-beyazda karanlık oda sonuçlarım çok çok iyi olurdu. Neredeyse bu günün photoshopu gibi gri bir filmin baskısını pırıl pırıl hale getirebiliyordum.</p>
				<p class="normal"><span class="idebold">E.G.: </span><span class="ideitalik">Herkesin fotoğraf makinesi var mıydı?</span></p>
				<p class="normal"><span class="idebold">T.G.: </span>Evet vardı. O zamanlar, 70’li yıllarda Çankaya serbest bir yerdi. Bakın özgürlükler açısından nerelere gelmişiz. Fotoğraf çekimleri için hep beraber köşke giderdik, bahçesinde fotoğraf çekerdik, Atatürk’ün o güzel Kuleli Köşkü’nü gezerdik. Grup halinde gittiğimiz için kalabalık olurduk, ben de fırsattan istifade Atatürk’ün kütüphanesindeki kitaplara bakardım. Bütün kitapları okunmuş, çoğunda eski türkçe notlar alınmış, altı çizilmişti. Yani, kütüphanesindeki bütün kitapları okumuştu. Uygulamalarımızı orada yapardık. Bazen de Gençlik Parkı’na giderdik, açık mekân olarak. Ondan sonra da işin karanlık oda kısmı olurdu. Onun da teoriğini yaptıktan sonra pratiğine geçerdik. Pratiğinde hep, “Bakın dışarıda parayla yaptırdığınız baskılardan çok daha iyisini siz ilk baskınızda yapacaksınız” derdim. Kimse inanmazdı. Ama sonuç benim dediğim gibi olurdu. Pırıl pırıl baskılar olunca, nasıl mutlu olurlardı. Hani “öğretmenlik tanrı mesleğidir” denir ya, onu görüyorsunuz hakikaten. Hepsi, “bu benim sırrım” filan derlerdi. Oysa bütün mesele oyunu kurallarına göre oynamaktır. O zamanlar böyle sofistike makineler yoktu, karanlık odada herkes banyosunu kendisi hazırlar, ölçeği ya kullanır ya da kullanmaz göz kararı yapardı. Termometreyi kimse kullanmazdı. Oysa ben hep, hem ölçek hem termometre hem de saat kullanıyordum. Onları kullanınca dışarıda parayla yaptırdıklarından daha güzel oluyordu. Gerçekten çok mutlu olurlardı. 3-4 sene o kurslarda ders verdim sonra Halkevleri’ni kapattılar. Keşke kapatılmasaydı, çok yararlı eğitim kurumlarıydı.</p>
				<p class="normal">Aynı zamanda, fotoğrafın teorisyenliğini de yaptım. Uzun müddet AFSAD’daki Temel Eğitim Kurslarında benim Halkevleri’nde hazırlayıp verdiğim kurslardan oluşan ders notlarını kullandılar ve uzun süre de “Bunlar Hocamız Tansu Gürpınar’ın ders notlarından alınmıştır” diye yazdılar.</p>
				<p class="normal">Bu arada, dijital çağda olduğu gibi olmasa da, o zamanlarda da 8-9 senede bir fotoğraf makinesi modelleri değişiyordu. Mesela, Nikon F’i aldığımda daha otofokus filan ortada yoktu. Hatta pozu da otomatik ölçemiyordunuz. Nikon F’de hiçbirşey otomatik değildir. Sadece pozu TTL olarak ölçme şansınız vardır. Mercekten geçtikten sonra bütün ayarlamaları elde (manuel) yapmak zorundasınız. F 2’de de aynı şekilde devam etti. F 2’de enstantane daha esnek hale getirildi, başka bir iki iyileştirme daha yapıldı. Film takma kısmı çok karmaşıktı, yandan giren bir sistemi vardı. Açık arka kapak olayı ilk defa F 2’de oldu. F 3’de ilk otomasyon başladı. Otomasyonun ileri gittiği model de<br class="chapter"/>F 4 oldu.</p>
				<p class="normal"><span class="idebold">K.G.: </span><span class="ideitalik">Hocam, siz hep Nikon mu kullandınız?</span></p>
				<p class="normal"><span class="idebold">T.G.: </span>Evet, hep Nikon kullandım. <br class="chapter"/>Nikon’un 50’li yılların sonunda bir slagonu vardı; “Nikon knows no obselence”, “ Nikon, modası geçmişlik tanımaz”. Eşime 1980’li yıllarda bir makine almıştım, F 801, onun bir de 35-135 otofokus zoom objektifi vardı. İki sene önce D 80 aldık, o objektif D 80 de daha iyi çalıştı. Düşünebiliyor musunuz! 30 sene sonraki makineye uyabiliyor. Leica pek değişiklik yapmadı bionette ama mesela, refleksle rangefinder (optik vizörlü) arasında epeyce farklılıklar oldu. Yani makineler bakaçlarına göre optik vizör, refleks makineler, şimdi kullandığımız tipte. Bir de stüdyo makineleri. Bunlar içinde, mesela bakaç ne şekilde olursa olsun, yani optik vizörlüyle refleks makine yine de temelde birbirine yakın olandır. Stüdyo makinelerinin çok ciddi bir farkı vardır diğer makinelerden. Herkes onu boyut zanneder, oysa onun temel farkı objektif düzlemiyle film düzleminin birbirine 180 dereceden farklı açılarla katılabilmesidir. Normalde bizim makinelerde objektif düzlemi ile film düzlemi birbirine paraleldir. Halbuki stüdyo makinelerinde ikisini de her yöne eğebilirsiniz. Çoğunluk Alman malı makinelerdir. Linhof Technika makinelerinin bir reklamını hiç unutmam; önde bir pinpon raketi var, üzerine de top yerine yumurta konmuş, arkada buzlu camdaki görüntüsünde; raket ve pinpon topu vardı. Yani, yumurtayı ayarları düzelterek, küresel hale getirmiş, çok güzel bir reklamdı. Bir de derinlik sorununuz yok, film düzlemi ile objektif düzlemini ayarlayarak 1 cm’den sonsuza kadar net alabilirsiniz.</p>
				<p class="normal">Bu arada, zaman zaman yarışmalara girdim, sergilemeden birinciliğe kadar çeşitli ödüllerim oldu. Aldığım en üst dereceden, yarışmaya girdiğimden bile haberim yoktu. Yurt dışında uluslararası bir yarışmada <br class="chapter"/>4 birincilik üzerine bir de Grand Prix verilmiş.</p>
				<p class="normal"><span class="idebold">K.G.: </span><span class="ideitalik">Kim yollamış fotoğrafınızı yarışmaya?</span></p>
				<p class="normal"><span class="idebold">T.G.: </span>Yarışma Avusturya’da düzenlenmiş, “Turizm Afişleri” yarışmasıymış. Her ülke kendi afişini yarışmaya sokmuş, Turizm Bakanlığı’da benim fotoğrafımdan yaptığı afişi yarışmaya sokmuş. 4 kategoride birincilik verilmiş, hepsinin üzerine de Grand Prix olarak benim fotoğrafım seçilmiş. O kadar enteresan ki, o zamanlar Turizm Bakanı Erkan Mumcu idi. Bakanlıkta çalışanlar bana hitaben bir teşekkür belgesi yazıp getirmişler ona, inanır mısınız imzalamamış. Beni tanımaz, bir husumeti olacağı da ihtimal dışı. Ben değil de başka biri de olabilirdi. Fotoğrafı önemsemediği için, bir teşekkür yazısını imzalamaya gerek görmediğine dair yorumları işttim. Doğru olabileceğine inanmak istemiyorum.</p>
				<p class="normal"><span class="idebold">K.G.: </span><span class="ideitalik">O afiş var mı sizde Hocam?</span></p>
				<p class="normal"><span class="idebold">T.G.: </span>Evet var. Daha da ilginci benim asıl çalışma alanım olan doğadan değil, mimari bir fotoğraftandır. Sultan Ahmet Camii’nden gün batımı fotoğrafıdır. Ben onu vapurdan çekmiştim, yansıma ile birlikte. İyi bir fotoğraftı ama hiçbir zaman onun bir Grand Prix alacağını düşünmemiştim. Hayal bile edemezdim doğrusu. Demek ki yabancılara çok daha ilginç geliyor.</p>
				<p class="normal"><span class="idebold">K.G.:</span><span class="ideitalik"> Hocam, bir galeri kurduğunuzu okumuştum, ne zaman kurdunuz?</span></p>
				<p class="normal"><span class="idebold">T.G.: </span>1991’de rahmetli Merter Oral, Adnan Polat ve ben Türkiye’nin ilk fotoğraf galerisini kurduk. Ankara’da, Gazi Osman Paşa’da “Galeri Lotus” ismiyle. Sırf fotoğraf üzerine bir galeri. Bir sene yaşatabildik, İstanbul’dan da fotoğraf sanatçılarının sergilerini açtık. Hâlâ fotoğrafa ilgi çok fazla yok, her ne kadar sergiler gezilse de fotoğraf satınalınmıyor. Kolleksiyon yapma, değerlendirme gibi şeyler olmuyor. O galerinin açılışında ben yaban çiçekleriyle ilgili bir sergi açmıştım. Kişisel olarak galiba ilk sergimdi. Karma sergilere çok katılmıştım.</p>
				<p class="normal"><span class="idebold">K.G.: </span><span class="ideitalik">Başka nerelerde ne gibi sergiler açtınız?</span></p>
				<p class="normal"><span class="idebold">T.G.: </span>1994 yılında Mehmet Bayhan’dan bir yılbaşı kartı aldım, “İstanbul’da bir sergi açmayı düşünmez misin?” diye sormuştu. Telefonlaştık, “olur” dedim. “Sabancı Kültür Merkezi’nde açılacak” dedi. O, Yıldız Üniversitesinde fotoğraf hocalığı yapıyordu o sıralarda. “Türkiye’nin Doğal Değerleri veya Türkiyenin Doğasından” gibi bir sergi hazırladım. Kültür Merkezi büyük olduğu için 80-90 fotoğraflık bir sergi açtık. 1994, mali krizin yaşandığı bir seneydi. Tansu Çiller dönemiydi. Ben bu işe giriştim ama memur halimle sarstı beni. Doğal Hayatı Koruma Derneği de İstanbul’da duyurusunu yaptı, kokteylini üstlendi. Yani, Yıldız Üniversitesi, Doğal Hayatı Koruma Derneği ve ben üçlü olarak böyle bir sergi açtık. Sergiyi götürmeden önce Ankara’da Çevre Bakanlığındaki arkadaşlarıma ve Bakan’a da davetiye bıraktım. Bakanla bir tanışıklığım yoktu. O sırada ben genel müdür yardımcısıydım ama Bakan yeni gelmişti, fazla bir temasımız olmamıştı. Davetiyeyi özel kalemine bıraktım. O zaman Bakan Rıza Akçalı idi. İstanbul’a geldim; bir pazar günü Nusret Nurdan Eren, Mehmet Bayhan ve ben fotoğrafları astık. Pazartesi günü de serginin açılışı var. Sergi 17.00’de açılacaktı, ben Sabancı Kültür Merkezi’ne 15.00 civarında gittim. Bir gittim ki ortalık kameraman kaynıyor, Doğal Hayatı Koruma Derneği duyuru yaptı ama onların duyurusuyla o kadar televizyoncu, gazeteci gelmezdi. Neredeyse bir ordu var ortalıkta. Bir kameraman yaklaştı, üzerinde amblemi yoktu, “siz hangi kanaldansınız?” diyecektim ki, o benden önce davrandı “Bakan ne zaman gelecek?” dedi. O zaman anladım, Bakan’ın geleceğini. Büyük bir kibarlık yapıp Ankara’dan İstanbul’a serginin açılışına geldi. Güzel bir konuşmayla açılışını yaptı ve bütün fotoğrafları tek tek gezdi, hepsinin açıklamasını yaptım. Çıkarken de “Tansu Bey bunlar sergi çerçevesinde kalmasın, bunlardan bir kitap yapalım” dedi. Tabi çok hoşuma gitti ama siyasiler insanın ağzına bir parmak bal çalar diye düşündüm. “Olur, Sayın Bakan” dedim. Ocak sonunda sergi bitti. Bir gün haber göndermiş, “kitap için metin de hazırlasın” diye. Çok sevindim, metin hazırladım, kitaba girecek 300-400 slayt seçtim. Bakan, müdürler, müsteşar salonda oturduk onları seyrettik, seçimi yaptık hep birlikte. Ben slaytları ve metini verdim. 1995’in mayıs ayında nefis bir kitap geldi elime; “Renklerin Türküsü”. Türkiye’nin doğal değerleri ingilizce ve türkçe basıldı. Bakanlığın ilk prestij yayını oldu, çok kaliteli bir baskı oldu. MTR bastı, İstanbul’da. Önce 2000 adet basıldı, 2 ay sonra kitaptan bir tane kalmamıştı. Tekrar 2000 tane daha basıldı, bütün kordiplomatiğe dağıtıldı, milletvekillerine gönderildi. Fakat en ilginci; İstanbul’da kitabın editörü ile konuştuğumda, “Matbaa çalışanları kitaba doymuştur, senin kitabının 16 tanesini matbaa çalışanları aldı” dedi.</p>
				<p class="normal"><span class="idebold">K.G.: </span><span class="ideitalik">Bu kitaptan FSK’da var mı Hocam?</span></p>
				<p class="normal"><span class="idebold">T.G.: </span>FSK’ya iki tane vermiştim, ikisi de yok olmuş. Şimdi kütüphane yapıldı tekrar vereceğim. 1996 yılında emekli oldum. O yıl çevre alanındaki en büyük ödül olan “Birleşmiş Milletler Global 500” ödülünü kazandım. Türkiye’de şimdiye kadar 4 kişi o ödüle layık görüldü. Ödül töreni Türkiye’de, İstanbul’da Swiss Otel’de yapıldı. Sırf o vesileyle Bakanlık 4000 adet daha bastırdı. İstanbul’daki törende herkesin koltuğuna Türkiye’yi çok güzel tanıtan heybeler içinde, başka yayınlarla birlikte bu kitaptan birer tane bırakıldı. Güzel bir jest yapıldı. O 4000 de bitti. Yani bir sene içinde 8000 basıldı.</p>
				<p class="normal"><span class="idebold">K.G.: </span><span class="ideitalik">Bir daha o kitaba eşdeğer siz veya başkası tarafından bir yayın yapıldı mı?</span></p>
				<p class="normal"><span class="idebold">T.G.: </span>Bakanlığın ikinci bir kollektif çalışması oldu. Ona Aykut İnce, Osman Erdem ve ben fotoğraf verdik. Adı “Doğanın Penceresinden Türkiye” oldu. Yine benim eski kitaptan metinler alındı ama o kitaplar dağıtılmadı. Sanıyorum daha da az sayıda basıldı.</p>
				<p class="normal"><span class="idebold">E.G.: </span><span class="ideitalik">Başka kitaplarınız da var mı Hocam?</span></p>
				<p class="normal"><span class="idebold">T.G.: </span>Daha önce, fotoğraflarımı kullanarak Redhouse yayınevinden iki kitap çıkardım. Biri “Akarsularımız” diğeri “Yabani Bitkilerimiz” diye. “Tabiat Serisi” diye bir seri yapmıştı Redhouse, küçük küçük kitaplarla. Bir de Almanya’da Bavyera Millî Parkı müdürü “Avrupa’nın Millî Parkları” diye bir kitap hazırlamayı düşünmüş. Türkiye’de benimle temas etti. Ben hem metin, hem fotoğraf vererek Türkiye bölümünü hazırladım. Böyle bir yayına da katkım oldu. Şimdi “Ağaçlar ve Ormanlar” üzerine bir yayın yapmayı düşünüyorum. Belki 2011’ de yetiştiririm.</p>
				<p class="normal"><span class="idebold">K.G.: </span><span class="ideitalik">Çevre Bakanlığına ne zaman geçmiştiniz Hocam?</span></p>
				<p class="normal"><span class="idebold">T.G.: </span>Çevre Bakanlığı’ndan önce, 1978’de Başbakanlık Çevre Müsteşarlığı kuruldu. Rahmetli Faruk Sükan, Rahmetli Ecevit’in Başbakan Yardımcısıydı. Çevreden sorumlu Başbakan Yardımcısı olarak görev yapıyordu. Ben o zamanlar müsteşarlık kurulduğunda Orman Bakanlığı’nda, Çevre Sorunları Daire Başkanıydım. Faruk Sükan, Bakanlıkların yapısını inceliyor, “nerede çevre ile ilgili bir birim var?” diye; bir İmar İskân’da, bir de Orman Bakanlığında var. Bakanlıklara haber gönderiyor; İmar İskân’da Ayla Damalı hanım vardı. Orman’da da ben vardım. “Artık bunlar, devlette burada görev yapacaklar” diyor. Böylece ikimizi de müsteşarlığa aldırdı. Turgut Kılıçer de Mahalli İdareler Genel Müdürüydü. Onu da müsteşar yaptı. Biz üçümüz, müsteşar, müsteşar yardımcısı ve Ben İlk Daire Başkanı olarak Çevre Müsteşarlığı’nda göreve başladık.</p>
				<p class="normal"><span class="idebold">K.G.: </span><span class="ideitalik">Size hiç telif ödendi mi Hocam?</span></p>
				<p class="normal"><span class="idebold">T.G.: </span>Bir yönden, ben kendimi çok şanslı da hissediyorum. Zira fotoğraflarım hemen her türlü medyada kullanıldı. Eskiden olan telefon kartlarının üzerine bile basıldı, PTT tarafından. Birkaç kere fotoğraflarımdan posta pulu yapıldı.</p>
				<p class="normal">Fotoğraflarımın telefon kartlarında kullanıldığını bile bilmiyordum. Normalde telif hakkı ödenir. Turizm Bakanlığı hep fotoğrafçılarla iş yaptığı için, o konuda duyarlıdır. Düzgün olarak telif haklarını öder ama PTT gibi arada sırada iş yapanlar bazen böyle atlıyor ama çıkan ürün fotoğrafçıyı manevi olarak o kadar tatmin ediyor ki parayı önemsemiyor.</p>
				<p class="normal"><span class="idebold">K.G.: </span><span class="ideitalik">Fotoğraftan para kazandınız mı Hocam?</span></p>
				<p class="normal"><span class="idebold">T.G.: </span>Tatmin edici bir miktar değil ama arasıra hoşluk oldu. Bir miktar filim alabilirsiniz. Makine alacak kadar olmadı. Büyük bir kazancım olmadı ama manevi olarak fazlasıyla kazancım oldu, diyebilirim.</p>
				<p class="normal">Bir zamanlar plakların üzerinde fotoğraf resim çok kullanılırdı. Bir 33’lük plakta fotoğrafım kullanıldı. Kitaplarda, dergilerde, broşürlerde çok kullanıldı. “Renklerin Türküsü” kitabım yapıldıktan sonra, oradan o kadar fotoğraf doğrudan doğruya tarayarak alınmış ki, belediye otobüslerinde bile seminer duyurusu gibi yerlerde kullanıldı. Birileri ajanda yapmış, görüyordum fotoğraflarımı. Önceleri biraz uğraşıyordum sonra baktım başa çıkılacak gibi değil, bıraktım. Şimdi de mesela Fotoritim’de yayınlandı. “Ormanlar” diye 2 sene önce bir yazı yazmıştım. Görebildiğim kadarıyla 17-18 site almış oradan, neyse benim ismimle yayınlamış. Yine iyi sürprizlerden biri; Turizm Bakanlığı bir fotoğrafımı poster yapmış bana haber vermeden. Bir Strasburg seyahatinde idim. Aylardan haziran, günler uzun. Trenden indim otele yerleştim, yemek yemek için çıktım yürüyorum, Printems diye çok büyük mağazalar zinciri vardır Fransa’nın. Giyim kısmı ayrı, spor ayrı, turizm bölümü vardır. Vitrinlerin önünden geçerken göz ucuyla gördüğüm birşey çok tanıdık geldi, döndüm baktım; turizm bölümünde Türkiye’den çok güzel bir afiş çerçeveye alınmış. Türkiye’nin dışında ilk defa bir afişini görüyorum ve o benim fotoğrafımdı. Bu tip hoşluklar yaşadım. Her zaman Halkevleri’nde de söylediğim birşey vardı; Fotoğraf her meslek için de iyi bir tamamlayıcı, yardımcıdır. Fotoğrafla ciddi olarak uğraşıldığında, insanın eşya üzerindeki dikkati olağanüstü artar, bir de ölçek kavramı çok iyi gelişir. Neyin çirkin, neyin güzel olduğunu, neyin neye yakışabildiğini, büyüklüğünü, oranını öğrenir. Gözümüzle algıladığımızdan, yani 2 boyuta indirdiğinizde bir takım ögeleri, onların ne hal alacağını fotoğraf gözü çok iyi farkediyor.</p>
				<p class="normal"><span class="idebold">K.G.: </span><span class="ideitalik">Hocam, sanırım sizin Anadolu Parsı’yla karşılaşmanız var, onu anlatmadınız. Fotoğrafladınız mı?</span></p>
				<p class="normal"><span class="idebold">T.G.: </span>Anadolu Parsı için de çok dolaştım. Asıl dolaştığım yer Dilek Yarımadası’dır. Davutlar’daki yarımada, Sisam Adası’nın karşısında. Millî Park. Hep geceleri çıkar. Pars yaşadığı için orası Milli Park olmuştur. Ne görebildim ne de sesini işitebildim. Öbür taraftan, Beşparmak Dağları’nda, Antalya’da, Batı Karadeniz’de, Toroslar’da ve bazı yerlerde sırf pars için dolaştık rahmetli Nihat Bey’le. Postlarını filan gösterdiler, kaplan kapanları diyorlar, yerli halk Pars’a kaplan diyor. Leoparın girebileceği kadar dar duvarlar, Romalılar önüne kuzu, keçi gibi birşey koyarlarmış, hayvan girdikten sonra arkasındaki giyotini indiriyorlarmış, geri dönemiyor. Böylece yakalayıp Roma’ya gladyatör dövüşlerine hep Anadolu’dan götürülmüş leoparlar. Yani, hiç karşılaşmam olmadı ama 1974 de Beypazarı’nda vurularak yakalanan leoparın Ankara’ya getirildikten sonra Veteriner Fakültesi’nde ölçülerini aldım. Zaten daha önce bir sürü bilgi vardı, biraz daha araştırma yapıp uzunca bir makale yazmıştım. Leoparla ilgim böyle, hâlâ da devam eder. Mesela Hakkâri’de kaplan görüldüğüne dair söylentiler var. İstanbul Eczacılık Fakültesi’nde Turan Baytop’a bir şekilde bir kaplan postu getirmişler, belki hâlâ onun evinde duruyor veya Üniversite’ye verdi mi bilmiyorum.</p>
				<p class="normal">Öbür taraftan, bu tip bilgileri ben yeri geldikçe kitaplarımda da yazdım. Türkiye bazı türlerin ana vatanı olarak kabul edilir. Bugün Türkiye’deki veya Dünya’daki kiminle konuşursanız konuşun, kaplan deyince, herkesin aklına Bengal Kaplanı gelir. Oysa kaplanın Latince ismine biraz dikkat ederseniz, onu Latince’den Türkçe’ye çevirirseniz şöyle birşey çıkıyor; Latincesi Pantera tigris veya Felis tigris, Türkçe’ye çevirirseniz, Dicle Kedisi demektir. Yani bilimde ilk tanımlandığı yer Mezopotamya. Hakkari’nin biraz daha batısı. Mesela; sülün; sülünün Latincesi, Çin’den Avrupa’dan değil yine Türkiye’dendir. Phasianus colchicus. Phasian Kızılırmak demek, Colchicus; Gürcistan’dan Sinop’a kadar uzanan tarihi bölgenin adı. Ficus carika incirin Latince adı, Karyalı incir. Japonlar biliyor da bizim insanımız bilmiyor; Frunus cerasus avium = kiraz, kirazın ana vatanı Giresun’dur. Kirazın ana vatanı Giresun diye Japonlar çok sever. Sacura’dır Japoncası. Grup grup insanlar Giresun’a geliyor.</p>
				<p class="normal"><span class="idebold">K.G.: </span><span class="ideitalik">Siz Dask Dogay’ın yarışmalarında ve başka yarışmalarda jüri üyeliği yaptınız, katıldınız, onlarla ilgili anılarınızı da anlatır mısınız Hocam.</span></p>
				<p class="normal"><span class="idebold">T.G.: </span>Hadim’e, Kaz Dağları’na, Birecik’e ve Kaş’takilere katıldım. 4 kere katılmışım. Aslında pek öyle öyküsü olan yoktur. Genellikle Mayısta yapıyorlar, Hadim’dekinde bozkır çiçek içindeydi, Yerköprü Şelalesi harikuladeydi, çevrenin güzelliği hâlâ aklımda, ordan birkaç fotoğrafım da var. Bir de Hemşin var. Hep böyle güzel yerlerde yapıyorlar, giderek de daha iyi organize ediyorlar. Yapıldığı Belde’ye çok ciddi bir hareket getiriyor. Tanıtım ve kazanç oluyor. Bu tip faaliyetlerin yavaş yavaş yerel yöneticiler de önemini fark ettiler. Mesela bu sene Beyşehir Fotoğrafçılar Buluşması vardı, Belediye oradaki fotoğrafları kendi hizmetlerinde kullanıyor.</p>
				<p class="normal">Bir de, iki senedir oldukça hareketli geçen “Yaban Hayatı Yarışması” var. Bu senekinde oldukça canımız sıkıldı, bütün jüri üyeleri olarak. Beğendiğimiz, ödüle layık gördüğümüz fotoğraflar şartnameye uymadı. Çok açık olarak şartnamede fotoğraflar üzerinde poz düzeltmesi dışında herhangi bir uygulama yapılmaması belirtildiği halde, çoğu katılımcı kroplamış. Nusret Nurdan Eren İstanbul’daki fotoğrafçılarla konuşurken, “Kuş fotoğrafı kropsuz çekilmez” demişler. Ben acaba slayt kullanırken ne yapıyordum. Siyah/Beyazda, yine karanlık odada sağından solundan alırsınız da slaytda ne olur! Onlarla yarışmalara da katıldım, çok iyi dereceler de aldım.</p>
				<p class="normal"><span class="idebold">E.G.: </span><span class="ideitalik">Neden kropsuz çekilmez diyorlar? Kuşun mutlaka ortada mı olması gerekir?</span></p>
				<p class="normal"><span class="idebold">T.G.: </span>Kuş fotoğrafçıları haliyle tele objektif kullanır. Tele objektif kullanınca da herkes, kuşun portresinin en iyi fotoğraf olduğu düşüncesinde oluyor. Onu yakın çekerken de merkeze odaklanıyorlar. Ondan sonra tam merkezde bir kuş, etrafında ne kadar boşluk var bilemiyorum, o boşluğun sağından, solundan keserek kuşu daha uygun bir konuma getiriyorlar. Kroplamayı bunun için yapıyorlar. Ama biraz mantıklı düşünmeleri gerekir. Bu kadar mühendis, bu kadar optikçi kafa patlatıp, vizörün her yerinde odaklama yapmak için çalışıyorlar. Odaklama noktası ne kadar çok olursa, makinenin değeri o kadar artıyor. Poz ölçümleri de böyle. Mesela Nikon’un sistemi, odakladığınız noktadan poz ölçümünü almak üzerinedir. İnsanlar size kompozisyon özgürlüğü vermek için kafa patlatıyorlar. Hal böyleyken, sen nasıl merkeze odaklanırsın? Bir kere bu temelden yanlış olan bir şeydir. Öbür taraftan, daha dijital 10 senesini doldurmadı. Eskiden fotoğrafçılar ne yapıyordu?</p>
				<p class="normal">En önemlisi; kuş portresi (kuşun yakın plan çekimi) her zaman çok iyi bir kuş fotoğrafı demek değildir. Kuşu çevresiyle birlikte, bazen grup içerisinde, bazen uçan sürüler içerisinde gösterenler çok daha iyi fotoğraf olabilir. Yakın fotoğraf = iyi fotoğraf demek değildir. Bunun farkında değiller. İyi fotoğrafın muhakkak yakın fotoğraf olacağı ile ilgili bir kural yok ortada.</p>
				<p class="normal">Benim, en büyük ödüllerden birini aldığım fotoğrafım, yüzlerce pelikanı gösterir. Koskoca bir alan var. Yine büyük ödüllerden birini aldığım fotoğrafımda bir pelikan sürüsünün uçuşunu gösterir. Hiçbiri kuş portresi değil. Onlarda da çok iyi fotoğraflar var, ama şimdi herkes buna odaklandı. Yani birçok kişi için artık “iyi kuş fotoğrafı = en yakından çekilmiş kuş fotoğrafıdır” kanısı var. Tele lensler bu iş içindir ama tele bile pek çok şeye yetişmiyor. Türkiye’deki hayvanlar o kadar ürkek ki, uzaktan da olsa hemen kaçıyorlar.</p>
				<p class="normal"><span class="idebold">K.G.: </span><span class="ideitalik">Hocam sizin lakaplarınızdan biri de, “Sultan Sazlığı’nın Koruyucu Babası”dır. Bu konuyu anlatırmısınız lütfen?</span></p>
				<p class="normal"><span class="idebold">T.G.: </span>1969 yılında Adana’da Feke Orman İşletme Müdürü, rahmetli İsmet Özer’in daveti üzerine gittim. Birlikte etüd yaptık. Aralık ayında bile binlerce angıt gördüm. Sonra 70 ilkbaharında tekrar 10 gün çalıştım, sonbaharda tekrar geldim. İlkbaharda sular yüksek olduğu için sahada kalamıyordum. Kayseri’nin ilçesi Yahyalı’da Orman Müdürlüğünde kalıyordum.</p>
				<p class="normal">Sonbaharda şoförüm bile kalamazdı, ben yalnız kalırdım. O koskoca Sultan Sazlığı’nın ortasında, gece gündüz hiç ayrılmadan kalırdım. Bana yemek getirirlerdi, yani gecesini de bilirim gündüzünü de. Optik olarak tatminkar gece görüşü sağlayan dürbünümle gece gözlemi yapar, uyku tulumumu serer yatardım. Böyle birkaç sene çalıştıktan sonra, çok zengin ve çeşitli kuş toplulukları tesbit ettim. Ekolojik istekleri birbirinden çok farklı kuşlar orada görüldü. Türkiye’de ilk kez pek çok kuş orada kaydedildi. Mesela, normalde, sınırları sadece Türkistan’da olan kuşları Sultan Sazlığı’nda gördüm ben. Dünyadaki ilk kayıtları oldu. Bu kadar zengin bir yer olduğu anlaşıldıktan sonra uluslararası platformlarda da bilindi. O zamanlar sadece rapor gönderilirdi, şimdiki gibi e-posta ve başka iletişim araçları yoktu. En üzüldüğüm şeylerden biri o raporlar; her çalışmamı rapora bağlardım, bütün gördüklerimi kaydederdim, o raporlar 1 asıl, 2 pelür olurdu sadece. Fotokopi yoktu. Ben de hiçbir belge kalmadı. Aslı daire başkanlığında dosyaya koyulurdu, pelürler de uygulama birimlerine giderdi.</p>
				<p class="normal"><span class="idebold">K.G.: </span><span class="ideitalik">Hocam şu anda alma imkânınız yok mu?</span></p>
				<p class="normal"><span class="idebold">T.G.: </span>Bundan 10 sene önce, Yaban Hayatı bölümüne çok aklıbaşında bir Genel Müdür Yardımcısı geldi. Bir av envanteri yapalım dediler, dedim ki; “Bizim yaptığımız dünya kadar çalışma ve raporlarım var, bunları arşivlerden araştırın”. Araştırdılar hepsi SEKA’ ya gitmiş. Belli bir zamanı doldurduktan sonra bakanlık arşivleri SEKA’ya gidiyor.</p>
				<p class="normal">Sultan Sazlığı’nın ünü çevrede duyulduktan sonra Prof. C. Kosswig ziyarete geldi. Onu misafir ettim gezdirdim. Daha sonra da Uluslararası Su Kuşları Araştırma Genel Müdürü Prof. Geoffrey Matthews İngiltere’den kalktı geldi. Kamp kurduk. Adana Orman Bölge Müdürü alt yapıyı hazırlattı. Sultan Sazlığı içinde küçük bir yerleşim yeri oluşturuldu. 20 den fazla çadırımız vardı, patikalarda yönlendirme levhaları, sahra tuvaletleri, banyosu, vs vardı. Bir hafta onunla birlikte çalıştık. Bu arada, 70’ li yılların ilk yarısı, bu çalışmaları yaptıktan sonra orayı koruma bölgesi yaptık. Sonra duyduk ki ilkbaharda pastanelerde kullanılan bütün yumurtalar Sultan Sazlığı’ndan gidermiş Kayseri’ye. Önce onu durdurduk, koruma altına aldık. Kayseri’ye o işler için gidip gelirken bir devlet dairesinde kocaman bir kitap gördüm, açtım baktım “Develi Projesi” yazıyor. Sultan Sazlığı’nın ölüm fermanı!!! Develi projesini, DSİ hazırlamış. Sultan Sazlığı’nda gerek tatlı su, gerek tuzlu su ekosistemini çapraz olarak, bütün havzayı etkileyecek bir drenaj sistemi yapılacak, ana kanal 37 km uzunluğunda. Düşünebiliyor musunuz sahanın genişliğini ve ona bağlanan bir sürü tali kanal var. 6 m derinliğinde, 37 km uzunluğunda bir kanalla Kızılırmak Havzası’na bağlanmak üzere proje yapmışlar. Projenin en sonunda “Şoförlerden alınan bilgiye göre kışın buralarda ara sıra ördek uçarmış” gibilerden bir söz var...</p>
				<p class="normal">Rahmetli Nihat Bey’le birlikte çok ağır bir yazı hazırladık, ne kadar önemli olduğunu belirttik ve DSİ’ye gönderdik. Bunlar, epeyce şaşırdı tabii. Sonra bizi toplantıya çağırdılar “Çok önemli diyorsunuz ama bu kadar çalışma yaptıktan sonra biz bu projeden vazgeçemeyiz” dediler. Geçersiniz geçmezsiniz diye ardarda, böyle 3 ay 5 ay arayla, her sene 1-2 toplantı yaptık ama sıfıra sıfır elde var sıfır. Bir ara toplantıya Türkçeyi yabancı aksanıyla konuşan, tip olarak da Türk olmadığı belli olan bir bey geldi. Meğer ihtilalde Rusya’dan kaçmış, inşaat mühendisiymiş. Türkiye’ye yerleşmiş, DSİ’de iş bulmuş çalışıyor, Türkçe öğrenmiş. DSİ’den emekli olduktan sonra da bir özel sektör şirketine danışman olmuş. Yine su konusunda çalışmalar yapıyor. Bir gün yine böyle hararetli tartışma yaparken o bey kalktı “Ne mutlu, Türkiye bu günleri gördü, DSİ’nin yaptığı yanlışlıklara dur diyen birileri çıktı” dedi ve DSİ’nin o güne kadar yanlış yaptığı drenaj projelerinden bahsetti, eski DSİ emeklisi olarak. Yanında da iki tane genç var. Gençler ODTÜ mezunu, inşaat mühendisleri. Ben de o sırada araştırma yaparken Scientific American dergisinde bir araştırma yazısı görmüştüm. Dünyadaki belli vejetasyon tiplerinin üretimleri hakkında çok güzel bir çalışma yapılmış. Kuzey Carolina Üniversitesi Biyoloji Bölümünde Prof. Lieght diye bir hoca tarafından; Tropikal ormanlar, ılıman kuşak ormanları, iğne yapraklı ormanlar ne üretiyor, çayırlar ne üretiyor, savanlar ne üretiyor, tarım alanları ne üretiyor, deltalar, sulak alanlar... Bütün dünya çapında hepsini örneklemeyle araştırmış. Onun bulgularına göre, dünyada organik madde üretimi, fotosentez yoğunluğu olduğu ve ona bağlı oksijen üretimi ve karbondioksit tüketiminin en fazla olduğu alanlar tropikal ormanlar ve sulak alanlar. Dünya için ekolojik olarak en verimli alanlar bu tip yerler. Bunu ben, Sultan Sazlığı’nı savunmak için kanıt olarak, yanımda getirdim ve okudum. Genç inşaat mühendisleri Bimkal firmasında çalışmaya başlamışlar, “bu rapordan elde edebilir miyiz?” dediler. Nihat Bey ile konuştum, “olur, elindekini ver, bir yere eksik göndeririz”, dedi. Verdim ve sonunda ne oldu biliyor musunuz (?) Dünyanın hiçbir yerinde olamayacak bir olay oldu; Bimkal şirketi, Develi projesinin ihalesini kazanan şirket, bundan milyarlarca para kazanacak olmasına rağmen, DSİ’ye Sultan Sazlığı’nın korunması hakkında rapor verdi. Başka hiçbir ülkede olamaz. Türkiye’de de bir daha tekrarı olamaz. Müteahhit firma böyle bir rapor verdiği için DSİ sesini çıkaramadı ve kabul etti. Bize, yani Orman Bakanlığı’na, Yay Gölü’nün 1072 kodunda korunacağını, sisteme yapılacak barajlardan, ekosistemin sağlığını koruyacak şekilde su bırakılacağını vs. yazdı. Korumaya katkıda bulunmak üzere, 37 km’lik o derin drenaj kanalından vazgeçildi, gibi bir yazı yazıp bize gönderdiler. Sonra tabiatı koruma alanı oldu, halen Ramsar alanı, doğal sit, en sonunda da Milli Park oldu ama inanın hiçbir kanun yokken. Sulak alanların korunması için benim çalıştığım yıllarda hiçbir yasal düzenleme yoktu. Tam aksine sulak alanların kurutulması için üç tane yasa vardı; DSİ’nin görev ve yetkileri hakkında kanun, sıtma mücadele kanunu, bataklıkların kurutulması hakkında kanun. Üçü de bütün sulak alanların kurutulmasına imkân tanıyan düzenlemelerdi. O yıllarda, böyle didişe didişe Sultan Sazlığı’nı kurtardık ama şimdi o kadar gevşek ki bürokrasi. Hakları olduğu halde DSİ’ ye yeterli suyu ver diyemiyorlar. Yağış biraz iyi olursa Sultan Sazlığı iyi oluyor, kurak olduğu zaman ortalık çöle dönüyor. Son olarak duyduğum kadarıyla; eski bir proje vardı; Zamantı Irmağı’ndan bir tünelle Develi Havzası’na su vermek. Galiba onu bitirmek üzereler. Oradan artı bir su gelirse Sultan Sazlığı eski günlerinden daha iyi olabilir.</p>
				<p class="normal">Kısaca, Sultan Sazlığı’nın böyle bir hikâyesi var.</p>
				<p class="normal"><span class="idebold">E.G.: </span><span class="ideitalik">Türkiye’de fotoğrafın geldiği noktayı nasıl görüyorsunuz?</span></p>
				<p class="normal"><span class="idebold">T.G.: </span>Fotoğraf aslında çok boyutlu bir şeydir. İçinde teknoloji var, günlük yaşam var, sanat var. Aslında, sanatla teknolojinin en iyi sentezlendiği alanlardan biri fotoğraftır.</p>
				<p class="normal">Türkiye’de fotoğraf hızla popülerleşiyor. Dijital çağ ile birlikte fotoğraf makinesine ulaşmak, film makinelerine göre halen biraz pahalı olsa da, artık çok kolay. Ama aldıktan sonra artı bir maliyet kalmıyor. Çünkü, genelde artık insanlar fotoğrafı karta bastırmıyor, ya bilgisayarda ya makinenin arkasında ya da dijital bir ortamda fotoğrafı seyrediyorlar. Oysa hem paylaşım açısından hem de daha iyi algılamak açısından fotoğrafın karta basılması hâlâ en uygun şeklidir, bana göre.</p>
				<p class="normal">İnsanın bir şeyi eline alıp evire çevire bakması daha farklı bir durum. Bunun rahatlığı çok farklıdır. Ben herhalde 2011’de filmden vazgeçmiş olacağım. 2010’a kadar filmi devam ettirdim. 2004’de dijitale başladım ve 6 sene boyunca dijital+film birlikte gitti. Şimdi artık banyodan dolayı bırakıyorum. Hem film piyasada artık kalmadı gibi. Banyo edecek yer de pek kalmadı. Fırat Color var ama Fırat’a da artık film fazla gelmediği için, makine eski performansında değil. Onun için bıraktım. Ama 6 sene boyunca filmle birlikte yürüttüm. Çünkü insanın elinde tutup bir şeyi görüp incelemesi farklı bir duygudur.</p>
				<p class="normal"><span class="idebold">K.G.: </span><span class="ideitalik">Benim elimde 1964 model analog bir makine var. Sonra 1975 yılında Minolta almıştım. Bunları elimden çıkarmaya kıyamıyorum. Bir fotoğraf müzesi kurulsa ve gelecek kuşaklara aktarılabilse, sizce nasıl olur? Bu konuda ne düşünüyorsunuz?</span></p>
				<p class="normal"><span class="idebold">T.G.: </span>Böyle bir müze Balıkesir’de var. Bunun için bir alt yapı gerekir. Belki AFSAD ile FSK birlikte mi yapabilir? Çünkü, bunun devamlı sergileneceği bir mekân gerekir. Vitrin, etiketleme, özelliklerini yazma vs. gibi birçok şey gerekir. Çok malzeme çıkar ama eski malzeme daha az çıkar.</p>
				<p class="normal">İleride dernek imkânları genişler ya da sağa sola eli ayağı yetişirse, o zaman bir şeyler yapılabilir. Şimdilik bir kenarda duracak herhalde. Ama inşallah yapılır, derneklerin imkânlarının geliştiği bir dönemde olduğumuz hissediliyor.</p>
				<p class="normal">Bu arada her konuda olduğu gibi fotoğrafta da bilgi çok önemlidir. Hem fotoğrafı teknik olarak bilmek hem de çekilen konuyu bilmek önemlidir. (Salonda yer alan sergideki fotoğrafları göstererek) Mesela buradaki gibi bir çalışma yapabilmek için yörüklerin yaşam alanları, göçleri, yaşamlarından kesitleri, daha farklı mevsimlerdeki görüntüleri çalışmak gerekir. Burada, ben genelde yayla fotoğraflarını gördüm. Kışlaklarına ait bir kesit yok. Ben olsam onları da koyardım. Çünkü onlar genelde kışın Çukurova’ya iner, oralarda yaşarlar.</p>
				<p class="normal"><span class="idebold">E.G.:</span><span class="ideitalik"> Son zamanlarda özel olarak çalıştığınız bir konu var mı?</span></p>
				<p class="normal"><span class="idebold">T.G.: </span>Evet var. Hatta şimdi arşivimi tarıyorum. “Ağaçlar ve Ormanlar” konusunda bir kitap yapayım diyorum. 200-250 fotoğraflık olacak. Sonra “Binbir Çiçek Anadolu” diye çiçekleri yıllardır çalışıyorum. Belki onlarla ilgili bir şey yapabilirim. Çekim de yapıyorum. Kafamda daima birkaç proje vardır. Öbür taraftan bir de kendimi özgür bırakırım.</p>
				<p class="normal">Bir iki proje olmasına rağmen, fotoğrafçı olarak, siz de böyle yapın, karşınıza iyi fotoğraf çıktığı zaman ne olursa olsun çekin. Sosyal hayattan olabilir, mimari olabilir, aktüalite olur, moda olur, spor olur. Önemli olan iyi fotoğrafı yakalamaktır. Yine kendi projelerinizde çalışmaya devam edersiniz ancak, karşınıza iyi bir fotoğraf çıktığı zaman kaçırmayın. Mesela, bir yere giderken bir yağmur bastırdı, arkasından olmadık bir yerde bir gökkuşağı çıktı. Mesela yıllar önce İskoçya’da çekmişim, bir tarafta bembeyaz bir ağaç gövdesi, diğer tarafta muhteşem bir gökkuşağı vardı. Dr. Berry’den, doğayı koruma müdürüydü, arabayı durdurmasını istemiştim. O da beni kırmayıp durmuştu.</p>
				<p class="normal">Yani iyi fotoğrafı gördüğünüz zaman çekmeye gayret edin. Poster yapmayacaksanız, cep telefonlarından bile bazen çok iyi fotoğraflar çıkabiliyor. Hiç beklemediğiniz bir anda bir şey çıktığı zaman çekebilirsiniz. Mesela, Haydarpaşa Garı’nın yandığının ertesi günü İstanbul’daydım. Herkes vapurda telefonları ile çekim yapıyordu. Aslında adı telefon ama işlevleri açısından bambaşka şeyler haline geldi.</p>
				<p class="normal">Ayrıca aile albümleri de çok önemlidir. ODTÜ Mezunları Derneği bir dergi çıkarmıştı. Benden de doğa ile ilgili fotoğraf ve yazı vermemi istemişlerdi. Orada yazının girişi şu şekilde idi: “Dünya’da en çok neyin fotoğrafı çekiliyor dersiniz? Ünlü politikacıların mı? Artistlerin mi? Ünlü sporcuların mı?.. Eğer cevabınız bunlardan birine “evet” olduysa, yanıldınız. En çok birbirimizin fotoğrafını çekiyoruz.” Yani dünyada en fazla çekilen şey anı fotoğrafıdır. İnsan kendisini iyi ve mutlu hissettiği zaman bu anı ölümsüzleştirmek istiyor. Neden özel günlerde fotoğrafçı bulunur? Çünkü sebebi budur. Ama bununla birlikte insanlar, kendilerini mutlu eden ortamlarda fotoğraf çekmek ister. Mesela, güzel bir kentin sokaklarını geziyor, ya da bir doğada manzaralar görüyor ve çekiyor.</p>
				<p class="normal"><span class="idebold">K.G.: </span><span class="ideitalik">Hocam bence insanın içinde bulunduğu ruh hali, çektiği fotoğraflara da yansıyor. Sizce de doğru mu?</span></p>
				<p class="normal"><span class="idebold">T.G.: </span>Doğrudur tabii ki. İnsanın morali yerinde olduğu zaman her alanda verimli olur. Etrafınızdaki konu da fotoğrafa uygunsa, devamlı iyi fotoğraf üretebilirsiniz.</p>
				<p class="normal">Şimdi torunumun fotoğraflarını da çekiyorum. Hafta sonları genelde bizde oluyorlar. Epey bir fotoğrafı birikti. 3 ayda neredeyse kilosunu ikiye katladı. Torunum kız, adı da Derya. Nadiren gülüyor, çok ciddi biri.</p>
				<p class="normal"><span class="idebold">K.G.: </span><span class="ideitalik">Fotoğraf bilgilerinizi aktardığınız, usta-çırak ilişkisinde olduğunuz veya eğittiğiniz birileri var mı?</span></p>
				<p class="normal"><span class="idebold">T.G.: </span>Genellikle herkesle bilgilerimi paylaşırım ancak usta-çırak ilişkisi içinde olduğum kimse yok. Eşime, oğluma birtakım şeyler söylüyorum tabii ama bu şekilde olan biri yok. Ama Nusret Nurdan Eren ile fotoğrafları hem değerlendiririz, eleştiririz hem de her boyutta fotoğraf konularını konuşuruz. Oğlumun yeni ürettiği bir sözcükle söylersem, o benim “fotodaş”ım. Fotoğraf konularını en çok paylaştığım insan Nusret Nurdan Eren’dir. O’nun Türkiye’deki en disiplinli fotoğrafçılardan biri olduğunu düşünürüm. Göz terbiyesi ve estetik yaklaşımı hayranlık vericidir. İyi bir fotoğraf elde edebilmek için çekimden aylar öncesinden başlayıp karar anına kadar, sürekli daha iyiyi araştırır. Sadece renkli diyapozitif kullanır ve bütün zorluklara karşın 2011’de de bu tarzını sürdürmektedir.</p>
				<p class="normal"><span class="idebold">K.G.: </span><span class="ideitalik">Hocam, kendinize haksızlık yapıyorsunuz, çok mütavazı bir kişiliğiniz olduğunu biliyoruz. FSK’da, 3 dönem Doğa Atölyesi’ni yürüttünüz, toplam 50 civarında katılımcıya bilgilerinizi aktararak eğittiniz.</span></p>
				<p class="normal"><span class="idebold">T.G.: </span>Bilgilerimi fotoğrafı seven insanlarla paylaşmaktan zevk alırım. Göreceli olarak bu işlere erken başladım. 1970’li yılların başından itibaren Çankaya Halkevi’nde fotoğraf kursları vermeye başladığım ve içinde bulunduğumuz 2011 yılında Fotoğraf Sanatı Kurumu’nda, Kurumun Başkanı Ahmet Bozkurt’la birlikte Doğa Atölyesi eğitimini sürdürdüğüm dikkate alındığında, kırk yılı bulan bir dönem ortaya çıkıyor. Başlangıçta “Temel fotoğraf eğitimi” olarak verdiğim kurslar, 2000’li yıllarda “Doğa Fotoğrafçılığı” olarak bir uzmanlık alanına dönüştü. Bu arada, 1980’li yıllarda AFSAD’ın Fotoğraf Dergisi’nde doğa fotoğrafçılğı konusunda bir dizi yazım yayınlanmıştı.</p>
				<p class="normal">Doğa Atölyesi’ne başladığım yıl, ilk öğrencilerimden biri Ahmet Bozkurt idi. Kendisi fotoğrafla olduğu gibi, trekking ve dağcılık gibi doğa sporları ile de yakından ilgilidir. Daha sonraki doğa atölyelerini birlikte yürüttük. Ben de kendisinden doğa sporları disiplinleri hakkında birçok şey öğrendim. Atölyeleri birlikte yürütmenin ikimize de katkı yaptığı şüphesiz. Bir “usta-çırak “ ilişkisinden söz etmek gerekirse, bunu söyleyebiliriz. A. Bozkurt bu yıl Doğa Atölyesi içeriğini yayın haline getirmek için dersleri kayıt ettirdi. Bir doğa fotoğrafçılığı kitabının yayınlanması, katkı koyanları onurlandıracağı gibi Türkiye’de fotoğrafçılk alanında  önemli bir boşluğu dolduracaktır. </p>
				<p class="normal"><span class="idebold">K.G.: </span><span class="ideitalik">Hocam anılarınızı bizimle paylaştığınız için tekrar çok teşekkür ederiz. Son olarak söylemek istediğiniz birşey var mı?</span></p>
				<p class="normal"><span class="idebold">T.G.: </span>Evet, Kısa birkaç şey söylemek isterim. Herşeyden önce Tekin Ertuğ Atölyesi’nin çalışmalarını çok takdir ettiğimi, yapıcı ve yaratıcı bulduğumu ifade etmek isterim. Sizlerin bu proje kapsamındaki gayret, sabır ve dikkati de gerçekten övgüye değer. FSK çatısı altındaki bu çalışmaların fotoğrafçılığımıza olumlu katkılar sağladığını düşünüyorum.</p>
  <p class="normal">Fotoğrafa gelince; Yukarıda da belirttiğim gibi, fotoğrafçılık, kendi başına birçok dalı olan bir meslek olduğu gibi, her mesleğin de iyi bir yardımcısıdır. Hangi alana olursa olsun, kimin tarafından hangi makine kullanarak çekilmiş olursa olsun, düşünerek çekilmiş ve teknik kuralları doğru olarak uygulanmış bir fotoğraf, bir değerdir. Toplumlar için en inanadırıcı ortamlardan biridir. İnsanın doğru ile yanlışı, iyi ile kötüyü, güzel ile çirkini ayırt etmesinde çok işe yarar. Netice olarak, fotoğrafın ana malzemesi ışıktır ve bildiğiniz gibi ışık aydınlatır.</p>
				</div>
</body>
</html>