<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>foto2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:97131540-16bd-4cfe-b7f1-eafd05224090"/></head>
  <body class="calibre">
<div class="chapter">
				<p class="normal">1951 yılında Trabzon’da doğdum. Tüm anılarım her yerde yayımlanan öz geçmişimin içindedir. Ancak bu anıların içinde fotoğraf anılarının ayrı bir yeri vardır ki bu gün bile beni her düşündüğümde peşinden sürükleyerek geçmiş günlere götürür. Yaklaşık kırk yılın bitimsiz aşkı gizlidir bu anıların içerisinde.</p>
				<p class="normal">Bu kırk yılın içerisinde fotoğrafa dair çok sayıda saydam gösteri yaptım. Kişisel sergiler açtım, karma sergilere katıldım. Fotoğraf alanında ödüller aldım, jüri üyesi olarak katıldım fotoğraf yarışmalarına ve ödüller verdim. Fotoğrafla ilgili derneklerin örgütlenmesi üzerinde çaba sarfettim.</p>
				<p class="normal">Devlette çalıştım. Memuriyet hayatımı devam ettirirken fotoğraf hep yaşam biçimim olmaya devam etti. Emekli oldum “Fotoğraf Pazarı”nı açtım. Burada sürdürdüm fotoğraf sohbetlerini dernekten arta kalan zamanlarımda. Dükkânım aile eviydi. İnsanların buluştuğu, çay içtiği, sohbet ettiği bir mekândı. Asla bir ticarethane olarak görmedim. Ankara’da fotoğrafla uğraşıp benim mekânıma uğramamış kişi çok azdır.</p>
				<p class="normal">Ben fotoğrafın adını dağlara taşlara yazdım, yüreğimle kazıdım.</p>
				<p class="normal">Neden fotoğrafa bu denli aşığım, bu kadar çok seviyorum biliyor musunuz? Çünkü hayata bakış açım fotoğrafla çok değişti. Dostluklarım oldu, fotoğrafla birlikte doğan ve asla unutulmayacak kuvvetli dostluklardı bunlar. Ayrıca fotoğraf beni doğa ile buluşturdu. Doğayı yeniden tanımama neden oldu. O yüzdendir ki fotoğrafa çok şey borçluyum. Bu borcumu ödeyebilmek için çok çaba sarf ettim. Türkiye’de fotoğrafın gelişebilmesi adına elimden geldiğince çok emek verdim</p>
				<p class="normal">Şöyle bir geçmişi düşünüyorum da, aslında ailem hep benim yaptığım sanata dair çalışmalara karşı geldi. Babam fotoğraf adına yaptığım her hareketimi engellemeye çalışmıştır.İlk olarak aldığım mandolini taşlara vurarak kırdı ve üzerine gaz yağı dökerek yaktı. Daha sonra gitarı kendi kendime öğrenmeye çalıştım. Bu da engellenmeye çalışıldı. Gizli gizli bastırdığım fotoğraflarımı bir gün eline geçirip yırtarak sobaya attı ve yaktı.</p>
				<p class="normal">Ancak, ben kafama koyduğum her şeyi bugünde yapıyorum o gün de yapardım ve yılmadım. Sürekli devam ettim sanatın içinde bir şekilde yer alabilmek için.</p>
				<p class="normal">Tuvalette bir gün sigara içtim. Babam da hemen arkamdan tuvalete girmeye karar vermiş ve tabii dumanlar ortada. Arkamdan bağırdı; ”Dursun Ali buraya gel!” Beni masanın karşısına oturttu. “Kibritini çıkart!” dedi, çıkarttım. Arkasından “Sigara Paketini çıkart!” dedi. Elbette onu da çıkarttım. Filtresiz sigara içiyorduk o dönemde. Sigaranın zararları üzerine uzun bir süre konuştu. Daha sonra bu sigara paketi ile kibriti anneme vermiş ve “Bunları sandıkta sakla ki Dursun Ali askerden döndüğünde sigarayı bırakmamış olursa kendisine verirsin.” demiş.</p>
				<p class="normal">Fotoğrafa ortaokul sıralarında başladım. Ancak daha önceleri resim yapıyordum. Yaptığım resimler okulda bütün duvarlara asılıyordu. Resim çok zahmet gerektiriyordu. O zamanlar boya, kâğıt gibi resme dair malzemeleri bulmak da zordu tabii. Çini mürekkepleriyle yapardım resimlerimi. Desenler çini mürekkebi ile daha güzel çalışılıyordu. Suluboya çalışmaları ile resimden uzaklaşıp, fotoğrafa yöneldim.</p>
				<p class="normal">Aynı zamanda bir yandan da şiir yazmaya devam ediyordum. Hatta bir şiirim Udi Ahmet ILGIN tarafından da bestelendi. Ahmet ILGIN “Ağlama Değmez Hayat Bu Gözyaşlarına” isimli parçasını bestelediği günlerde benimle komşuydu. Birbirimizi gerçekten çok severdik. Sürekli kendisini ziyarete giderdim.</p>
				<p class="normal">Bir gün Ahmet Ağabey benim bir şiirimi istedi ve besteledi.</p>
				<p class="indentmetinitalik">“Yalnız Günlerimde terk ettin beni</p>
				<p class="indentmetinitalik">Bilsen ne kadar çok severdim seni.</p>
				<p class="indentmetinitalik">Bu ayrılık bana çok acı geldi.</p>
				<p class="indentmetinitalik">Dön artık sevgilim özledim seni.</p>
				<p class="indentmetinitalik">Kaçsan da yıllarca yine bırakmam,</p>
				<p class="indentmetinitalik">Unutursun belki ben hiç unutmam.”</p>
				<p class="normal">Lisede de bir fotoğraf grubum vardı. Bizlerin en büyük şanssızlığı çevremizde fotoğrafa dair sorularımızı yönlendirebileceğimiz kimse yoktu. Elbette o tarihlerde dernekler de bulunmuyordu. Fotoğraf sanatçısı ne demek? Onu da bilmezdik. Fotoğrafçı denilince akla gelen, stüdyolarda vesikalık fotoğraf çeken kişilerdi. Onları örnek alır ve onların çektiği şekilde fotoğraf çekmeye çalışırdık.</p>
				<p class="normal">Tüm bu zor şartlara rağmen okul yıllarında fotoğraf benim dünyamdı. Bütün sosyal hayatım fotoğraf olmuştu. Ne kızları görüyordu gözlerim ne de başka bir şeyi. Fotoğraftan başka bir şey yoktu sanırım dünyamda.</p>
				<p class="normal">Ben fotoğraf dersi almadım. O tarihlerde fotoğraf öğrenebileceğim herhangi bir yer yoktu tabii ki. Fotoğraf ile ilgili haberleri gazetelerden, dergilerden takip etmeye çalışıyordum. Bir sergi haberi okuyunca ancak gidebiliyordum sergiyi görmeye. Saatlerce büyülenmiş gibi izliyordum serginin her fotoğrafını tek tek. Tabii kurduğum hayalleri yabana atmamak gerekir bu sergi gezilerinde.</p>
				<p class="normal">Çok iyi anımsıyorum. Sıtkı Fırat’ın bir fotoğraf sergisinden çok etkilenmiştim. Düşüncelerimi yazdığım sergi defterine şu notu eklemişim; “Bende sizin gibi bir fotoğrafçı olmak istiyorum.” Bu notu yıllar sonra Sıtkı Fırat bana gösterdi. Çok etkilendim. Geçmişten gelen bu bağ benim duygulanmama neden olmuştu. Sıtkı Fırat benim ilk tanıdığım ustalardandı. Saygım sonsuzdur.</p>
				<p class="normal">Sonunda ilk fotoğraf makinemi alabilmiştim. Sene 1971. Beriatta Marka bir makinaydı bu. Ancak itiraf etmem gerekir ki bugün bile tek hayranı olduğum fotoğraf makinesi Minolta dır.</p>
				<p class="normal">Foto Çığır o tarihlerde birçok fotoğrafçının gittiği bir fotoğraf stüdyosu idi.</p>
				<p class="normal">Benim yaşımdakiler çok iyi anımsar. Kızılay’da Büyük Sinemanın karşısında Ercan Pasajı vardı. Şimdi yıkıldı. Bütün anıları da yıkılmasıyla birlikte yok ettiler. Foto Çığır da bu pasajın içerisindeydi. Sahibi ilk hocam, ustam diyebileceğim Hüdaverdi Mest’di.</p>
				<p class="normal">Elbette o tarihlerde filmli makineler kullanıyorduk ve benim makineme de film takılması gerekiyordu. Bende diğer fotoğrafçılar gibi makinemi elime alır almaz Foto Çığır’a koştum. Siyah beyaz ilk filmimi de taktık. Çünkü o tarihlerde renkli film yoktu. Hemen fotoğraf çekmeye koştum. Ulus’taki bütün tarihi mekânları tek tek özenerek çekiyordum. Merkez Bankasını, Osmanlı Bankasını, diğer tüm tarihi binaları çektim.</p>
				<p class="normal">Öyle heyecanlıydım ki anlatmam mümkün değil o duygularımı. Kendimce çok güzel fotoğraflar çekmiştim. Filmimi bitirdim. Makinenin kapağını açtım, filmi elime aldım güneşe tutarak baktım. Hiçbir şey göremedim, simsiyahtı. Hemen Hüdaverdi ağabeye götürdüm ve bu makine arızalı diye bağırdım. O kadar üzgündüm ki. Yıkılan hayal kırıklıklarının yanında o kadar isteyerek aldığım fotoğraf makinem de arızalıydı.</p>
				<p class="normal">İşte o zaman öğrendim, fotoğraf makinasının kapağının öyle ulu orta açılmayacağını, banyo edilmesi gerektiğini, ışığa asla tutulmayacağını. Hüdaverdi ağabey bana kısa bir karanlık oda eğitimi verdi. Banyosu, arganzörü, karanlıkta baskının nasıl yapılacağını, …vs vs.</p>
				<p class="normal">Artık fotoğrafla ilgili tüm alışverişlerimi ondan yapıyordum. Her gidip geldiğimde de kendisinden yeni bir şeyler öğreniyordum. Fotoğrafın sanat olduğunu da Hüdaverdi ağabeyden öğrendim. Sürekli beni fotoğrafın sanatsal kaygılarla çekilmesi gerektiği konusunda yönlendirdi.</p>
				<p class="normal">Artık fotoğrafı bilinçli olarak çalışmaya başlamıştım ve dönüşü olmayan bir yolda idim.</p>
				<p class="normal">Bir gün gazete haberleri arasında İstanbul Fotoğraf ve Sinema Amatörleri Derneği (İFSAK) tarafından düzenlenen “Çocuk ve Oyun” konulu bir fotoğraf yarışması açıldığını okudum. Kimse beni bu yarışmaya katılmam konusunda yönlendirmedi. Nasıl bir cesaretti bilmiyorum, ama bu konuda biraz çalıştıktan sonra çektiğim fotoğrafları İFSAK’a gönderdim. Bu katıldığım ilk fotoğraf yarışmasıydı ve ben bu fotoğraflardan sergileme kazanmıştım.</p>
				<p class="normal">Kazandığım bu sergileme ödülü nedeniyle Mehmet BAYHAN imzalı bir davetiye aldım. İstanbul’a davet edilmiştim. Hemen gittim, ödül törenlerini ve içinde kendi fotoğrafımın da bulunduğu sergiyi izledim. Tabii Mehmet Bayhan ile tanışmanın heyecanı başka idi.</p>
				<p class="normal">Mehmet Bayhan’la yaptığımız sohbette Ankara’da neden İFSAK gibi bir derneğin olmadığını sordum. Hazırlıkların sürdüğünü, yakın süreçte açılacağını söyledi.</p>
				<p class="normal">Tartışılmaz bir gerçektir ki Mehmet Bayhan ülkemizde fotoğrafın ilerlemesinde en fazla katkı sağlayan çok önemli isimlerden biridir. Fotoğraf Dernekleri Çalışma Kurulu (FDÇK) da ve daha sonra kurulan Türkiye Fotoğraf Sanatı Dernekleri Birliği (TFDB) inde önemli görevlerde bulunmuş ve fotoğrafımızın yönünü belirleyen önemli isimlerden biri olmuştur. Düzenleyici, örgütleyici ve eğitici olarak uzun yıllardır fotoğrafa engin hizmetler vermiştir.</p>
				<p class="normal">Mehmet Bayhan bana fotoğraf çalışmalarımda çok destek verdi. Sevgi saygı gördüm. İlgisini hiç eksiltmedi üzerimden. Dostluğumuz uzun yıllar devam etti.</p>
				<p class="normal">1977 yılında Mehmet Bayhan bir gün beni aradı ve Ankara Fotoğraf Sanatçıları Derneğinin (AFSAD) kurulduğu haberini verdi. Derneğin kurucuları arasında Sinan Çetin, Merter Oral, Alparslan Aydın, Celal Ertem, Özcan Yurdalan, Ercan Öztürk, Bülent Demirel ve Cüneyt Ayral yer almaktaydı. Çok heyecanlandım ve hemen AFSAD’a üye olmak için gittim.</p>
				<p class="normal">Şinasi Sahnesinin alt katında bir odaları vardı. Sohbetler, eğitimler hep bu odada yapılıyordu. Üyelik başvurum üzerine ne tür fotoğraf çektiğimi sordular. Her şeyi çekiyorum insan, doğa, ağaç, çiçek, böcek konu fark etmiyor dedim. Çektiğim fotoğraflardan kendilerine götürmemi üyelik işlemlerine daha sonra karar vereceklerini söylediler.</p>
				<p class="normal">Ertesi gün beğendiğim fotoğraflardan bir grup fotoğrafı kurucu üyelere götürdüm. Ancak çektiğim fotoğrafları beğenmediler. Çünkü sosyal içerikli değildiler. Sosyal içerikli fotoğraf çalıştıklarını bu fotoğraf tarzının kendilerine uygun olmadığını söylediler. Ne yapmam gerektiğini sorduğumda yoksulluğu, emeği, vb. yansıtan fotoğrafların olması gerektiğini belirttiler.</p>
				<p class="normal">O tarihlerde yani Derneğin ilk kuruluş zamanlarında Türkiye çok karışıktı. Yaşam koşulları zorluydu. AFSAD’ da bu sıkıntılar arasında bir duruş sergilemeye çalışıyordu. Fotoğraf sanatında her şeye yer verilmesi gerektiğini düşünmeme rağmen üye olabilmek adına aslında portfolyomda var olan toplumcu-sosyal belgesel niteliğindeki fotoğraflardan getirdim. Ne var ki, üçüncü kez gidişimde ancak üyeliğe kabul edilmiştim.</p>
				<p class="normal">Dernekte artık sürekli sosyal içerikli fotoğraflar çekiliyordu.</p>
				<p class="normal">Hepimiz o kadar heyecanlıydık ki dernekte işler inançla ve coşkuyla yürütülüyordu. Fotoğrafa gönül verenler, bir yandan AFSAD varlığını sürdürmeye devam ederken bir yandan da sürekli fotoğraf üretiyor ve bunu toplumla paylaşabilme yollarını arıyorduk. Daha çok kitlelere ulaşabilmek amacımızdı.</p>
				<p class="normal">Güneydoğu Anadolu Bölgesinde oluşacağı öngörülen değişimler bizler için yeni fotoğraf konularıydı. Çünkü bölgede öngördüğümüz kültürel, sosyal ve ekonomik değişimler belirgin durumdaydı. Çevremizdeki tüm çalışmalara devam ederken bir yandan da bu alanda çalışmaya devam ediyorduk AFSAD olarak. AFSAD’ ın neredeyse geleneksel hale getirdiği GAP Belgeseli idi bu. Yaklaşık 10 yıl kadar çalıştık bu alanda. Bu proje çalışmasına katılan kişiler de oldukça fazlaydı. Şu anda isimlerini hatırladığım ve hatırlayamadığım yaklaşık 30-35 AFSAD’lı fotoğrafçı katılmıştı GAP Belgeseli çalışmalarına. AFSAD’ın bu çalışması “Sanat Kurumu Özel Ödülü” ile Sanat Kurumu› nca ödüllendirilmiştir.</p>
				<p class="normal">Zamanla AFSAD’da değişik birimler açılmaya başladı. Bana da sergilerin sorumluluğu verdiler. Deli gibi çalışıyordum. Sergi salonları için hummalı bir çalışma içindeydik. Bu şekilde devam ederken yönetime seçildim.</p>
				<p class="normal">AFSAD’ın 1987 yıllarında Fevzi Çakmak 1 sokaktaydı yeri. Nezih bir ortamı vardı. Alparslan Aydın beni aradı ve Yönetim Kurulu Üyeliği için teklifte bulundu. AFSAD ın ilerlemesi için çalışmak gerekiyor dedi. Elbette hem fotoğraf adına hem de AFSAD adına görev almalıydım ve Alparslan’ı kırmadım. Ben sergi gösteri biriminde görev aldım, Alparslan da başkan olmuştu. Çok kısa sürede AFSAD iyi bir yere geldi. Birçok kurul oluşturuldu. Danışma Kurulu, Çalışma Kurulu, Hukuk Kurulu, gibi. Alparslan Aydın 2 yıl süre ile Başkanlık yaptı.</p>
				<p class="normal">AFSAD yönetiminde görev aldığım bir tarihte Temel Eğitim Kursu gazetelere ilan vermeye başladık. Ancak, İl Milli Eğitim Müdürlüğünce bu konuda Savcılığa suç duyurusunda bulunuldu. Çünkü kurs vermek konusunda gerekli izinler alınması ve eğitim ortamımızın ona ilgili yönetmeliğe uygun olarak döşenmiş olması gerekiyordu. Konu hakkında savunma verebilmek amacıyla savcılığa davet edildik. Savcılıkta yapılan eğitimin bir kurs olmadığı, para karşılığı yapılmış bir eğitim olmadığı sadece kendi üyelerimize bağış karşılığında verilen seminerler olduğunu anlattık ve bu şekilde olayı sorunsuz kapattık.</p>
				<p class="normal">Derneğin kuruluşunun ikinci yılında çıkartmaya başladığımız “Fotoğraf Dergisi” 1993 yılına kadar çeşitli aralıklarla, fakat aynı isimle basılmaya devam etmiştir.</p>
				<p class="normal">“Fotoğraf Dergisi”nde açacağımız bir karma sergine fotoğraf alabilmek amacıyla bir gün Ara GÜLER’i ziyaret etmek için İstanbul’a gittik. Yanına gittiğimizde bize fotoğrafın sanat olmadığını, bizlerin birer fotoğrafçı olduğumuzu söyledi. Bize karma sergi için fotoğraf vermeyi kabul etti. Bütün bunlardan sonra ben kendisinden bir ricada bulundum. “Sizin portre fotoğraflarınızı çok beğeniyorum ama benim için çok önemli bir roman yazarı var ki O’nun portre fotoğrafını sizden rica etsem bana verebilir misiniz?” dedim. “Kimmiş O?” dedi. “Orhan Kemal” dedim. İçeriye gitti ve benim için çok değerli olan o portre fotoğrafının kendisine ait karanlık odada baskısını yaptı ve getirdi.</p>
				<p class="normal">Daha sonra AFSAD’da 1990–1992 yılları arasında bir dönem Başkanlık da yaptım.</p>
				<p class="normal">AFSAD’ın kamu yararına dernek olması benim başkanlığım döneminde olmuştur. Bu Türkiye’de bir ilktir. Buna da biraz değinmek istiyorum.</p>
				<p class="normal">AFSAD’ın kamu yararına dernek olarak kabul görmesi amacıyla yönetim kurulu ve danışma kurulu olarak karar aldık Ben hemen dosyanın oluşturulması ve gerekli evrakların düzenlenmesi işlemlerini tamamladım. Dosyayı Maliye Bakanlığına takdim etmemiz gerekiyordu. O dönem Maliye Bakanı rahmetli Adnan KAHVECİ. Biliyorsunuz Adnan KAHVECİ Sürmene’li ve benim hemşerim. Buna güvenerek Adnan KAHVECİ ile görüşmeye karar verdim ve sekreterliğini aradım. Ancak yerinde olmadığından görüşemedim, telefon numaramı verdim ve teşekkür ettim. O gece saat 23 civarında gelen bir telefonla uyandım. Telefonun ucundaki diğer ses ise Adnan KAHVECİ’ye aitti. Kendisini daha önce aramış olmamdan dolayı beni aramıştı. Talebimi kendisine ilettim ve fotoğraf derneğimizin kamu yararına dernek olması için yardım talebinde bulunmak amacıyla kendisini ziyaret etmek istediğimi belirttim. Ertesi gün saat 15 için randevu aldım. Randevu saatim gelince genelde Karadeniz ve Sümela fotoğraflarından oluşan fotoğraf kataloğu ile diğer gerekli evrakları alarak tek başıma kendisini ziyaret ettim. Fotoğraf derneğimiz ve çalışmalarına ilişkin bilgiyi aldıktan sonra konuyu danışmanlarından birine aktardı ve benimle birlikte irtibat halinde bulunarak derneğin kamu yararına dernek statüsünde çalışan dernek olmasının neden gerektiğine ilişkin güzel bir rapor yazılması istedi. Bu danışmanın hazırladığı 3-4 sayfalık bir rapor Bakanlar Kuruluna sunuldu ve 1991 yılında AFSAD “Kamu Yararına Çalışan Dernek Statüsü” nü aldı.</p>
				<p class="normal">Daha sonra kurucu üyelerle anlaşmazlıklar yaşanmaya başlandı. Hem fotoğraf alanında yaptığımız çalışmalar hem de etrafımda çok kalabalık bir grubun olması huzursuz etti herkesi.</p>
				<p class="normal">1993 yılında yapılan bir genel kurulda listeler oluşturuldu. Mehmet Arslan Güven ve ben ortak liste yaptık. Bu durum çok tepki almama sebep oldu. Bu liste ile seçime katılırsam oy alamayacağım herkesçe söylenmesine rağmen, listemi değiştirmedim ve yaşanan gerginlikler arasında seçimi kaybettim.</p>
				<p class="normal">Bunun üzerine arkadaşlarımın desteği ile adresi Necatibey Caddesi 56 numara olan bir daire kiraladım. 40’ın üzerinde üyemiz vardı. Bunların arasında Tacettin Teymur, Barış Köse, Adnan Polat, Eren Özerdim de bulunuyordu. Gerçekten çok güzel çalışmalar yaptık. Bu emeğin getirisi olarak ilk sergimizi açtık. Ancak, AFSAD yönetim kurulu sergide derneğin ismini kullanmamız gerektiği konusunda bizi uyardı. Yapılan bu uyarı üzerine AFSAD logosunu kullandık. Elbette bir sonraki sergide de aynı şekilde AFSAD logosunu kullandık. Ancak her ne hikmetse bu sefer de AFSAD’ın ismini kullandığımız için tepki aldık. Bunun üzerine AFSAD’a istifa dilekçemi hazırlayıp sundum.</p>
				<p class="normal">Yapılan tüm ısrarlara rağmen geri dönmedim çünkü çok kararlıydım ve ayrıldım. Grup kurabilme çalışmalarına başladım.</p>
				<p class="normal">Aslında bugün düşünüyorum da neden muhalif olarak dernekte kalmadım. Çünkü bir derneğin ilerlemesinde iyi bir yönetim kadar iyi bir muhalefette o kadar önemliydi. Ancak, muhalif olmak için bile arkamızda bir grup desteğin olması gerekmekteydi. Daha önce de belirttiğim gibi Mehmet Arslan Güven ile yaptığım listeden dolayı çok tepki almıştım. Güven ortamı bozulmuştu. Amacım öyle olmasa bile herkes amacımın AFSAD’ı ikiye bölmek olduğunu düşünüyordu. Oysa ben fanatik bir AFSAD hayranıydım. AFSAD’ın bayrağını her yere taşıdım. Dağların zirvelerinde de AFSAD’ı görebilirdiniz. Evlerin camlarına yapıştırılmış etiketlerde de. Aynı zamanda derneğin içinde de her türlü faaliyetlerde ben vardım. Fotoğraf adına yaptığım çalışmaların dışında derneğin camlarını kapılarını sildiğimi bile çok iyi anımsıyorum.</p>
				<p class="normal">Ben hem derneğimi hem de fotoğrafı çok seviyordum. Bana karşı yönlendirilen suçlamalar beni çok kırdı ve istifa ettim.</p>
				<p class="normal">İstifa dilekçem AFSAD’da dört beş ay bekledikten sonra bir gün Alparslan Aydın beni aradı, görüşmek istediğini söyledi. AFSAD’dan fotoğrafın zarar görmemesi adına ayrılmamam gerektiğini, bunun dernek için kötü olacağını belirtti. Alparslan Aydın kendisini çok sevdiğimi ve onu kıramayacağımı biliyordu.</p>
				<p class="normal">Ancak ben çok kararlıydım, fotoğraf adına çalışmalarımı devam ettirebileceğim yeni bir dernek kurabileceğimi söyledim. Alparslan da bu kararlılığımı görünce saygı gösterdi ve yeni kuracağım dernekte fotoğraf eğitimlerinde bana destek olabileceğini söyledi.</p>
				<p class="normal">Aslında AFSAD’dan birçok isim de üyelikten atılmıştı bir dönem. Çerkes Karadağ, Tuğrul Çakar, Tahir Ün, Adnan Veli Kuvanlık gibi. Kimi başka nedenlerle, kimi de aidatlarını ödemedikleri gerekçe gösterilerek dernekten uzaklaştırılıyordu. Asıl sorun ise bambaşkaydı. Bu kişilerle AFSAD yönetimi arasında bir fikir çatışması, bir anlaşmazlık doğmuştu.</p>
				<p class="normal">Açıklama şu şekilde oldu: “dernek çalışmalarında, ilkeli hareket önemlidir. Bu arkadaşlar o dönemin yönetimine göre ilkeli hareket etmiyor ve dernek faaliyetlerine engel oluyor, sabote ediyorlardı (yukarıdaki isimlerin bazıları). Bu yüzden dernekte atılmaları gerekiyor”.</p>
				<p class="normal">İstifa ettikten sonra AFSAD’a gitmedim. Ankara’da ne kadar fotoğraf sanatçısı varsa listesini yaparak yeni bir dernek kurma çalışmalarına başladım.</p>
				<p class="normal">Çok hassas ve titiz bir çalışma olmalıydı. Kurulacak olan yeni dernek birlik ve beraberlik içerisinde ve sevgi ile yürütülmeliydi.</p>
				<p class="normal">Grup kurma çalışmalarına şu şekilde başladık. Ben ilk önce çalışacağım arkadaşımı belirledim. O geldikten sonra üçüncü kişiyi beraber belirledik. Üçüncü gelince dördüncü kişi arayışına başladık. Dördüncü kişi ile birlikte hep beraber beşinci kişi için çalışmalar devam etti. Bu şekilde sayı çoğaldı. Herkesin onayı alınıyordu.</p>
				<p class="normal">Bir kişinin bile kabul etmemesi halinde önerilen kişi dernek için davet edilmiyordu. Bütün kararlar böylece oy birliği içerisinde devam ediyordu.</p>
				<p class="normal">İlk sırada ben vardım. İkinci isim Mehmet Arslan Güven’di. Ondan sonra Uğur Bilge, daha sonra da Adnan Polat alındı. Sonrasında alınacak her isim önceki alınan kişilerin hepsinin ortak onayı sonrasında alındı.</p>
				<p class="normal">Yeni derneğimizin kurucuları arasındaki diğer isimler ise şunlardır; Çerkes Karadağ, Mustafa Türkyılmaz, Tahir Ün, Necmettin Külahçı, Tansu Gürpınar, Adnan Veli Kuvanlık, Göker Müftüoğlu, Osman Aziz Yeşil, Hasip Pektaş, Ozan Sağdıç, Tuğrul Çakar, Bekir Sıtkı Fırat, Haydar Bülbül, Şükrü Süha Aray, Uğur Bilge, Bülent Hiçyılmaz.</p>
				<p class="normal">O dönemde Ankara’da fotoğrafla uğraşan ancak bu listede ismi olmayan diğer kişiler mutlaka kurucu üyeler tarafından onay verilmemiş kişilerdir. Ali Rıza Akalın’ın dışında tabii. Ali Rıza Akalın kurucu üye olarak davet edilmiş ancak kendisi bir toplantıya katılmış diğer toplantılara katılmamıştır. O yüzden kurucu üyeler arasında yer almak istemediği sonucuna varılmış ve daha bir kez daha davet edilmemiştir.</p>
				<p class="normal">Ayrıca, bir yandan Derneğin kuruluş çalışmalarını devam ettiriyor, bir yandan da Derneğin isminin ne olması gerektiği konusunda tartışıyorduk O günlerde açılan dernekler isimlerin baş harfleri ile anılırdı. AFSAD gibi. Biz o yüzden farklı isim arayışlarına başladık. Bizler fotoğraf sanatı derneği koyalım diye düşünürken, Çerkes KARADAĞ “Fotoğraf Sanatı Kurumu” olmasını önerdi. Ben çok beğendim ve onay verdim. Fotoğraf Sanatı Kurumu’nun isim babası Çerkes KARADAĞ’dır.</p>
				<p class="normal">19 kişi tamamlanınca dernekler masasına başvurduk ve 1994 yılında Ankara’da kuruldu Fotoğraf Sanatı Kurumu (FSK)</p>
				<p class="normal">Ancak hemen belirtmem gerekir ki dernek tüzüğünde kurucu üyeler arasında yer almamasına rağmen Adnan Ataç, Tekin Üstündağ ve Ahmet Selim Sabuncu ilk günden itibaren FSK’nın kurulması için emek vermiş, gönül koymuş kişilerdir. Yasal zorunluluklar nedeniyle bu kişilerin isimleri Dernek Tüzüğündeki kurucu üyeler arasında yer almamıştır.</p>
				<p class="normal">Dernek binası olarak Menekşe sokakta çatı katında bir yer tutuldu. Ancak yaşlı üyelerimiz buraya çıkamadı. Gerçekten çok yüksekti ve asansörü yoktu. O yüzden Sami Türkay’ın Başkanlığı döneminde FSK nın bugünkü binasına taşıdık Derneğimizi.</p>
				<p class="normal">Hepimiz çok heyecan duyuyorduk, ancak bu heyecanla birlikte içimizde büyük bir sıkıntı da vardı. Dernek binasını kiralamakla bitmiyordu her şey. Dernek için birçok eşya, araç, gereç, karanlık oda malzemeleri, vs gerekiyordu. Adnan Polat bu ilk günlerde bizlere çok destek oldu. Yaptığı bağışlarla birçok eksiğimizi tamamladı. Aynı şekilde Tekin Üstündağ da desteğini bizlerden hiç esirgemedi. Dernek olarak çıkarttığımız dergiye reklam verdi ve derneğin gelir elde etmesini sağladı. Bugün sizlere bunlar çok önemli değilmiş gibi gözükebilir, ama o günlerde ayakta kalabilmek için bu katkılar çok önemliydi.</p>
				<p class="normal">Yaşanan bütün bu zorlukları bilmelerine rağmen aidatlarını ödemeyen üyelerimiz vardı. Sanırım beni bunun kadar çok üzen başka şey olmamıştır. Hepimiz zor şartlar altında ödüyorduk aidatlarımızı. Ayrıca aidat dışında da birçok destek veriyorduk zor ekonomik şartlarımıza rağmen. Ama ekonomik durumları fevkalade iyi olan üyeler tarafından dernek aidatların ödenmemesi affedilir gibi değildi. Benim aklım bu duruma hâlâ pek ermiyor doğrusunu isterseniz.</p>
				<p class="normal">Gönül isterdi ki bizim gösterdiğimiz özverinin birazını onlar da göstersinler. Dernek olarak daha kısa sürede daha iyi yerlere gelebilirdik böylece.</p>
				<p class="normal">Çünkü dernekçilik bir gönüllülük işidir. Bir derneğe devam ediyorsanız ve o derneğin ilerlemesini istiyorsanız mutlaka sizin de fedakârlık yapmanız gerekiyor. Birileri yapsın ben izleyeyim, dernek bir yerlere gelince ben de o isimlerin içerisinde olayım düşüncesi, bana göre çok yanlış bir düşüncedir. Bu olumsuz tavır bu gün de kimi insanlarda var. Tanık oldukça da üzülürüm.</p>
				<p class="normal">Zorluk ve yokluk içinde devam etmeye çalışıyorduk. Ben çok kararlıydım bu derneğin devamı konusunda. Kendime ve arkadaşlarıma söz vermiştim.</p>
				<p class="normal">Yaşanan bu süreç sanırım üyelere iyi anlatılmadı ki zaman zaman en ufak bir zorlukta derneğin kapatılmasına ilişkin karar alabiliyorlardı. Örneğin yeni bir yönetim kurulunun belirlenebilmesine ilişkin genel kurul toplantısında bir türlü yeni yönetim oluşturulamamıştı. Seçimin yapılması ve yeni yönetimin belirlenmesi gerekiyordu. Ancak bunu bir türlü yapamıyorlardı. Dernek kapanma noktasına gelmişti. O kadar rahat kapatacaklar ki derneği. Oysa bizler bu derneği ne zor şartlarda kurmuştuk. Asla böyle bir şeye izin veremezdim ve hemen o ortamda bir yeni yönetim oluşturdum.</p>
				<p class="normal">Ayrıca yayınına devam etmek için elimizden geleni yapmamıza rağmen ancak tek sayı çıkartabildiğimiz bir de dergimiz oldu. “Fotoğraf Dergisi”. Dernek kurucularından Tahir Ün ilgileniyordu yayın konusuyla. Ayrıca yayın kurulunda Ozan Sağdıç’ın da olduğunu anımsıyorum.</p>
				<p class="normal">Derginin devamını sağlayabilmek adına her türlü imkânımızı seferber ediyorduk. Ankara’dan bir gelir elde edemediğimiz için reklam alabilmek adına İstanbul’daki fotoğraf toptancılarına kadar gittik. Ancak o zamanlar reklama hiç önem verilmiyordu. Reklam dünyası şimdiki gibi değildi.</p>
				<p class="normal">Bütün bu sıkıntıların yanında 2. nci sayının bütün belgeleri de kayboldu. Böylece 2. nci sayının yayımını yapamadık.</p>
				<p class="normal">FSK’da Başkanlığı bizden sonra Sami Türkay devraldı. O da aynı heyecanla bu görevi sürdürdü.</p>
				<p class="normal">FSK’ nın kuruluşunda AFSAD yönetimi ile yaşanan bu sıkıntılardan dolayı, uzun süre AFSAD-FSK ilişkilerinde olumsuzluklar yaşandı. Onlar bizi benimsemedi hatta yok saydılar. Hal böyle olunca, biz de onları ciddiye almamaya başladık. Bugün bunların hepsinin aşıldığını sanıyorum (umut ediyorum). Hepimiz fotoğraf sanatının gelişimi adına çalışıyoruz ve ortak paylaşımlar sağlıyoruz.</p>
				<p class="normal">FSK nın kurulması olumsuzluk doğurmadı, aslında fotoğraf gelişimi adına daha iyi oldu bile diyebilirim. İki dernek de çalışmalarını hızla arttırdı. Artık projeler üretilmeye, daha ciddi çalışılmaya başlandı.</p>
				<p class="normal">Ancak, zamanla Çerkes Karadağ, gibi kurucu kadroda bulunan üyelerin bazılarının dernek üyelikleri düşürüldü. Bunun en önemli aidatların ödenmemesi idi. Onlardan bir kısmı aidat ödemeyi çok önemsemediler. Oysa Dernek tüzüğüne göre de dernek aidatlarının ödenmemesi halinde dernek üyeliğinden çıkartılmaları gerekmekteydi.</p>
				<p class="normal">Daha önce de belirttiğim gibi Adnan Polat, Tekin Üstündağ, Sıtkı Fırat, Mustafa Türkyılmaz gibi kurucu üyeler dernekten desteklerini hiç eksik etmediler. Derneğimiz yeni kurulan bir dernekti. O kadar çok eksiğimiz vardı ki. Birçoğumuz devlet memuruyduk. Aldığımız maaşla zar zor geçinen insanlardık. Durum böyle olunca elbette hiç aidat vermeyen üyelere tepkiler doğuyordu. Aidat ödemeyenlerin üyeliklerinin düşürülmesi, en fazla, düzenli olarak aidat ödeyen üyelerin serzenişi ve talebi idi.</p>
				<p class="normal">Bu konuda düşüncem aslında tamamen farklıdır. Kurucu üyelerin hepsinin bugün dernek içerisinde yer almaları gerekmekteydi. Bu isimler aidat ödememiş olabilirler, ancak birçok yönden desteklerini verdiler. Bugün dernek içerisinde bu isimleri göremememiz de, derneklerin uyguladığı yanlış politikalar yüzünden olmakta. Dernek içinde kurumsallaşmayı başaramadık bir türlü. Bunu itiraf edebiliyorum rahatlıkla. Bu kişiler derneğin kuruluş aşamasından itibaren hep yanımızda olan kişilerdi. O kişileri kaybetmemek adına birçok şey yapılabilirdi. Ama kanaatimce Dernek Yönetimleri bunu yeterince önemsemedi ve vefa borçlarını ödemediler.</p>
				<p class="normal">Ben Dernek Başkanlığını devrettiğim andan itibaren, kurucu üyelerin üyelikten çıkartılma işlemleri başladı. Daha sonraki dönemlerde derneğin ilerleyen sürecinde yer alan ve fotoğraf çalışmalarını dernek bünyesinde devam ettiren kurucu üyelere onur plaketleri verildi, ancak verilmeyen üyeler oldu. Bu durum kırgınlığı daha da artırdı.</p>
				<p class="normal">Umuyorum ki ilerideki tarihlerde bu onur plaketleri diğer tüm kurucu üyelere de verilecektir. Çünkü o kişiler bugün bile dernek için çalışan ve hâlâ çalışacak olan kişilerdir.</p>
				<p class="normal">Gerek AFSAD’da gerekse FSK’da verdikleri eğitimlerle fotoğraf sanatının ilerlemesine katkı sağladı bu kişiler. Başta Tuğrul Çakar olmak üzere, Adnan Veli Kuvanlık, Tansu Gürpınar, Adnan Ataç, Göker Müftüoğlu’nu sayabilirim eğitimciler arasında. Bu isimler ellerinden gelen her şeyi yaptı derneklerin ilerlemesi konusunda. Verdikleri eğitimlerle birçok alanda bizlerin aydınlanmasına katkı sağladılar.</p>
				<p class="normal">Ayrıca Ozan Sağdıç, Mustafa Türkyılmaz, Necmettin Külahçı gibi isimler de gerek fotoğraf konusundaki söyleşilerde gerekse yaptıkları fotoğraf sunumlarında derneğe çok katkı sağlamışlardır. Bu sohbetler basın fotoğrafçılığından tutun, doğa fotoğrafçılığına kadar birçok alanı içermekteydi.</p>
				<p class="normal">Adnan Ataç tarafından hazırlanan “Ataç’ın Konukları” programı örneğin; Ataç, birçok alanda fotoğraf ustasını dernek bünyesinde misafir etmiş ve ileri düzey eğitim anlamına gelecek sohbetler gerçekleştirmişti.</p>
				<p class="normal">Derneğe pek çok katkı yapmış olan kişilerin isimlerinin birçok yere kaydedilmesi, bütün geçmiş dönem günümüze kadar titizlikle gözden geçirilip defterlere, kitapçıklara işlenmesi, bunların temizce arşivlenmesi ve her yeni yönetimin masasının üstünde, gözünün önünde bulunması gerekir. Dernek kendi tarihini yitirmemeli.</p>
				<p class="normal">Fotoğraf Sanatı Kurumu fotoğraf sanatı adına dostluk içerisinde kurulmuş bir dernektir. İçerisinde kavgaya yer yoktur. Hepimiz birlik içerisinde sevgiyle çalışmak zorundayız. Şimdi sevgi ve saygı içerisinde dernek bünyesinde çalışmalarını sürdüren kişilerle en ufak bir tartışma konusu olması durumunda yeniden bir dernek mi kurmamız gerekiyor? Olmaz öyle bir şey. Ben sadece tüm kurucu üyelerin yeniden bir araya gelebilmesi için yeniden dernek başkanı olmayı isterim gerçekten. Çünkü kurucu üyeleri bir araya getirebilmek adına çok çaba sarf etmiştim.</p>
				<p class="normal">Fotoğraf Sanatı Kurumunu salonunda gerçekleşen “Al Gözüm Seyreyle” isimli fotoğraf albümünün imza gününde o yüzden çok duygulu anlar yaşadım. O kadar mutlu oldum ki. Uzun süre görmediğim dostlarım yanımda idi ve bana kitap imzalatıyorlardı. Bir gece de 100 ün üzerinde imza atmıştım. Kader arkadaşım diyebileceğim Tacettin Teymur, Semra Peker, Barış Köse, Deniz Akça, Özer Kılıç, Osman Ürper, Mehmet Bayhan, Zeynel Yeşilay, Sıtkı Fırat ve şu an ismini sayamadığım neredeyse tüm dostlarım vardı.</p>
				<p class="normal">Ben tüm insanları çok seviyorum. Ben birlikten, beraberlikten ve sevgiden yana bir insanım. İsterim ki tüm insanlar birbirleriyle kucaklaşsın. Bunun için elimden gelen ne varsa yapmaya çalışırım. Kırgınlık benim hep tepki verdiğim bir şeydir. Anlamsız hırslar insanları nizaya götürür.</p>
				<p class="normal">Birçok gruplar kurdum. Çalışma grupları. “Grup G”, “Grup F” gibi. AFSAD’ın ilk üyelerinin biriyim ben. Üye numaram 16 idi. Kaç kişi bilir bunu? Kaç kişi benim AFSAD Bakanlığı yaptığımı bilir? O ilkler arasında benim gibi fotoğrafı çok sevenlerde vardı ancak, derneği kendi dünya görüşlerini hayata geçirebilecekleri bir zemin bir düşünen kişiler de vardı. Bu nedenle ilk çalışma grubumu o tarihlerde kurdum, fotoğrafa gönül verenlerle birlikte. Ancak şu anda o grubun ismini anımsayamıyorum.</p>
				<p class="normal">Daha sonra 2 grup daha kuruldu. “Grup F” yine ben AFSAD’ta iken kurduğum bir çalışma grubuydu. O tarihlerde atölyeler ve çalışma grupları vardı. AFSAD Danışma Kurulu toplantısında herkesin bir grup veya atölye kurmasına dair karar alınmıştı. Benim grubum 40 kişiye ulaştığında diğer dernek üyelerinden tepki geldi. Böylesi anlamsız, gereksiz, bencil tepkilere tepki olarak doğdu işte Grup F. Tacettin Teymur ve ben hemen bir yer kiraladık Necatibey Caddesi 56 numarada… Daha sonra bu grubun yaptığı çalışmalar Sanat Kurumu tarafından birincilikle ödüllendirildi.</p>
				<p class="normal">Yine, Adnan Ataç, Zeynel Yeşilay, Göker Müftüoğlu, Habip Yanç, Ben, Hamit YALÇIN, İsmail Haykır’la birlikte 9 kişiden oluşan bir grup kurduk. “Grup F9”. 2009 un, 9 uncu ayının, 9 uncu günü kurulduğu için, bu ismi kullandık.</p>
				<p class="normal">Bu grupların amacı eylem yapmak değil, çalışmalara enerji vermek fotoğrafa yeni başlayan arkadaşlarla birlikte çalışabilmek onların da ufkunu açmaktı.</p>
				<p class="normal">Ben bunca yıldır derneklerde görev yaptım. Kesinlikle söyleyebilirim ki Türkiye de fotoğraf dernekleri olmasaydı fotoğraf sanatı bugünkü durumuna gelemezdi. Çünkü fotoğraf dernekleri sergi, gösteri, söyleşi, gezi, eğitim, yarışma gibi her türlü paylaşımın sağlanabildiği yer olduğu gibi, aynı zamanda birlikte üretmeyi sağlayan bir aile yuvasıdır da.</p>
				<p class="normal">Fotoğraf derneklerinin temeldeki hedefi öncelikle fotoğrafı seven, fotoğrafa ilgi duyan insanları bir araya getirmek. Onların fikirlerini, bilgilerini paylaşabilecekleri, ortak birlikte bir şey yapabilecekleri bir zemin hazırlamaktır.</p>
				<p class="normal">Sonraki hedefi ise fotoğraf sanatını veya fotoğraf makinesi ile ekipmanlarını teknik olarak öğrenmek isteyen kişilerin usta kişilerden gereken eğitimleri alabilmelerini sağlayabilmektir.</p>
				<p class="normal">Üçüncü bir hedef olarak sosyal ve psikolojik hedefleridir. Aynı havayı soluyan, aynı atmosferi paylaşan kişilerin bir araya gelebilmelerini sağlayabilmektir.</p>
				<p class="normal">Fotoğraf derneklerinin bu üç temel işlevi bu güne kadar tam olarak oluşturup oluşturamadığına bakmak gerekiyor. Kaldı ki, bu konular hep tartışılmıştır dernek ortamlarında. Ben eğitimin dernekler için hep eksik kaldığını düşünüyorum. Çünkü yeterli bilgi donanımına sahip kişiler derneklerde yeterince bulunmamaktadır. Diğer taraftan insan kazanmak çok zordur. Yıllar boyunca dernek üyeliklerinin artması bu üyelerin nitelikli eğitimci kişiler olarak yetiştirilebilmesi için büyük önem verdim bunu çok açık yüreklilikle söyleyebilirim. Ancak görüyorum ki yönetim değişiklikleri gerçekleştikçe bazı kişilerin derneklerden uzaklaşmasına göz yumuluyor veya üyelikleri iptal ediliyor.</p>
				<p class="normal">Fotoğraf yeni teknolojilerle birlikte oldukça hız kazandı. Fotoğraf çekenlerin sayısının artması ile birlikte aynı zamanda fotoğraf derneklerinin sayısı da arttı. Artık meydanlarda tek başımıza değiliz. Yeni ve bilgi birikimi yüksek gençler fotoğrafın içerisine girmeye başladı. Bu Türk Fotoğrafçılığı açısından olumlu gelişmelerdir. Önemli olan biz dernek olarak ne yapmalıyız bunun ayrımına varmak gerekiyor. O yüzden fotoğrafın sanatsal eğitimi ile birlikte teknik olarak da eğitimlerin çok iyi verilmesi gerekiyor. Bu da derneklerde eğitimler konusunda belirli bir ustalık mertebesine ulaşmış kişilere düşüyor.</p>
				<p class="normal">Tartışılmazdır ki, her işin başı eğitimdir. Derneklerin bu gün en temel eksikliği eğitimdir. Eğitimin artabilmesi eğitimcilerin niteliğinin de yüksek olmasına bağlıdır. Bu konuda öğretecek kişinin bulunup, derneğe davet edilmesi gerekiyor.</p>
				<p class="normal">Diğer taraftan, eğitim açısından atölyelerin çok gerekli olduğu artık tartışılmaz. Ancak görüyorum ki bugün atölye çalışmalarına gereken önem çok verilmiyor. Bu atölye çalışmaları uzun soluklu olmalı ve süre sonunda yapılan çalışmalar hem dernek üyeleri ile hem de fotoğrafa gönül vermiş herkesle paylaşılabilmeli.</p>
				<p class="normal">Sosyal dayanışma, uzlaşma, çakışkısız yaşama konusunda eksiklikler olmaya başlıyor gibi geliyor. Fotoğraf Sanatı Kurumu bu güne kadar sorunsuz ilerleyen ve fotoğrafı, fotoğrafı seven kişilerle paylaşmayı başarabilen bir dernektir. Hep bir aile ortamı olmuştur, bu gün de yeni yönetimlerin aynı düşünceler içerisinde olmalıdır.</p>
				<p class="normal">Fotoğraf derneklerinde herkes istediği özgürlükte fotoğraf yapabilir. Oysa Akademik alanlar, öğrencilerin yönlendirildiği ve dar alanlarda çalışılan yerlerdir.</p>
				<p class="normal">Fotoğrafın dünyada ve Türkiye’de ilerlemesinde de derneklerin yeri çok önemlidir. Fotoğrafta gelişen teknolojinin takip edilebilmesi açısından da dernekler özel önem taşır bence. Ben fotoğrafta teknolojinin hep takip edilmesinden yanayım. Fotoğrafa ben de elbette analogla başladım. Dia çok çalıştım. Dia çekmek için çok titiz olmak gerekiyor. Hem çekerken hem de baskı da hata payı pek yoktur.</p>
				<p class="normal">AFSAD’a 16 numaralı üye olduğum ilk günlerde dernek kuruculardan Cüneyt Ayral ile birlikte karanlık odaya giriyorduk. Siyah - Beyaz fotoğraf basıyorduk. Anımsıyorum bir defa tam 8 saat kalmışım karanlık odada. Ne açlık hissettim, ne yorgunluk. Yaptığım iş bitmediği için başka bir şey düşünemiyordum.</p>
				<p class="normal">Daha sonra dijital fotoğrafla birlikte hep yeni teknolojiler gelmeye başladı. Bu teknolojileri takip etmek fotoğrafa yeni heyecanlar kattı. Karanlık odaların yerini aydınlık oda, yani photoshop uygulamaları aldı. Ama teknolojinin gelişmesi bizi durdurmadı, tereddüt etmemize yol açmadı. Bizdeki heyecan hep artarak devam etti.</p>
				<p class="normal">Ancak itiraf etmem gerekiyor ki, ilk S/B fotoğraflar benim için çok daha fazla heyecan verici idi. Onun her şeyini ben yapıyordum. Renkli fotoğrafları laboratuvarlar yaptığı için aynı heyecanı yaşayamadım. Renkli fotoğraf hiç ilgimi çekmemişti. Aslında hâlâ da çok çekmiyor.</p>
				<p class="normal">Sonuçta ister Siyah - Beyaz olsun, ister renkli olsun, ister dia çalış, ister dijital, sonuçta fotoğraf yapacaksın. Sadece deklanşöre basmakla fotoğraf yapılmıyor çünkü. Fotoğrafı yapabilmek için emek, bilgi, kültür birikimi gibi birçok donanımın yanında, aynı zamanda çok çalışmak da gerekiyor.</p>
				<p class="normal">Fotoğraf sanatı gün geçtikçe çok ilerledi. Kurgu fotoğraf önemli bir şekilde yol aldı. Gerçi ben fotoğraf çekerken kurgu yapmıyorum, yapılmasına karşı olduğumdan değil elbette. Ben doğadan ve doğrudan fotoğrafı seviyorum. Fotoğraf sanatçısı fotoğrafını nasıl yapmak istiyorsa öyle yapabilmelidir. Bunun açıklamasını da yapmak zorunda değildir. Önemli olan fotoğrafçının çalıştığı konularda ne kadar derinliğe inebildiği ve çalıştığı konuları ne kadar irdeleyebildiğidir.</p>
				<p class="normal">Derneklerde en çok tartışılan konulardan bir diğer konu da, “Fotoğraf Yarışmaları”dır. Ben fotoğraf yarışmalarının yapılmasından yanayım. Gerekli olduğunu düşünüyorum. Çünkü fotoğrafa başlamış insanların bir şekilde teşvik edilmesi gerektiğini düşünüyorum. Fotoğraf yarışmalarının da bu teşviklerden biri olabileceğine inanıyorum. O heyecanı yaşamalıdır fotoğrafçı. Ayrıca fotoğraf yarışmalarıyla tecrübe kazanılması da önemlidir.</p>
				<p class="normal">Ancak, sorun Jüri üyeleri ile ilgilidir günümüzde. Tartışılması gereken asıl kısım budur. Düşünsenize bu gün hangi yarışmaya bakarsanız bakın neredeyse bütün jüri üyeleri kendi görüşlerine, bakış açılarına uygun fotoğrafları seçiyor. Bunun sanatta özgürlüğü kısıtladığını kabul ediyorum. Öyle fotoğrafçılar var ki, sadece yarışmalar için fotoğraf çekiyor. Katılmayı düşündüğü yarışmanın konusuna göre hazırlanıyor. Jüri üyeleri kimler ise onların sevdiği tarz fotoğrafları üretiyor ve gönderiyor. Daha da beteri, neredeyse yirmi yıldır hangi yarışmaya baksanız hep aynı isimleri jüri üyesi olarak görüyorsunuz. Bir kişi yüz kez, yüz elli kez neden jüri üyesi olur? O kişilerden başka bu ülkede jüri üyesi olabilecek kadar donanımı olan başka kimse yetişmemiş midir?</p>
				<p class="normal">Elbette fotoğraf yarışmaları olmalı ama bugün yapıldığı şekilde değil. Daha titiz davranmalı jüri üyeleri ve ayrıca katılımcının da kendisini bu hırstan kurtarması gerekiyor. Sanırım para kazanma ve şöhret olma hırsı böyle şekillendiriyor insanları.</p>
				<p class="normal">Ayrıca, Derneklerde yürütülen fotoğraf çalışmalarında fotoğrafın sanatsal açıdan ilerleyebilmesine ve fotoğrafımızın Uluslararası alanda yer edinebilmesine giden yolda fazlaca emek verilmediğini düşünüyorum.</p>
				<p class="normal">Dernekler Ulusal ölçekte fotoğrafı paylaşabilme özelliğine sahip olursa, hem fotoğraf paylaşımını hem de atölye çalışmalarını Ulusal çapta yürütebilirse fotoğraf hızla ilerleyecek ve Uluslararasına da taşınabilecektir.</p>
				<p class="normal">Şunu belirtmeden geçemeyeceğim. Mehmet Bayhan görevde olduğu yıllarda bu iletişimi sağlayabilmek adına oldukça emek vermişti. Ancak bugün dernek yönetimlerinin ve özellikle Türkiye Fotoğraf Sanatı Federasyonunun (TFSF) bu konuya o kadar önem vermediği hissine kapılıyorum. Yanılıyor olabilirim. Şayet yanılıyorsam da mutlu olurum.</p>
				<p class="normal">TFSF nin bugün bu konularda daha hassas davranması, daha fazla yol alması gerektiğini düşünüyorum.</p>
				<p class="normal">Bu arada TFSF’nin merkezinin Ankara’ya taşınmasını çok olumlu bulduğumu belirtmeliyim. Ankara’lı fotoğrafseverler olarak hepimiz TFSF’ye fotoğraf sanatının ilerlemesinde katkı sağlayabilmek adına tüm desteğimizi vereceğiz. Buna inanıyorum.</p>
				<p class="normal">FSK’nın kuruluş gününden itibaren çok sayıda fotoğraf gezisi düzenledim. Değişik organizasyonlar gerçekleştirdim. Bu gezilerle fotoğraf sayısı artırıldı diyebilirim kesinlikle.</p>
				<p class="normal">Türkiye’nin birçok yerini gezdik, dernek üyeleri ile birlikte. Ülkemizin İlkbaharını, Sonbaharını, Kışını ve Yazını fotoğraflayabilme şansı bulduk. Ama öyle iki yer vardı ki, bu yeni keşiflerimiz arasında sonbaharının tadına doyum olmuyordu. Yedigöller ve Karagöl.</p>
				<p class="normal">Karagöl, Trabzon Fotoğraf Derneğinin daveti üzerine gittiğim ve çok etkilendiğim bir yerdir. Ülkemizde varolan bir cennettir. Fotoğraf Dernekleri Çalışma Kurulu üyeliğimin devam ettiği günlerde bütün derneklerin temsilcileri bir araya gelip federasyonlaşmak için bir çalışma kurulu oluşturmuşlardı. Belirli dönemlerde bir araya gelip toplantılar yapıyorduk. Genelde toplantıları fotoğraf derneklerinin olduğu yerlerde yapardık. Bu toplantılardan birisi Trabzon Karagöl’de yapıldı. Trabzon Fotoğraf Derneği üyelerinin bir sürprizi idi bu Karagöl toplantısı.</p>
				<p class="normal">Karagölde küçük bir kulübede uyku tulumlarının içinde yattık. Ne yatak, ne masa vardı. Gece ulaşabilmiştik Karagöl’e. Çevreyi görememiştik dolayısıyla. Sabah saat 4-5 gibi uyanmaya başlayınca dışarıya çıkan herkes önce bir çığlık atıyordu. Çok şaşırdım ve hemen dışarıya attım kendimi. Beni karşılayan manzara karşısında nefesim kesildi. Ekim ayının 10 u idi. Kırmızı, mor, mavi, lacivert, …her rengi bünyesinde barındıran gölün çevresi çam ormanıyla kaplıydı.</p>
				<p class="normal">Karagöl’e daha sonraki yıllarda çok sık gittik. Maçahel, Şavşat, köyler, Karagöl gezilerimizin bol olduğu yerlerdi. Şunu hemen belirtmem gerekir ki, bence Türkiye’nin en güzel doğası Artvin Şavşat’ta bulunmaktadır. Şavşat’a ilk fotoğraf gezilerini grup olarak düzenleyen bizlerdik.</p>
				<p class="normal">Şavşat’ı anmışken hemen bir anımı paylaşmak istiyorum sizlerle. Şavşat’ta bir gezide fotoğraf çalışırken yukarıdan bağırmalar geldi. Köylüler fotoğraf çekmemize tepki veriyorlardı. Fotoğrafçı arkadaşlara müdahale eden de yaşlı bir amcaydı. Hemen o bölgeye gittim. Yaşlı amca köyün muhtarıydı. Selamlaştık ve neden fotoğraf çektiğimiz konusunda bilgi almak istedi.</p>
				<p class="normal">Kendisine bölgeyi Türkiye’ye tanıtmaya çalıştığımızı, bu güzellikleri tanıttıktan sonra turistlerin aratacağını, gelirlerinin de bundan dolayısıyla artacağını, vb birçok neden anlattım. O zaman gülerek bana; hep siz mi espri yapacaksınız bende kamera şakası yapıyordum dedi ve hepimize ayran ısmarladı.</p>
				<p class="normal">Fotoğraf gezileri acı tatlı birçok anılarla doludur. Bu gezilerden kalan bir anımı daha hemen paylaşmak istiyorum sizlerle.</p>
				<p class="normal">Bir gün Trabzon’da yaylara içerisinde 22 kişinin bulunduğu bir minibüsle seyahat ediyorduk. Sultan Murat yaylasına doğru giden yol üzerinde her tarafta sis vardı. Ara sıra açılıyor bir iki çam ağacı görüyorduk. Otların üzeri hafif ıslak. Bir ara baktım yoldan çıktık. Şoföre yanlış yola saptığımızı söyledim. Çünkü araba yavaş yavaş çimlere gidiyordu. Araba arazinin eğilmesi ile birlikte yan yattı. Diğer taraf uçurum. Bütün yolcuları aşağıya indirdim. Erkeklerle birlikte arabayı çektik. Aşağı yuvarlanmaya az kalmıştı. Kurtulduktan sonra gördüğümüz uçurumun karşısında hepimiz çok şaşırdık.</p>
				<p class="normal">Fotoğraf çekerken aynı açıyı bulabilmek için bazı fotoğrafçılar bizim ayaklarımızın aldığı şekle bakıp, o şekilde yere ayaklarını koyup aynı fotoğrafı çekmeye çalışıyordu. Yine böyle bir anda çeken fotoğrafçıya ne yaptığını sorduğumda “Ağabey sen iyi fotoğraf çekiyorsun, aynı yerlere basarsam bende iyi çekerim” dedi. Sevgiyle bakıp gülümsedim.</p>
				<p class="normal">Gezilerimizde “Eminem” şarkısı ile coşuyorduk hep.</p>
				<p class="indentmetinitalik">Sabahtan gördüm seni,</p>
				<p class="indentmetinitalik">Çok beyaz geldin bana,</p>
				<p class="indentmetinitalik">Oo o Eminem, oo o Eminem…</p>
				<p class="normal">Fotoğraflarımızın büyük bir çoğunluğunu Karadeniz’de çektik. Kapadokya, Düzce Samandere, Yedigöller, Amasra, Safranbolu, Yörük Köyü, Karabük, Sinop sürekli fotoğrafa gittiğimiz alanlardı. Yurtdışı gezilerimiz de oldu.</p>
				<p class="normal">Yine bir doğu Karadeniz gezisi için sponsorluk yapmaları konusunda KODAK Firmasını aradım. Kiralayacağımız minibüsün etrafını Kodak reklamlarıyla dolduracağımızı bu minibüsle bir hafta boyunca fotoğrafçılar olarak doğu Karadeniz’de seyahat edeceğimizi ancak onlarında bizlere film desteği vermeleri gerektiğini belirttim. Teklifimi firma kabul etti. Minibüsün süslenebilmesi amacıyla reklam kağıtlarının tamamını onlar hazırladı. Anımsadığım kadarıyla 100 adet slayt film, 50 adette negatif film verdiler. Ben bu filmleri gezilere giderken üyelere dağıttım.</p>
				<p class="normal">Fotoğraf gezilerinden bahsettikçe coşuyorum. Yine 150 kişiden oluşan bir gezi düzenledik. Üç otobüs gece yola çıktık. Çatalzeytin, İnebolu, Abana, Cide, Amasra ve Ankara uzun bir güzergâh. Çatalzeytin’den sahile inen yol sarp bir yoldu. Bir otobüsün lastiği patladı. Yolcuların bir kısmı diğer otobüslere bindi. Binemeyenler İnebolu’ya kadar yürümek zorunda kaldı. En güzel fotoğrafları da onlar çekti.</p>
				<p class="normal">Akçaabat’ ta otobüsten indik. Deniz kenarında balıkçılar yeni yeni ağlarını hazırlıyorlar balığa çıkacaklar. Yanımda Tekin Üstündağ vardı. Balıkçı bize; “Siz deli misiniz, Ankara’dan bunun için mi geldiniz?” dedi. Kafasını sallayarak gitti. Gerçekten deli miydik, merak içinde birbirimize baktık. Olsun, deli de olsak akıllı da, biz bu işe gönül vermiştik ve vermeye de devam edecektik.</p>
				<p class="normal">Fotoğraf gezilerimiz genelde turizm fotoğrafı gezileriydi. Doğa ve manzara fotoğrafları benim ilgimi çekerdi. Kurgu fotoğraflar bu gezilerde olmazdı. Dernek olarak yaptığımız fotoğraf gezileri daha çok dernek üyelerinin birbirlerini tanımaları ve anlaşmaları amacıyla yapılmış gezilerdi ve tatil amaçlı idi. Gitmiş iken de o yöreye ait fotoğraflar çekiliyordu. O yüzden Bodrum Turgutreis gittiğimiz yerler arasındaydı.</p>
				<p class="normal">Karadeniz gezilerinde konaklama noktalarını hep değiştiriyorduk.</p>
				<p class="normal">Elbette bireysel fotoğraf çekimlerine de giderdik. Benim için Sıtkı Fırat bu gezilerde çok önemli bir isimdir. İkimiz Doğu Karadeniz gezilerini çok yaptık.</p>
				<p class="normal">Karadenizli olmam nedeniyle bir vefa borcu olarak tüm Karadeniz’i fotoğraflamayı görev bildim. O yüzden Karadeniz tüm çalışma alanım oldu fotoğraf yaşantım boyunca ve bu şekilde olmaya da devam edecek.</p>
				<p class="normal">Türkiye’nin her yerini gezdim. O zamanlar benim bir haritam vardı. Gittiğim yerleri kırmızı ile çizerdim. Bir gün baktım çizecek yer kalmamış. Her yer kırmızı olmuş.</p>
				<p class="normal">Çünkü görevimden dolayı gittiğim yerler vardı. Jandarmada çalışıyordum. Kuryelik yapıyordum. Göreve gönüllü olduğum için sürekli beni görevlendirirlerdi.  Bütün illeri gezdim. Gitmediğim yer kalmadı. Özellikle güneydoğuya ve doğuya yapılan bütün görevlendirmelere istiyordum.</p>
				<p class="normal">Görev için Kilis, Şırnak, Hakkâri, Yükseova, Beytüşşebap, Şemdinli gezisi yapacaktım ve Kilis’ten başladım, Hakkâri’ye gideceğim. İki zorlu geçit geçmem gerekiyor. Tanin Geçidi ve Süvari Halil geçidi. Ancak bu geçitleri geçmek o kadar kolay değil. Her yer kar. Ben bir kamyoncuya el kaldırdım, Hakkâri Yüksekova’ya gidiyordu kendisi. Bindik kamyona gidiyoruz. Tırmandıkça kar tipi başladı. Öyle bir yere geldik ki kamyon orada kaldı. Bölgeyi iyi tanıdığım için yakınlarda Karayolları Bakım Müdürlüğü olduğunu biliyordum ve yürüyerek gitmeye karar verdik. Anarşi o dönemde de yoğun bir şekilde vardı. Bize yemek verdiler ama benimle hiç ilgilenmiyorlar, kamyon şoförünü nasıl ağırlıyorlar anlatamam. Bir türlü nedenini çözemiyorum. Sonunda bölgenin sorumlu müdür bana bağırmaya başladı. O kadar sinirliydi ki. Sonunda anladım nedenini, elimdeki makinadan dolayı. Beni gazeteci sanmış ve siyasi olarak o dağlarda bulunduğumu düşünmüş. Benim askeri personel olduğumu anlayınca bütün sorun çözüldü.</p>
				<p class="normal">Kamyon orada kalınca ben askeri dolmuşla devam ettim yoluma. Beytüşşebap’a gidiyordu. Şırnak’ın karşısında Beytüşşebap. Ortam çok sıkıntılıydı. Herkes elbiseleri ile yatıyordu.</p>
				<p class="normal">Bu alanda çok fotoğraflar çektim ancak bu fotoğraflar kayboldu. Buna hâlâ çok üzülüyorum.</p>
				<p class="normal"><span class="idebold">Ben fotoğrafa aşığım. Bu aşkım her deklanşöre basmamla başlar o kareyi çekmemle biter. Daha sonra yeni bir aşk başlar ve devam eder.</span></p>
  <p class="normal">Eğer hayatınızın fotoğraf olmasını istemiyorsanız fotoğrafı fazla sevmeyin derim.</p>
				</div>
</body>
</html>