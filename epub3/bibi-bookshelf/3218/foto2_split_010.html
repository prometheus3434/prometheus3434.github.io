<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>foto2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:97131540-16bd-4cfe-b7f1-eafd05224090"/></head>
  <body class="calibre">
<div class="chapter">
				<p class="normal">Fotoğraf dünyasında bugün tuhaf şekilde bir öfke ve kin görüyorum. İstanbul’dan kulağıma böyle kaba sesler geliyor. Bazen hakarete kadar vardırılabiliyor, böyle bencil tartışmalar. Ben bütün hayatım boyunca anlayış birliğim olmasa dahi ne sanatta, ne hayata bakışta, ne dünya görüşünde, hiçbir anlayış birliğim olmasa da sanatta var olan bütün alanlara ve her alanda yer alan herkese saygı gösterdim. Örneğin, Tekin Ertuğ’la iletişimimiz hep sanat üzerine olmuştur. O çerçevede kalınca da hiçbir sorun yaşamadık, iletişimimiz her zaman sevgi ve saygı ölçüleri içerisinde devam etti. Böyle bireysel çerçeveden bakılınca; biraz medya etkisi, biraz para ve biraz da popülerlik arayışı, insanların ilişkilerini, iletişimini bozuyor ne yazık ki. İnanılmaz ölçülerde kıskançlıklar doğuyor.</p>
				<p class="normal">Bence ustaların anılarını derlemekle, atölyende çok iyi bir başlangıç yapmışsın. En azından dönemsel olarak Türkiye’de fotoğrafla şöyle veya böyle uğraşmış kimselerle anlamlı görüşmeler gerçekleştirmişsin.</p>
				<p class="normal">Fotoğrafın kategorileri var. Fotoğraf geniş bir coğrafya, farklı alanları var. Eline bir makine alan şu veya bu şekilde (amatör, ticari-profesyonel, artistik, …) iş yapar. Annesini babasını çeker, gün batımını çeker. …geniş bir alana yayılan birbirinden hayli farklı çok miktarda kategori var. Bir de sanata eğilen, fotoğrafa sanat olarak bakan, bütün varlığını ve dinamizmini sanat üzerine oturtmuş başkaları var. İşte bu başkaları diye söz ettiğim insanlardan, ne yazık ki çok az.</p>
				<p class="normal">Ben geçmişte de bu alandaki az oluş nedeniyle epeyce çektim. O yüzdendir ki, onca yıl bu kadar kitabın üzerine eğildim. Nedeni? Bir entelektüel eğilimleri olan fotoğraf ve sanat insanlarının ve bir de çeşitli düzeylerdeki amatör fotoğrafçıların bulunması. Bu ayrımın nedeni, bu kategoriler arasındaki temel farklılıklar, fotoğrafın nasıl bir sanat dili olduğu, fotoğrafın nasıl ayrışabileceği ve diğer sanatlarla ne kadar iç içe olduğu meselesini vurgulayabilmek için, onca kitap yazdım. Ve geriden daha da yenileri geliyor.</p>
				<p class="normal">Durum böyle iken, zaman zaman bakıyorum, tamamen yalnızım. Neden yalnızım? Çünkü sanatı disiplin açısından ele alan nerdeyse yok gibi. Çünkü bir yere gelindiğinde kültürel arka plan, düşünsel arka plan, ideolojik tavır, hayata karşı duruş, vb devreye giriyor. Dünyadan ne beklediği, ne algıladığı ve insanlığa ne vermek istediği devreye giriyor. Her şeyden önce özgünlük devreye giriyor. Yapılagelenlerin önemli bir kısmı özgün değil.</p>
				<p class="normal">Geçen sene benim kuşaktan bir arkadaşım, isim yapmış biri. Adı var, sanı var, fotoğrafları var. Konuşuyor; Bana, yarışmalara artık katılamadığını, çünkü bütün önemli ödülleri aldığını söyledi. Çok şaşırdım doğrusu. Bu saate kadar hâlâ kendinizi yarışmalara endeksliyorsanız, ancak yarışma fotoğrafçısı olursunuz, onun ötesine geçemezsiniz. Dedim ki; “Sen fotoğrafa 1970 li yıllarda başlamadın mı?” “Evet” dedi. “Peki” dedim, “ilk on 10 sene, 1970 sonuna kadar nasıl bir dünya görüşüyle şekillendin? İkinci 10 senende, yani 80 ile 90 arası, hangi kategorilerde iş yaptın? Nelere ilgi duydun? Senin fotoğraf geçmişinde, yaşamında hangi dönüşümler oldu? Bunun siyasi boyutu, kültürel boyutu var, entelektüel boyutu, sanatsal boyutu var, teknik ve estetik boyutu, tematik boyutu var. Bir tema seçmişsindir onun üstünde kafa yormuşsundur… Hadi 90 dan 2000 e kadar başka bir kategoridir, başka bir zaman dilimidir… İnsan doğar büyür ve ölür. Senin sanatsal değişiminde ne var? Neler öne çıkmaya başladı da, anıların içinde önemli neler kaldı? Seni anlatacak ‘birinci kuşak işlerim’ diye, bana yaşamla ilgili dönemsel olarak iş koyabilir misin?” Durdu, tuhafına gitti. “O zaman”, dedim, “1970 lerde sokağa çıkıp fotoğraf çektin, bugün de sokağa çıkıp fotoğraf çekiyorsun, öyle ya. Bütün sokak fotoğraflarını bir araya getirdiğimizde, sen hangi sorunsala el uzattın, düşünen bir insan olarak? Madem ki kamera bir düşünce aracı, sen nasıl çalıştın? Sende hangi düşünceler var? Bende her 10 yılın farklı izleri ve etkileri var. Biçime kadar her şey değişti bende.”</p>
				<p class="normal">Şimdi meseleye bu minval ile baktığımızda, sayabileceğimiz çok az insan var. Tamam, insanlar isim yapabilir, popüler olabilir, medya bunlara destek verebilir, havası olur, itibarı olur, karizması olur. Ama bilinmeli ki, bunların hepsi geçici ve dönemseldir.</p>
				<p class="normal">Önceki yıl bir abimiz; 1970 lerin sonu ile 80 li ve 90 lı yıllar fotoğrafımızın en etkin görünen ağabeylerindendi. Herkesi yönlendiren, şekillendiren biçim veren, yarışmalarda; “şöyle çek, böyle çek”, diyen bir abimiz. “Usta” dedi, “ne iyi yaptın da, sadece sanat yaptın. Ben şimdi geriye dönüp baktığımda ‘hiçbir şey yapmamışım’ diyorum kendi kendime”… “Bir insan, sanat yapıtlarıyla tarihe kalır” dedi. “Bakıyorum geriye, her tür olayın içinde bulunmuşum, her tür hareketin içinde yer almışım. Ama hiç eser üretmemişim. Bunun için çok pişmanım” dedi.</p>
				<p class="normal">“Eser ürettiğini varsayanlar da söylediğin sorunlarla iç içe” dedim. Yani, dönemsel hiç bir şey yok. Sanat söz konusu olduğunda, bir sanatçının retrospektifi yapıldığında, eğer bundan 30 sene önceki haliyle bu günkü arasında nicelik ve nitelik bakımından bir şey değişmemişse, bakış açısında belirgin bir gelişme yok ise, o kişi hep yerinde saymış demektir. Maalesef, Türkiye’de yerinde saymayan çok az insan görebiliyorum. Çok az insan özgünlük arayışında, sanatsal bir dil yakalama çabasında. Yaptıklarıyla, “bu tarz, şu kişiye aittir” dedirtebilecek kadar özgünlüğünü ortaya koyacak çok az insan var. Bu bakımdan, söylediğim gibi, gerçekten çok yalnızlık hissediyorum. Oysa çok faal ve sosyal bir insanım… Ama belki genç kuşaklar arasından çıkabilir. Büyük bir yarış var, bu kuşakta çünkü. Aynı zamanda ciddi bir bilgi birikimi var orta yerde. İşte bu bilgi birikiminden yararlanan insanlar var. Bunlar zamanla süzülür ve bir yol yöntem keşfederler kendileri için. Uluslararası açılımlar bunu da tetikliyor. Bienaller, sergiler, fuarlar, yarışmalar, …ne bileyim her şey işte. Bunların hepsi etkin bir şekilde böyle bir atmosfer yaratıyor. Bu atmosfer içinden birileri çıkabilir. Çünkü onlar tekniğe çok fazla boğulmadılar. Şimdiki fotoğrafçılar bilgisayar çağının fotoğrafçıları. Bilgisayarı ne kadar hızlı ve iyi kullanırsa bir insan, fotoğraf dilini ve terminolojisini de öyle kullanacaktır. Dolayısıyla bizim geçmişte biçimsel olarak fotoğraflarda yaratmak istediğimiz o gerçek üstü (sürreal) etkileri bir tuşa dokunarak kolayca elde edebilmekteler. Birkaç basit hareketle gereksizleri dışarıda bırakan, fazlalıkları temizleyen, optik kusurları düzelten, vb her şeyi rahatlıkla yapabilen teknik donanım var artık herkeste. Ama bilgi birikimi eksik. Yani, sanatsal yaratıcılığa yönlendirecek bir mekanizma eksik.</p>
				<p class="normal">Üniversiteler de geride kaldılar. Şu anda fotoğraf eğitimi veren üniversiteler, 1970-80 dönemi bakışıyla fotoğraf öğretiyorlar. Oysa çağ değişti, bakış açısı değişti. Nesnelere yaklaşımız değişti. Varlıklara yönelimimiz değişti. Çünkü çekirge sürüsü gibi bir fotoğrafçı kalabalığı her yere dağılıyor, her şeye müdahale ediyor ve çekip alıyor yerinden. Her şeye kamera çevriliyor. Dün, bir konunun önünde durup düşünen, karar verip fotoğraf çeken kişi, mahalli bir portreydi. Bugün böyle bir portre yok artık. Her yerden geliyor, konunun karşısında bir an duruyor, çekiyor ve gidiyor. Hatta durmasına bile gerek kalmadı. Oradan geçerken, yani hareket halindeyken, deklanşöre basıp geçip gidiyor. Düşünme işini sonraya bırakıyor. Bu bakımdan, günümüz fotoğrafında en büyük eksiklik, bir düşünüş eksikliğidir. Bir fikir alt yapısı yok. Özetle, bu minvalde ben, içinde bulunduğumuz ortamda bunu görüyorum, buna tanıklık ediyorum. Ama fotoğrafçının serüveni çok daha güçlü şekilde gelecek. Çünkü fotoğraf, ciddi oranda resim sanatını, heykeli, performansı, kavramsal sanatı ve diğer bütün etkinlikleri, alabildiğine kuşattı. Nesnel görme, nesnel gerçeklik yoluyla irdeleme, gerçek dünyayı nesneler aracılığıyla görme, çağdaş tavrın her alanında yer aldı. Video artlardan tutun, aklınıza gelen bir sürü çağdaş işlerin hepsinde fotoğraf var. Fakat fotoğrafçı da yok, fotoğraf da yok. İşin kötüsü bu. Fotoğrafı resme taşıyanlar var. Ya da yeni gerçekçi çalışan ressamlar var. Bunların temel kaynakları fotoğraf. Bu bakımdan, fotoğrafın açılımları çok zengin, ama fotoğrafçıların açılımı henüz çok kısır.</p>
				<p class="normal"><span class="idebold">T.E.:</span> <span class="ideitalik">Sizin fotoğraf serüveninizi anılardan yola çıkarak, fotoğraf desteğiyle değil, sözlü olarak alabilir miyiz?</span></p>
				<p class="normal"><span class="idebold">Ç.K.:</span> Ben fotoğrafa başladığımda doğrudan doğruya bir sanat olarak başladım. Sanat olarak başladığım için, ben de sanatsal kaygılar fotoğrafa başladığımdan beri var. Geçen yıl, akademik eğitimden geçmiş dikkatli bir fotoğrafçı, benim 1974-75 lerde yayınlanmış iki üç işimi araştırmaları sırasında görmüş. “Ağabey” dedi, “daha 1970’li yılların başından itibaren çağdaş fotoğraf yapıyormuşsun”. Haklıydı. Çünkü o dönemin anlayışı, tamamıyla sosyal gerçekçi bir bakıştı. Yani, o dönemin genç fotoğrafçısı, ülkenin düze çıkmasına, haksızlıklara karşı durmaya, demokratik toplumsal mücadeleye fotoğrafla katılmak gibi bir idealle yola çıkmıştı. Dolayısıyla, Anadolu’nun keşfi gibi tamamıyla dokümanter ağırlıklı bir çalışma vardı önünde. Bu günkü orta kuşak fotoğrafçıların hepsinde bu anlayış vardı. Nitekim derneklerin kurulması, şekillenmesi, yönetimlerin yönlendirmesi gibi şeylerin hepsinin altında, bu “sosyal-toplumsal gerçekçi” mantık yatıyordu.</p>
				<p class="normal">Her dernek, bir siyasal partinin yedek parçasıymış gibi bir izlenim bırakıyordu. Öyle ki, 1970 li yıllarda ben, “çiçek böcek çekilirdi, çekilmezdi” kavgasının içinde buldum kendimi. Çiçek böceğe düşman mısın kardeşim? Doğaya düşman mısın?.. Böyle bir dönemde, ben tamamıyla kavramsal işler yapmaya çalıştım. Yani, hayattan kurgular yaptım. 10 yıl kadar belgesel fotoğraf çektim ama bu belgesellerin hepsinde bugün bile imza atacağım kadar güçlü kompozisyonlar var. Çok sağlam başladığımın bir delilidir bu, kendi öz geçmişimi tayin ettiğimde. Bunların hepsinde, doğrudan doğruya bir sümüklü çocuk edebiyatından çok, bir tanımlama var. Olan gerçeğe, kendi katkılarımı koymakla da kalmam, üstelik ben bu gerçeği hangi dille anlatabilirim kaygısı taşırım. Bunun için, seçilmiş kompozisyonlar, alabildiğine duru hale getirilmiş çerçeveler, artistik ışıklar. Seçilen zaman aralığı, günün artistik ışık yaratabileceğim saatleridir. Örneğin sabah erken ve akşam gün batımına yakın saatler. Şimdi hatırıma gelen bir fotoğrafım; İstanbul’da bir iskele baba demiri, demirin üzerinde yenilmiş bir balığın kılçıkları, başı ve bir bıçak. Bir akşam güneşinde neredeyse soyut hale getirilmiş bir fotoğraf. Bir başka şey; Ankara, Gazi, Atatürk Orman Çiftliği’nde bir yük trenindeki işçilerin mazgallardaki elleri, o nasır tutmuş eller. Bir duvar ve o duvarda eller. Soyut bir kompozisyon gibi. Özellikle 80 li yıllara doğru gelirken, az bir iş var ama Kocatepe Camii’nden, bir anlamda eleştirel yaklaşan, uzun süre korkumdan yayımlamadığım işler var. Mesela; dört minarenin üçünü görüyorum, dördüncü minarede “ölüm tehlikesi” yazılı bir tabela var. Yahut çamaşır ipinin ardından dört minare görünüyor…</p>
				<p class="normal">Yani, böyle karşıtlıklar vardı. Hepsi de kreatif karşıtlıklardı. 80 lerin başında zaten tümüyle soyut fotoğrafa yöneldim. “Renkli Fotoğraflar” isimli bir sergi açtım. Renk armonileri üzerine kurulu, renkçi bir bakıştı. 80 li yılların başından itibaren, benim bu gün nitelikli sayılabilecek çalışmalarımın alt yapısı oluştu. “Balerinler”, daha sonra “Nü”ler, ve ardından daha da uzun soluklu balerinler ve nü’ler serisi ortaya çıktı. 90 lı yıllarda, bu sefer atölyede çalışmayı bırakıp, “Kent ve İmge” fikri üzerine karar verdim. Kentleri, kuru ağaçların atmosferi eşliğinde Prag’da, Budapeşte’de resmettim. Daha sonra Bursa’yı tamamıyla soyut dışavurum renkler üzerinden yorumlamaya çalıştım. Ankara’yı yalnız ağaçların gözüyle resmetmeye çalıştım. Lefkoşa’yı kapalı kapılar arasından, bölünmüş bir kentte ruhların da bölünebileceğine olan inancımı ve ona tepkimi dile getirmek üzere ortaya koydum. Dolayısıyla bütün serüvenim kurgulanmış görüntüler üzerine oldu.</p>
				<p class="normal">1980 lerle beraber, hayata katılıp, oradan güzel enstantaneler yakalamayı, çok önceden terk ettim. Çünkü bir şeyin tek boyutta aydınlatılmasının artık bana yetmeyeceğini, kendi güneşimi yaratmam gerektiğine inandım. Olabildiğine bana ait biçimli ve formu, gücü açığa çıkaracak işleri ortaya koymaya çalıştım ve sadece figürü değil, figürle beraber gölgesini keşfettim. Kentlerin ağaçlar tarafından örtüldüğünü, böylece yeşil bir örtüyle kentlere turistik bir bakışla bakılabileceğini, kentlerin güzel yüzü olarak bunun sunulduğunu, aslında örtülerinden sıyrıldıkları zaman, kentlerin gerçek kimliklerini ortaya koyabileceğine olan inancımla, hem Ankara’yı, hem Budapeşte’yi hem Prag’ı, kuru ağaçlar ardından çektim.</p>
				<p class="normal">Bir anlamda fotoğrafa hem gölge, hem de kuru ağacı yoğun şekilde koydum. Şimdi bunlara baktığımızda, bunlar 40 yıla yayılan işler. Ama bunların demlenmesi zaman aldı. Yorumlanması zaman aldı. Uzun bir serüveni oldu bunların.</p>
				<p class="normal">Bu arada, araya sıkıştırdığım Sanat ve Edebiyatımızda ünlü veya ünsüz birçok ismi birebir yorumladım. Onları gerçek mekânlarından kopardım. Onları ait oldukları dünyadan kopartıp kendi dünyama çektim. Bu dünyada, gelecek nesillere, onların yüzü üzerinde okumalar sağlayabilecek portrelerini çektim. Portrelerin hepsi de rastlantısal olarak onların son ve üzgün çekilmiş portreleri oldu. Böylece, bir kuşağın daha, fotoğraflarım üzerinden okunmalarına zemin hazırladım. Benzer şekilde, bunu halk ozanları için de yaptım. Yaklaşık 30 un üzerinde, bugün artık hayatta olmayan önemli halk ozanını atölyeme çektim ya da onlara misafir oldum. Böylece, gezgin halk ozanlarının tam da ruhuna uygun bir çalışma yaptım. Atölyede yaptıklarım ise, amaçlı ve hedefli bir şeydi. Dediğim gibi, onları mevcut dünyalarından koparttım, kendi dünyama çektim ve onların benim dünyam içinden nasıl göründükleri konusunda, gelecek nesillere aracılık ettim. Başarılı olduğu kanaatindeyim, çünkü o fotoğraflar birer literatür oldu. Artık o insanlar, o fotoğraflarla anılıyor. Bir anlamda ülkemiz fotoğrafının nitelikli portre çalışmalarından biri oldu. Tabi bu süreç içerisinde farklı temalar üzerinde arayışlarım, aslında gelip sanatta özetleniyordu. Eğer, “bu kadar çok tema arayışı, farklı temalar üzerine bu kadar yoğunlaşma olmaz” denilecekse, ben farklı sanat alanlarında tek tema üzerinde ömür tüketen birçok insanı, sonunda fabrikasyon üretime doğru meyleden birçok ressamı tanıyorum. Bu ressamlar, ben çocukken de aynı tarz çalışıyorlardı. Ben büyüdüm, artık orta yaşı geçip yaşlı kuşağa doğru giderken, hâlâ aynı resimleri yaptıklarını görünce, bunun hiç de doğru bir şey olmadığını, zaman içinde fikir, tema, biçim olarak farklı yönlere ve arayışlara yönlenip, zihnin tazelenmesini ve berraklaşmasını sağlamak gerektiğine inandım. Bu nedenle yoğunlukları biraz farklı yerlere aktardım. Ama aktardığım tematik şeyler, benim yeniden yoğunlaşmamı sağladı. Balerinlerim topu topu 75 fotoğraf. Ama sekiz seneye yayıldı. Portrelerim 17 seneye yayıldı. Nü’ler 23 yıla yayıldı…</p>
				<p class="normal">Az şey değil doğrusu. Nü’lerden topu topu iki kitap çıkartacağım. Demek ki yüz yüzeli fotoğraf için 23 yıl ayırmış bulunuyorum. O zaman ciddi bir yoğunlaşmadan söz edilmesi gerekir. Onun da ötesinde, tabii ki bunlar birer sanat serüveni içinde gelişmiştir. Bütün işlerimi kendi öz geçmişim olarak görüyorum. Tamam, sanatın düşünsel boyutundaki eksiklik beni yaşamımın önemli bir döneminde düşünsel tarafa yönelttiyse de, esas itibariyle, “özgeçmişim yapıtlarımdadır” dersem, her şeyi özetlemiş olurum sanıyorum. Söylediğim şey satır aralarında da var, görüntülerde de var. Şimdilerde resimlerde de var. Ve heykellerde de var tabii ki. Bir özgeçmiş oluşturabilir diye yapıtlara çok özen gösterdim. Her zaman yaptığım işi anında beğenmedim. Bir kenara koydum, zaman zaman onları alıp yeniden inceledim, eksiklerimi görmeye çalıştım. Önemsemediğim bazı şeylerin, aksine önemli ip uçları sağladığına inanıp yeniden listeme dahil ettim. Derken, şarap gibi, çalışmalarım süreç içinde demlendi. Ve kimi çalışmalar da tabii ki zamanla beni aştı gitti. Onlar artık bağımsız kimlik gibi benim dışımdalar artık. Ya onlar beni temsil ediyor, ya da ben onları temsil ediyorum. Zaman zaman onların beni daha fazla temsil ettikleri olur. Eserlerin bağımsız bir kimliğe kavuşması kolay değil. Yapıtlarınızı insanlar benimsesin diye özel bir davranış gösterdiğiniz zaman, ters tepebilir. Süreç içinde insanlar, izleyiciler, sanat sevenler, koleksiyoncular, onları beğenirler durulaştırırlar ve netleştirirler. Bu süreç yaşandığında belirli eserler üzerine yoğunlaşılıyor, onlar öne çıkmaya başlıyor. Balerin çalışmalarım bunların başında gelir. Sonra da nü’ler ve diğerleri geliyor.</p>
				<p class="normal"><span class="idebold">T.E.:</span> <span class="ideitalik">Çerkes Karadağ bütün fotoğraf yaşamı boyunca işin hep entelektüel, düşünsel boyutunda olmuştur. Çerkes Karadağ nereden ve nasıl çıkageldi de böylesine bir entelektüel birikim oluşturdu? Hangi koşullardan geldi ve nasıl elde etti bu entelektüel birikimi?</span></p>
				<p class="normal"><span class="idebold">Ç.K.:</span> Çocukluğumdan itibaren kitap okurum. Yaşadığım küçük ilde bir Halk Kütüphanesini mesken edindim. Bir süre sonra memurlar o kadar güvenli buldular ki, onlar yemeğe gidiyorlar, kütüphanenin kitap bölümünün anahtarını bana teslim ediyorlardı. Henüz onbeş yaşımda öykü yazmaya başladım. Denemeler yapmaya başladım. onyedi yaşımda ilk öyküm mahalli gazetede yayımlandı. 1971 de onsekizime girdiğimde lise bitmişti, edebiyat okumak üzere büyük kentlere gitmek istedim. Burada da serüven devam etti. Burada da mahalli gazetelerde öyküler yayımladım. Sonra ödüller aldım. Onlar da teşvik etti. 70 lerin başlarında olumsuz koşullar nedeniyle öykü yazmayı sürdüremedim. Onun üzerine güzel sanatlara olan eğilimim ortaya çıktı. Aslında bir fotoğraf öncesi vardı. Beni fotoğrafa teşvik edecek ölçüde, o gizemli kara kutunun anlamını kavrama merakı vardı bende. Ama imkânlar yeterli değildi. Zaten bilen de pek yoktu. Resimle başladım. Resim okurken fotoğrafı, dediğim gibi, sanat olarak düşündüm. Hocamla bir kavgam olmuştu sınıfta, ders sırasında. Uzun hikâye. Ama hocayı fena bozmuştum.</p>
				<p class="normal">Ben o zaman sınıfta bakır üzerine portreler yapıyorum ve bununla da geçimimi sağlıyorum. Üniversiteyi de öyle okuyacağım. Hocam bana derste kızdı. “Bunlar sanat falan değil” dedi. “Evet hocam. Ama ben bunları geçinmek için yapıyorum” dedim. “Geçinmek için yapıyorum” dediklerimden bir tanesi Bülent Ecevit portresiydi. Ecevit’in son Başbakanlığı sırasında makam odasında hâlâ asılı duruyordu.</p>
				<p class="normal">“Bırakın böyle salak sepet işleri. Sanat yapın. Burası güzel sanatlar okulu”, dedi. O zaman ben de çok kızdım ve dedim ki; “Hocam kaç yıldır Gazi Eğitim’de hocasınız?” “10 yıldır”, dedi. “5 yıl da Akademi’de okudunuz”, dedim. “Evet”, dedi. “15 yılda sanat adına ne yaptınız?” dedim… “15 yıl sonra ben zehir zemberek olurum” dedim.</p>
				<p class="normal">Bu kavga biraz daha sanata eğilmemi sağladı. Çünkü, artık bir inat da vardı. Küçük kasabalarda veya şehirlerde yaşayanlar, eğer ufuklarını dünyaya açacak bir ışık, bir ipucu bulmuşlarsa, ondan sonra onları yerlerinde tutamazsınız. Çok ender olur bu durum. Genellikle üç beş kişidir, onlar da birbirilerini bulurlar. Biri tiyatroyu, biri şiiri, biri romanı, biri sinemayı falan sever. Bunların tek umutları birbirleridir. Başka hiç kimse yoktur, onları anlayacak. Derken, bu omuz omuza dayanışma içinden, çok büyük insanlar çıkar. Unutmayın Atıf Yılmaz da böyle bir serüvenden gelmiştir, Yılmaz Güney de, Lütfü Akad da, Yaşar Kemal de. Bu durum benim yaşamımda da oldu. İlk üç-dört kişilik grup arkadaşlarım zaten kendi alanlarında sanat ve düşünce adamıydılar. Serüven içerisinde onların da benim gibi motive edici bir ortamı vardı. O ortamda büyük bir yalnızlık vardı, kültür ortamına susamışlık vardı. Ben tabii o motivasyonla 17 yaşımda evimi terkedip Ankara’ya geldim, İstanbul’a gittim. O zaman Şahin Kaygun’la tanıştım. Şahin, Akademi son sınıftaydı. Ben başlıyorum, O bitirecek. Böyle bir noktada tanıştık. İstanbul’da Akademi okurken hastalandım, kaydımı yapamadım. Döndüm Ankara’ya Gazi Eğitim’e girdim. Gazi Eğitim hem politik hem sanatsal anlamda beni ciddi motive etti ve 80 lere kadar resim ve fotoğrafı birlikte yürüttüm. Ama ikisini ayrı gözlüklerle. 80 li yıllarda bir sergimin açılmasını engellediler. Bunun üzerine amatör düzeyde kalmak üzere resimle yollarımı ayırdım. Tamamıyla fotoğrafa yöneldim. Zaten bir hocamla yine tartışmıştık. O’na; “Siz halen klasik yöntemler resim yapıyorsunuz. Oysa fotoğraf çağdaş bir sanattır, gelişmeye ve yenileşmeye açıktır. Onun sanatsal dinamikleri resimden aşağı değildir”, dedim. Beni de bu yüzden bir dersten bırakmıştı. Bu yüzden bir yıl kaybettim. Demek ki yola çıkarken zaman zaman bazı kilometre taşlarında sizi motive eden, ateşleyen olaylar yaşıyorsunuz. Ama benim heyecanım daha 14 ümde vardı. Dolayısıyla daha birkaç sene önce büyük abimle sohbet ederken; “Çerkes sen hamallık yapıyordun”, dedi. “Evet, hamallık yaptım, ben de biliyorum bunu” dedim. Ama, günde en fazla 75 kuruş kazanmışım, 25 kuruş kitap taksidi ödüyorum. “Roman alıyordun”, dedi. “Evet, alıyordum. 25 kuruş taksitle alıyordum”, dedim. Zaten kitaplar da 1 lira değerinde idi ve hepsi de bez ciltli idi.”</p>
				<p class="normal">İkide bir beni babama şikâyet ediyordu. Babamda öfkesini benim kitaplarımdan almak için hamle yapıyordu. Kitaplarımı atmaya yelteniyordu. “Ben bu kitapları atayım, sen de bunlarla uğraşma”, diyordu. Ben de kızmışım kendisine, bir gün dedim ki; “Bir gün gelecek beni televizyonda göreceksiniz. O zaman daha radyo yok oralarda, televizyon ise Türkiye’de yok. Televizyonu nereden görmüşüm, nereden öğrenmişim? Kütüphanede hangi ansiklopediyi karıştırmışım da oradan aklımda ne kalmış? Televizyon nasıl bir şey? Kimler televizyona çıkıyor program yapıyor? onu da bilmiyorum. Evdekiler hiç televizyon bilmiyor, hatta hiç birimiz televizyonun adını bile bilmiyoruz. Deseler ki “nedir bu Televizyon dediğin şey, yenilir mi içilir mi? Onu da bilemeyeceğiz. Abim bu anısını anımsatınca, şaşırdım tabii. 1964 de oldu, sözü edilen şey.</p>
				<p class="normal">Bu bakımdan, tamam, elbette ki sanat bilgisini, kültürünü zamanla kazanıyorsunuz ama hedef kavramını ben çok önce keşfettim. Belki fotoğraf olmazdı da, resim olurdu, öykü olurdu, ama şu veya bu şekilde bir şey muhakkak olurdu. Bir hedef kavramı bende çok önceden oluşmuştu. Zaten onu hedeflediniz mi, yolun yarısındasınız.</p>
				<p class="normal"><span class="idebold">T.E.:</span> <span class="ideitalik">Resim ve heykel de yapıyorsunuz. İstanbul’a taşındıktan sonra başladı sanırım.</span></p>
				<p class="normal"><span class="idebold">Ç.K.: </span>Ankara’da ön çalışmalarını yapıyordum. Ama kayda değer şeyler değildi yaptıklarım. İstanbul’da ciddi şekilde eğildim bu işe. Ve bu arada, bir anlamda sokak fotoğrafı da diyebileceğimiz şeyden çok çabuk sıyrıldım. Çünkü sokakta serüven ve rastlantılar var. Oysa sanat ciddi bir iş. Rastlantılara terk edilemeyecek kadar ciddi bir iş. Elbette rastlantısal olarak çekilmiş çok güzel fotoğraflar var. Tarihte var, literatürde var, müzelerde var. Gene de bir sanat adamının serüveni macera üzerine kurulamaz. Başka bir söyleyişle, serüven üzerine kurulamaz. Rastlantılarla güzel fotoğraf çekeceğim diye bir ömür harcanamaz. Tamam, serüvenin büyüsünü hep hoş gördüm ama serüveni bir hayat tarzı yapıp, bunun üzerine sanat yapılabileceğine inanmadım ve bunun üzerine çok da yazı yazdım.</p>
				<p class="normal">Biraz da yazı serüveninden bahsedeceğim. Aşağı yukarı Ankara’daki öyküsel fotoğraf hareketlerinin hepsinin içinde bulundum. Dernek üyeliği, dernek kuruculuğu, ilk dergi çıkartma, makale, ders, derslerin nitelik kazanması, …gibi. Denebilir ki duvar gazeteleri dahil, bir sürü faaliyetin içinde bulundum.</p>
				<p class="normal">Sadece kazara 12 Eylülden hemen önce, beni yedek üye yaptılar. Sonra bir baktım ki üçüncü asil üye olmuşum. Herkes istifa etmiş, bir şeyler dönüyor ortada. “Nedir bu olanlar?” demeye fırsat kalmadan 12 Eylül geldi. Anladım ki birileri bir yerden tüyo almış. Dernek bize kaldı. Fakat rastlantıya bakın ki sıkıyönetimin ya 2 yahut 3 numaralı bildirisinde, Devletin resmi dernekleri Kızılay, Türk Hava Kurumu, Çocuk Esirgeme Kurumu, …vb. ile birlikte AFSAD’ın ismi de kapatılmayacak dernekler arasında açıklandı. Kemal Cengizkan ile birbirimize haber ediyoruz. Sende bir şey var mı? Ali Rıza’ ya (Akalın) soruyoruz; “Sende bir şey var mı?” Rahmetli Mehter’e (Oral) soruyoruz; “Sende bir şey var mı?” Hepimiz Mamak’ı boylamayı beklerken, dernek açıldı. Tuhaf bir şekilde kısa süre önce Dernekten istifa etmiş olanlar, sıkıyönetimin bu açıklamasından sonra, yeniden gelmeye başladılar ve fotoğraf çekişmesi başladı. Ara nameyi bize bırakmışlardı, o ara nameyi biz yaşadık.</p>
				<p class="normal">Onun dışında, ne dernek yöneticiliği gibi bir arayışım oldu, ne de böyle bir görev üstlendim. Dernekleri tamamıyla düşünsel ve duygusal bir işbirliği ortamı diye düşündüm. Hiçbir zaman ne fotoğraf sanatını belirleyebilecek kurumlar, ne o yetkinliğe sahip kurumlar ve ne de o yetkiye ulaşabilecek kurumlardır benim kanaatime göre. Dernekleri o düzeyde bir yetkinlikte hiç görmedim. Ama aynı heyecanı paylaşan insanların bir arada bulunduğu böylesi örgütlenmelerin halen gerekli olduğuna da inanıyorum.</p>
				<p class="normal">Üstelik enteresan bir şey de oldu; Aslında tesadüf de değil, bilinçsiz bir şekilde, hem kurucusu olduğum bir fotoğraf derneğinden (FSK), hem de 4 numaralı üyesi olduğum diğer bir fotoğraf derneğinden (AFSAD) atıldım. Anlayacağınız, tutunamadım (!), ikisinden de atıldım. Böylece ben de yüklerimden kurtuldum, onlar da yüklerinden kurtuldular. İşte belli dönemleri kapsayan bu gibi dernek çalışmaları sırasında, fotoğrafta sanatsal ve düşünsel boyutun eksikliğini iyice hissetmeye başlamıştım.</p>
				<p class="normal">O günkü dergilerde rica minnet arkadaşlar benimle aynı duyguları paylaşan Kemal Cengizkan ve şimdi isimlerini hatırlayamadığım diğer arkadaşlar (ki onlar daha sonra fotoğraftan uzaklaştılar) canla başla benimle birlikte, fotoğraf insanlarının önemli düşüncelerinin yer aldığı makaleler çevirdiler ve biz dergiye ek olarak sarı sayfalarda onları yayınladık. Sözünü ettim dergi, Afsad’ın çıkarttığı “Fotoğraf Dergisi” dir. Sonra duvar gazetesine bunları devam ettirdik. İki versiyonu olan Fotoğraf Dergisinde de bunu devam ettirdik. Derginin birinci versiyonu 16 ya katlanan bir cep dergisiydi. Ama ikincisi bir miktar daha dergi formatında bir şeydi. Bunlarda düşünsel makaleler yayınladık. Sonra bu eksiklik beni ciddi olarak rahatsız etmeye başladı. Çünkü herhangi birisiyle fotoğraf sanatı konusunda konuştuğunuzda, kamerasıyla konuşuyordu, lensi ile konuşuyordu. Öyle ki, ekipman kalitesi, fotoğraf makinesi ve mercek teknolojisi sanatın çok üstüne çıktı. Böyle bir şey içindeyken, bu gibi bir iklim ağır basıyorken, bir gün ateşe el vurur gibi uzun bir sancıdan sonra yazmaya başladım. Sonra o yazı eylemi hiç kopmadı. İşte “Sözde Fotoğraf” böyle çıktı. Sonra “Görme Kültürü” serisi ve diğer kitaplar çıktı. Şimdi yeni kitaplar gelecek.</p>
				<p class="normal">Görme Kültürü’nden sonra “Anlam Kültürü” nü yazdım, bitirdim. Sonra, şu sıralar adını tam olarak koymadım ama “Çağdaş Fotoğraf” diyebileceğimiz, çağdaş fotoğrafın sanat estetiğini anlatan, ihtimalen 3 cilt olabilecek bir kitap var. Yazıp da henüz redakte edemediğim “Fotoğrafın Sanat Serüveni” var. Fotoğrafın sanat tarihi sayılabilecek bir kitap var. Bunların hepsini iki yıl içinde bitirmek istiyorum. Bunları bitirirsem belki de dünyada literatürün en üst sıralarında yer alacak sayıda kitap çıkartmış olacağım. Tabii kitap sayısından çok, kitapların niteliğinin önemli olduğunu biliyorum. Bu kitapların hepsinde en büyük kaygım, nitelikli kitaplar olması idi. Öyle bir kaygı taşımasaydım, biraz harc-ı alem davransam ve hafife alsaydım, bunları ve daha başkalarını çoktan çıkartmıştım. Bu bakımdan, yayınlanan kitaplar üzerine aşağı yukarı 6-7 yıldan bu yana kulağıma gelen, kitapların gittikçe daha fazla okuyucusu tarafından aranır hale geldiğini, yeni baskıların beklendiğini, ciddi sanatsal ve düşünsel tartışmalara zemin hazırladığını, birçok düşünsel makalede ve kitapta, kaynakça kısmında yer aldığını duydum. Bunlarına önemli bir literatür oluşturduğunu düşünüyorum. Şimdiki kitaplarsa, yayınlanmış kitapların takipçisidirler ve fotoğrafın dili üzerine daha söyleyeceğim çok şeyin varlığına işaret eder gibi, ortaya çıkmaktalar.</p>
				<p class="normal"><span class="idebold">T.E.:</span> <span class="ideitalik">Fotoğraf Dernekleri içinde gerçekleşen eğitimlerde de çok emeğiniz oldu.</span></p>
				<p class="normal"><span class="idebold">Ç.K.: </span>Eğitimin niteliği konusuna çok dikkat ettim. Örneğin eskiden bir kişi alıp bir kursu baştan sona götürüyordu. Ben, her bölümün ayrı ayrı hocalarca verilmesi ve hocaların belirli konularda kendilerini daha iyi hazırlamaları ve ağırlıklı olarak o konuda eğitim vermeleri gerektiğine inandım. Böyle bir şeyi ilk başlatan benim. Ben, fotoğraf estetiği ve kompozisyon dersi verdim. Sanıyorum yıl 1984 yahut 85 idi. Yani, eğitimde belli konularda uzmanlaşmak ve düzeyi yükseltmek anlamında sayılabilecek ilk adımlardı. Sonra, ilk atölye eğitimini de ben verdim. Kendi özel atölyemi FSK üyelerine açtım. Oradan birçok kişinin yetişmesine yol açtım. Şimdi çok iyi yerdeler. Örneğin Kenan var, Çanakkale de fotoğraf bölümü başkanı Aykut var. TRT de iyi bir programcı olan Banu var, Erol Çınar var. Daha birçok kişi var. Bunların hepsi o stüdyo eğitiminden geçti. O devirde stüdyo gerçekten zordu. Bilinen stüdyolar portre, vesikalık fotoğraf stüdyolarıydı. Daha sanatsal stüdyoları, Ankara’da birkaç arkadaş açtı. Hemen hemen hepimiz aynı zamanda açtık. Onlar zamanla daha çok reklam niteliğine döndürdüler çalışmalarını. Ben de hayatımı kazanmak için reklam çekerken, önemli zamanımı da kendi sanat çalışmalarıma ayırmıştım. O arada eğitime de ayırdım zamanımı, karşılıksız olarak. Bu anlamda, ömrümün 30 yılı ciddi bir şekilde fotoğrafa gitti. Üniversitelerde de, aşağı yukarı 7 üniversitede birçok genç fotoğrafçının yetişmesine kaynaklık ettim. Benim spektrumumun geniş olması nedeniyle, sadece fotoğrafçılar değil, bugün bir çok genç önemli şair, yazar, denemeci gibi orta kuşak sayılabilecek bir çok ismin ya şiirlerine, ya öykülerine, ya yazılarına, ya da çıkarttıkları edebiyat ve sanat dergilerine kaynaklık ettim.</p>
				<p class="normal">Tek tek saymam mümkün değil. Şu isim bu isim demek istemiyorum doğru da olmaz ama birçok genç ismin önemli noktalara gelmesinin ilk fitilini ateşleyenlerden biriyim. Belli bir umutsuzluk belli bir boşluk, belli bir kendini tanıyamamazlık döneminde onları uyaran, yönlendiren, hedef gösteren, cesaret veren, moral veren, güven duymalarını sağlayan kişi oldum. Böyle hem öğrencilerim oldu, hem de fotoğraf ve sanat dünyasından kimi isimler oldu. Bunlar bugün çok iyi yerlerde. Bunlardan sinemacılar var, ciddi ödüller almış olan. Önemli şiir ödülleri almış, önemli öykü ödülleri almış birçok insan var.</p>
				<p class="normal"><span class="idebold">E.T.E.:</span> <span class="ideitalik">Çağdaş fotoğraf, bu gün, günümüzün güncel sanat anlayışı ile bağdaştırılabilen çağdaş fotoğraf mı? Sizin için çağdaş fotoğraf neyi ifade ediyor?</span></p>
				<p class="normal"><span class="idebold">Ç.K.:</span> Halen fotoğrafımızda bir belgesel kafa bulanıklığı var. İnsanlar belge ile sokak fotoğrafını karıştırıyorlar. Dolayısıyla, söze konu şey belgesel olunca, çağdaşlık kavramını da hiç ediyorlar. Çağdaş fotoğraf, fotoğrafçının fotoğraf karesi üzerindeki her tür kontrolünü sağlayan anlayıştır. Yani, rastlantılarla çekilmiş şeyler değil, tasarlanarak çekilmiş şeylerdir. Benim inancıma göre fotojurnalist çalışmalar ile belgesel çalışmaların hepsi de tasarlanmış işlerdir. Çünkü sokakta rastlantısallık yoktur. Onlar belli kurgular, belli mekânlar, belli olaylar, belli olgulardır. Hepsi fotoğrafçının potasından geçer. Fotoğrafçı, bunlar üzerinde her milimetresine müdahale edebilecek, kontrol altına alabilecek bir anlayışa sahiptir.</p>
				<p class="normal">Yani, bir fotoğraf tüm verileri ile fotoğrafçıya ait ise ve bu bir düşünsel zemine oturuyorsa, çağdaştır. Onun ötesindeki fotoğraf tamamıyla rastlantısaldır. Çağdaşlık kavramını biçimlerle ölçmemek lazım. Bir biçim bozumuna da gidebilirsiniz, bir biçim inşasına da gidebilirsiniz. İkisi de mümkündür. Çünkü sanatçı doğaya zaman zaman ters davranarak ve farklı bir anlayış geliştirerek doğayı bozabilir. Çünkü, arkasında düşünsel ve ideolojik bir manifesto vardır. Bazen doğayı yetersiz, yaşamı yetersiz bulur ve yeni bir yaşam inşa eder onun yerine. Bunların hepsi çağdaş anlayışlar içinde yer alabilir. Ama hepsinde de, fotoğrafçı, kameraya hükmeden adamdır. Oysa bugün, kameranın fotoğrafçıya hükmettiği inanılmaz fazla fotoğraf çekiliyor.</p>
				<p class="normal">Biraz dernek serüvenimize değinelim şimdi. Örneğin, FSK nın kuruluş manifestosunu ben yazdım, Tahir Ün ve Ozan Sağdıç’la birlikte de redakte ettik. Hani, “şu cümleyi öne alalım bunu arkaya alalım”, şeklinde bir redaksiyon.</p>
				<p class="normal">Bu manifestonun ortaya çıkışı şöyledir; Bir gün benim Tunus Caddesindeki atölyemde şunu kararlaştırdık; “Sanat adamlarını fotoğrafta toplayalım ve bir oluşuma gidelim. Amatör derneklerden, şu veya bu gezi gruplarından sıyrılıp, gerçekten fotoğraf sanatı ile ilgili bir oluşum gerçekleştirelim. O zaman eğer yanlış hatırlamıyorsam Mustafa Türkyılmaz, Ozan Sağdıç, Necmettin Külhahçı, ben, Ali Rıza Akalın, Tahir Ün ve galiba İbrahim Demirel, Sıtkı Fırat gibi isimlerle benim atölyede toplandık, tartıştık. Bunların bende görüntülü kayıtları da var. Bir süre sonra Dursunali Sarıkoç böyle bir oluşumu yürüttü ve dedik ki; “Bu önceliğini konuştuğumuz, yani ilkeleri, manifestosu, düşünsel yapısı, sanatsal duruşu, …gibi düşündüğümüz bu şeyleri, bu oluşumla gerçekleştirelim”. Sanırım Dursunali yaptığımız toplantılarımızdan haberdardı. Dursunali dernekçi bir adam. Dedik ki, “Madem durum böyle, biz böyle bir oluşuma kuramsal alt yapı oluşturarak insanları motive edelim, birisi de teknik olarak yürütsün” bu işi. Dursunali’nin bu çıkışı bizim o toplantılarımızın teorik sonuçlarını, onun bulunduğu yöne taşıdı. Sonra Dursunali başka bazı isimler de davet etti bu toplantılara. Dedik ki, “bu isimlerin birçoğu sanat alanında yok… Tamam, fotoğrafa emek vermiştir, o alanda bir şekilde yeri vardır ama sanat alanında yok… Sonra bu tartışıldı. Adnan Polat katıldı, Tekin Üstündağ katıldı. Biz Tansu Gürpınar’ı ilk başta düşünüyorduk, tam da o sırada Dursunali vesilesiyle kendisi geldi. Hasip Pektaş katıldı. Mehmet Arslan Güven bu ilk çalışmalar sırasında vardı. Tuğrul Çakar, Adnan Veli Kuvanlık, Adnan Ataç katıldılar. 17-18 kişiye ulaştık. Orada, bu oluşumun bir fotoğraf derneği değil, fotoğraf sanatı ile ilgili bir kurum olması gerektiği, üyelik sisteminin güçleştirilmesi, üyeliğin teşvikle gelmesi, örnek insanların önde olması, bu insanların motivasyonu ile kalite açısından bu kurumun gelişmesi, sürekli üye alan diğer kurumlar gibi değil, üyeliğin bir prestij olması gerektiği, gibi kararlar alındı.</p>
				<p class="normal">Başlangıçta bu kararlar alındı. Biz başlangıçta kurucular olarak hemen çekildik ve bir yönetim kurulu atadık. “Biz kurucular kurulu, derneği yönetme konumunda bulunmayalım, derneği yönetim kurulu yürütsün dedik. Biz, kurucular kurulu olarak görevimizi yaptık, sahneden çekildik, fakat derneği yönetenlerin sanat formasyonları yoktu. Fotoğrafa gönül vermiş insanlardı ama sanat formasyonları bulunmuyordu. Bu vaziyet zamanla bir gezi derneği, doğa yürüyüşleri derneği, hatta neredeyse alışveriş derneğine dönüştü. Biz de sahneden tamamen çekildik.</p>
				<p class="normal"><span class="idebold">T.E.: </span><span class="ideitalik">Dursunali Sarıkoç, Derneğin isim babası olduğunuzu söyledi. Öyle anımsıyor.</span></p>
				<p class="normal"><span class="idebold">Ç.K.: </span>Derneğin ismini koyup koymadığımı anımsamıyorum ama manifestoyu yazdığımı iyi anımsıyorum. Ozan ağabey ve Tahir ile de tartıştığımızı iyi anımsıyorum. Çünkü biraz da ifadeler benim ifadeler. Böyle bir manifestonun ileride derneğin kuruluş amaçlarının tartışılmasında, her zaman uyarıcı olacağını düşündük. Derneğin niteliği şu an nedir bilmiyorum. Ama kurulduğu zaman ortaya konan kuruluş manifestosu ile bugünkü durumu karşılaştırılırsa hayal ettiğimiz şeyden ne kadar uzaklaştığı kolayca anlaşılır.</p>
				<p class="normal">Bu manifesto, tek sayı olarak Ozan ağabey tarafından çıkartılan fotoğraf dergisinin giriş sayfasına yazıldı. Kurucular kurulu bildirgesinde de yazılıdır, manifesto. Dernekte lokalinde uzun bir zaman çerçeve içinde duruyordu. Altında da hepimizin ıslak imzası vardı.</p>
				<p class="normal">Dursunali’nin doğaseverliği nedeniyle, dernek ilerleyen dönemde giderek bir gezi derneğine olmaya doğru yol aldı. Sami ile birlikte rotasını Doğa Derneği olmaya doğru çevirdi. Ardından, yavaş yavaş aidat ödemedikleri gerekçesiyle kurucuların dernek üyelikleri düşürüldü. Kurucular Kurulunun hepsinin aidat ödeyecek imkânları vardı. Ama biz, o tür moral sakıncalara yol açılmasın diye, kurucular kurulunun derneğin doğal üyeleri olduğunu, onların yerinden edilemez olduğunu savunduk. Çünkü Kurucular Kurulu, derneği kurmuş ve çekilmişti. Etik bakımdan onların dernek üyeliklerinin devam etmesi gerekirdi. Yine aidat alınsın, ama aidat diye bir gerekçe olmasın. Aidat gerekçe gösterilerek, kurucuların üyeliklerinin düşürülmesinin mümkün olmaması gerektiğini savunduk.</p>
				<p class="normal"><span class="idebold">T.E.: </span><span class="ideitalik">Yazılı olarak bunların belgeleri var mı? Böyle şeyleri kayıt altına almış mıydınız?</span></p>
				<p class="normal"><span class="idebold">Ç.K.:</span> Hayır, bunlar toplantılarda konuşuldu. En nihayet dar bir camiaydık. Küçük çaplı bir oluşumduk. O zaman bugünkü gibi yüzbinler fotoğrafla ilgilenmiyordu ki. O zaman ilk kez ben bir eğitim atölyesi açtım. Sanat estetiği, Kompozisyon, Portre Sanatı vb… Bir süre sonra kendi atölyemi de hiçbir ücret almadan derneğe açtım.</p>
				<p class="normal">Hatta o dönemlerde bir öğrencim vardı. İsmi Fatma idi. O’na derslere devam etmediği için çok gücenmiştim. Meğer hastaymış, 6-7 ay sonra vefat etti. Çok üzülmüştüm. Atölye çalışmalarını oldukça disiplinli tutuyordum. Bu kızcağız da bir geliyor, iki gelmiyordu. Hasta olduğunu nerede bilebilirdim… Atölyemden iyi isimler çıktı.</p>
				<p class="normal">Bugün ben üniversitede çocuklara fotoğraf öğretmiyorum. Onlara motivasyon vererek fotoğraf yapmalarını sağlıyorum. Atölyeyi bir derste kurduk, ertesi gün “kızım sen ışığı tak, sehpayı kaydır, şunu ortalıktan kaldır…” gibi şeyleri yaptık. Üçüncü gün bütün eksikler bitti. Dördüncü gün artık herkes ışıkları kendisi kullanabilir durumdaydı. İnsanı önce motive edeceksiniz.</p>
				<p class="normal">Özellikle akademik anlamda fotoğraf, sanat, kuram, düşünsel boyut, öyle herkesin harcı değil. Birilerinin ona âşık olması lazım. Bu kişilerin kibritini çaktın mı ondan sonrası gelir.</p>
				<p class="normal">1985-86 lı yıllarda oluşturduğumuz grupta Halûk diye bir çocuk hiç sahneden çekilmiyordu. O fotoğraf eleştirisine yöneldi, ben başka bir şeye, Ali Rıza Akalın başka bir alana yönlendi. Gruplaşırken bizim eleştirmenimiz de olsun, örgütleyicimiz de olsun, basının önüne çıkarken de birisi bulunsun diye görev dağılımları yaptık. Örneğin Ali Rıza örgütlenme, ben basın ile ilişkilerde, Tahir derneklerle olan ilişkilerde, bir başkası da eleştirel boyutta idi. 4 kişilik bir grupla 1 yılda inanılmaz şeyler yaptık. Ankara slayt gösterileri haftası yaptık. Ankara Fotoğraf Grubu (AFG) idi ismimiz. British Council’la da işbirliği yaptık. Sonra Chris Steele-Perkins’i çağırdık. Magnumun İngiliz temsilcisini çağırdık. O’nu getirdi İngiliz Kültür Derneği. Sonra Rauf Denktaş’ın fotoğraf çektiğini öğrendik ve O’nu çağırdık. O zamanlarda Kıbrıs’ta da kimse bilmiyormuş O’nun fotoğraf çektiğini. O’da davetimizi kabul etti. Ancak tam etkinlik sırasında Margaret Thatcher Türkiye’ye geldi. O zaman Rauf Denktaş bize mektup yazdı; “çocuklar benim işgal ettiğim konum KKTC’nin Cumhurbaşkanlığı makamı. Bu etkinlik için gelmek istiyordum ama etkinlik İngiliz Kültür Derneği’nde düzenleniyor. Thatcher Türkiye’de olduğu için, bu diplomatik olarak mümkün değil” dedi. Gösterisini de maalesef yollamadı. Çünkü onu gösterse yine diplomatik olarak sıkıntı olacaktı. Bir de Yugoslavya Fotoğraf Federasyonu Başkanını davet etmiştik. Yugoslavya o tarihte henüz dağılmamıştı. Yüzümüzün akıyla çıktık ve onlarca gösteri yaptık. Ankara’da ilk defa bu kadar çok slayt gösterisi izlendi.</p>
				<p class="normal">Sonra tabii bireysel bakışımız, sanatsal farklılığımız bizi farklı noktalara itti ve o etkinlikle kaldık. Ama bir bir buçuk sene boyunca oldukça faal bir iş yaptık. 1985 den 1989 a kadar böyle devam etti.</p>
				<p class="normal"><span class="idebold">T.E.:</span> <span class="ideitalik">Sizin bir de Ali Rıza Akalın ile bir ortaklık maceranız var.</span></p>
				<p class="normal"><span class="idebold">Ç.K.:</span> 1987’de Tahir, ben ve Ali Rıza bir atölye açacaktık. Tahir sabırsız davrandı ve bir şirket ile ortaklık kurdu, ayrıldı. Sonra, Ali Rıza ile ben atölyeyi kurduk. 1987 den 1993 e kadar Ali Rıza ile birlikte profesyonel bir atölye yürüttük. Sonra Ali Rıza İzmir’e taşınacağını söylediği için ayırdık. İzmir’e taşınmadı. Sonra ben atölyeyi kendi ilkelerimle, düşüncelerimle kendi anlayışımla sürdürdüm. 1994 de Ankara’da Sokullu’da kendi yerimi alınca, atölyeyi daha da genişleterek daha akademik ve daha sanatsal işler yapabilecek şekle getirdim ve oraya taşıdım. Öyle de kaldı. Halen de yerinde duruyor. Ali Rıza’da bir ara profesyonel çalıştı ama sonra tümüyle kendini sanata verdi. Güzel yıllardı, o yıllar.</p>
				<p class="normal"><span class="idebold">T.E.:</span><span class="ideitalik"> İstanbul’a gitme isteğiniz nedendi? Gittikten sonra ne oldu?</span></p>
				<p class="normal"><span class="idebold">Ç.K.:</span> Ankara’da iken, bir anda ardı ardına kitaplarım çıktı. O devirde yayın çok zordu. Örneğin benim “Nüans” çıktığında, o yıl toplam 5 tane sanat albümü yayınlanmıştı. Bunların dördü ressam, heykeltraş bir ben fotoğrafçı idim. Yayın çok kıymetli idi. Çok az basılıyordu ve çok da pahalıydı. Ama 1989,1993,1995 ve sanırım 1997 de ardı ardına kitaplar çıkınca, fotoğraf dünyasında dikkat biraz Ankara’ya çekildi. Benim kitaplar ortalıkta, görülüyor, zaten kitap sayısı az. Tartışılmaya başlandı. Oldukça olumlu karşılayanlar olduğu gibi, boy hedefi yapanlar da oldu. Üzerinde anaforlar olunca, baktım Ankara’da ben gittikçe dar bir çerçevede kalmaya başlıyorum ve boğmaya çalışıyor şehir beni. Çünkü motivasyon ve aktivite şansı azaldı, daraldı. Daha bir amiyane söylemek gerekirse, kıskanacağım kimse kalmadı. Hiç elimde olmadan (belki de elimdeydi bilmiyorum) ön plana çıkmaya başladım. İşte her kitapta 55 tane, 80 tane, derken 200-300 eser çıkınca bir anda, 700-800 eserim yayınlanmış oldu. Yani kamuya açıldı. Sonra ben Ankara’dan İstanbul’a taşındım. Çünkü İstanbul artık Uluslararası bir kent noktasına geliyordu. Uluslararası bienaller, yarışmalar, fuarlar falan oluyordu. Türkiye’nin dünyaya açılan kapısıydı İstanbul. O sırada kızım da üniversiteye hazırlanıyordu. Onu İstanbul’da okumaya motive ettim. Böylece bir taş ile iki kuş vurdum. Birbirimizi tetikledik. Biraz da apar topar İstanbul’a gittik. İstanbul’da büyük bir hayal kırıklığı ile karşılaştım. Çünkü İstanbul’da her şeyi maddi bir karşılığa bağlıyorlardı. Her şeyin maddi bir karşılığı vardı. Bir şey maddi olarak değer görüyorsa, o değerli varsayılıyordu. Tipik bir kapitalist mantık. Benimse amatör bir ruhla tamamen içe dönük yaptığım işler orada bir başka görülmeye başlandı. Bir başka şey daha gördüm ki İstanbul’da ciddi tanınıyormuşum. Hiç beklemediğim gibi, kimse şahsen tanımıyor ama ismen çok iyi biliyorlardı. Bu da bir şaşkınlık nedenim idi. İstanbul’da profesyonel sanat galerisine işler taşıdım. O tarihe kadar çok fazla profosyonel galerilerde fotoğrafçılar bulunmamış. Genellikle banka galerilerinde, kurum galerinde, belediye galerinde, dernek galerilerinde veya vakıf galerilerinde sergi yapmışlar ama hiçbir sanat galerisine gitmemişler. Ankara’da yaşadığım sürece açamadığım sergi sayısının fazlasını İstanbul’da açtım. Ankara’da 2 ya da 3 sergi açmıştı. Giderayak Ankara’da balerinleri ilk defa sergiledim Akçağ Müzik galerisinde. O sergiyi İstanbul’a taşıdım ve peşi sıra sergiler geldi. Önemli galerilerle çalıştım. Profesyonel sayılacak galerilerdi bunlar. Onların da ilk fotoğraf sergileriydi. İstanbul’a ilk yedi yıl içerisinde fotoğraf sanatını soktuğumu düşünüyorum. Ciddi bir ön açıcı çalışma yaptığımı düşünüyorum.</p>
				<p class="normal">Sergilerde bir iki tane fotoğraf koleksiyoncusu vardı. Ama o koleksiyoncular da, fotoğrafçılar gibi amatör geldi bana. Fotoğraf sanatının dinamiklerini bilen koleksiyoncular değil, hobileri olan koleksiyonculardı bunlar. Bunlar benden hiç fotoğraf almadılar. Onlar müzayedelerden işlerimi aldılar. Hiç yüzyüze gelmedik. Ama koleksiyoncuların fotoğrafa dikkatini yönelten kişilerden biri olduğumu söyleyebilirim.</p>
				<p class="normal">Nazif Topçuoğlu bir galeri ile çalışıyordu ama o galerinin sınırları dışına çıkmadı. Biraz elitist takılıyorlardı. Ben değişik galerilerle çalıştım. Bu galerilerin İstanbul Sanat Piyasasında etkileri çok büyüktü. Benim oradaki büyük sergilerim aracılığıyla, İstanbul’da fotoğraf sanatı ile profesyonel sanat galerileri arasında iletişim kurduğumu düşünüyorum.</p>
				<p class="normal">Bugün tabii büyük sermayenin başka flörtleri oluyor. Onların arayışlarında, fotoğraf sanatından çok, popüler kültürün yarattığı etkiler var. Olsun ama ben ufuk açtığımı düşünüyorum. İstanbul, giderek fotoğrafta Uluslararası bir merkez haline geldi. Çünkü açılan tüm sanat fuarlarında yoğun ve ağırlıklı bir şekilde fotoğraf sanatı Türkiye’ye geldi. Bu, koleksiyoncuların ve galerilerin yeni şeyler görmesine yol açtı ve çağdaş dünyada neler olup bittiğini anlamaya çalıştılar. Uluslararası ilişkiler ufak tefek de olsa doğuyor. O tarihlerde yurt dışına gitmeyi de düşünüyordum. Ancak baktım ki İstanbul zaten bir dünya, ciddi bir cazibe merkezi, İstanbul’da ki sermaye büyük fuarlara doğru gittikçe, dünyadan da buraya ilgi var. O zaman, buradan dünyaya ulaşmanın daha güzel olduğuna inandım. Dış dünyaya ilgili bütün idealleri durdurdum. İstanbul heyecanlı ve coşkulu bir kent. Ama Ankara’nın sıcaklığını o içe dönük, o derinlemesine kök salınan geleneğini de hiç unutmuyorum. Çünkü bir nitelik farkı var ve ben bunu fark ediyorum, Ankara’da ve İstanbul’da yaşamış biri olarak. Ankara’da ki atölyemi canlandırıp zaman zaman gelip çalışma yapmak, zaman zaman yaşamak, Ankara ile olan bağlarımı yeniden güçlü tutmak istiyorum.</p>
				<p class="normal"><span class="idebold">E.T.E.:</span> <span class="ideitalik">Küratörlükle ilgili düşüncelerinizi alabilir miyiz?</span></p>
				<p class="normal"><span class="idebold">Ç.K.: </span>Küratörlük, sanat eğitiminde aslında yeni bir alandır. Eğitim olarak da ortaya çıktı. Ancak, küratörlük sanatçıyı bir yandan siparişleri değerlendiren insan noktasına taşıdığı zaman, çok kötü. Uluslararası küratör anlayışında bir felsefi çıkış vardır. Bu felsefi çıkış arayışında sanatçının biçim ve nitelik arayışlarına müdahale edilmez. Fakat amatör küratör sanatçıya nasıl bir iş yapacağını dikte ettiriyor. Bu yanlış ve ucuz bir şey. İstanbul’da bunun çok kötü örneklerini görüyorum. Ama Uluslararası fuarlarda bu daha ciddi bir şey. Örneğin geçen seneki fuar, Bertolt Brecht’in bir sözü üzerine kurulmuştu. O söz üzerinde dünyanın dört bir yanından sanatçıların değişik yorumları vardı. Çağdaş sanatta Küratörlük yeni bir alan oldu. Batıda sanatçı ile koleksiyoncu arasındaki tüccar vardı, o yerini şimdi Küratörlüğe bıraktı. Onun da nitelikli ve ucuz tarafları olacak ama gittikçe de oturacak. Yani, sanatla izleyici arasında ve sanatla sermaye arasında bağ kurmak için her gün yeni şeyler keşfediyorlar. Bana göre Küratörlük de böyle bir şey. Bir anlamda sanat organizatörü. Çünkü biz sanat sergileri için görüyoruz, oysa bir uluslararası bir konser etkinliği de bunun içindedir. Sanat yönetimi diyorlar buna, genel anlamda. Bir şeyi olabilecek en ideal koşullarda yaratmak. Fakat Küratörlük diyor ki “biz barışı düşüneceğiz, siz ördek yapın, siz kuş yapın, siz havada uçak yapın, siz zeytin dalı yapın…” gibi. Böyle dikte edici şeyler olunca, Küratörlük de ucuzlayacaktır. Bu ucuz durum ve nitelik arayışı birlikte gidiyor. O da zamanla ayrışacak gibi geliyor bana.</p>
				<p class="normal"><span class="idebold">T.E.:</span> <span class="ideitalik">“İş” kelimesini kullandığınızı farkettim. Alışkanlıktan mı, yoksa düşünerek kullandığınız bir terim mi, usta?</span></p>
				<p class="normal"><span class="idebold">Ç.K.:</span> “İş” terimi Türkiye’de de dünyada da akademik bir terim. Şimdi akademik atölyeler var, marangozhane, demirhane, kâğıt atölyesi, cilt atölyesi… Şu veya bu şekilde benzeri şeyler sanatsal amaçla da vardır. Serigrafi atölyesi, litografi atölyesi, baskı atölyesi gibi. Bunlar akademilerde “öğrenci işi”, “usta işi”, “sanatçı işi”, …gibi kategorilerle ayrılan bir üretim alanı olduğu için, iş olarak tanımlanır. Litaretüre girmiş, ciddi sanat anlamında söylüyorum. Örneğin ben profesyonel anlamda fotoğraf yaparken, ticari anlamda hiçbir işe imza atmadım. Sanatsal olanlara attım. Yani o atölyede hem ticari hem de kendime dönük, yani sanatsal bir iş yapıyordum. Ticari amaçla işleri başkaları yönlendirdiği, onlar belirlediği için onlara imza atmıyordum. Esas olarak kendime yönelik işlere imza atıyordum. Bunlar sanatsal işlerdi, diğerleri ticari işlerdi. Dolayısıyla iş kavramı doğrudan emek ve yaratımla ilgili bir şey bana göre.</p>
				<p class="normal"><span class="idebold">T.E.:</span> <span class="ideitalik">Eser ya da yapıt neye diyeceğiz, bu durumda?</span></p>
				<p class="normal"><span class="idebold">Ç.K.:</span> Yapıt, bir anlamda bunu karşılıyor, somutlaştırıyor. Fakat bu üretim atölyesi, özellikle plastik sanatlar için ben işi çok daha fazla önemsiyorum. Daha çok edebi eserler için, müzik eserleri için, eser, yapıt vb şeyler alanın terminolojisi gibi geliyor bana. Gerçi fotoğraf için de söylenebilir.</p>
				<p class="normal">Fotoğrafın şiirle bağlantısını ben yıllar önce yazmıştım. Bundan dolayı ki Türkiye’ deki bütün önemli şairler benim arkadaşım, dostum. Bu ilinti hep var. Fakat yapıt ile iş arasındaki bağ düşünüldüğünde, plastik sanatları sanki bu terminoloji ile ilişkilendiriyorlar. Eser, yapıt işini edebi ve müzik eserleri ile ilişkilendiriyorlar. Ama gerçek anlamda birbirlerinden uzak, ilişkisiz değil. Sıcak gelen bu boyutları ile ele alındığında farklılaşabilir.</p>
				<p class="normal">Aslında içinde zenaat olan sanat, iş olarak ele alınır. Ortaya kuşkusuz, eser çıkıyor. Ama içinde zenaat olan eseri, içinde sadece fikir olan eserden ayırmak için belki de iş ve yapıt farkını koydular.</p>
				<p class="normal">Bir fotoğrafı karanlık odada basarsınız. Onun kâğıdı, zamanı, kimyası, emeği, onun üzerinde baskıda ne kadar niteliğe ulaşmak için uğraştığınız zenaat kısmına girer.</p>
				<p class="normal">Üretim terimi de bugün çok kötü kullanılıyor. Üretim, sanayi toplumunun seri üretimini ortaya koyan bir terim. Bunun sanatla ilişkisi yok. İçinde duygu yok üretimin. Üretim, makinalaşmış bir iştir. Sanayi ile teknoloji ile ilişkilendirilmiş bir deyimdir. Ürün, hasat anlamına gelir, hasılat anlamına gelir. Ticari bir anlatımı var. Kaderci tarafı var.</p>
				<p class="normal">Sanatın seyri böyle değildir. Sanatın niteliği önemli, sanatçı önemli.</p>
				<p class="normal">Uluslararası fuarlarda artık o kadar çok şeyle karşılaşıyorsunuz ki, bunların bu kadar çok çılgınlaşma düzeyine ulaşmasının başlıca nedeni fotoğraf. Fotoğraf inanılmaz şekilde ön açtı. Hep iddia ederim. Biz hayatta birçok nesne kullanırız. O nesneler bir fotoğrafa taşındığı zaman, o artık bir nesne değildir, bir fikrin parçasıdır ve başka bir anlam kazanır.</p>
				<p class="normal">Gördüğümüz sandalye, işlevsel olarak bir sandalyedir. Burada bir sanatçının düşüncelerine konu olduğu zaman, artık o sandalye değildir. O bir iktidardır, o bir çöküştür, o bir yapıştığımız değerler sistemidir, o bir dört ayağı sağlama bağlanan garantidir. Bir sürü şeydir.</p>
				<p class="normal"><span class="idebold">T.E.:</span><span class="ideitalik"> Sandalye demişken; bir ayağı farklı renk olan stüdyodaki sandalyeyi bize açıklayabilir misiniz?</span></p>
				<p class="normal"><span class="idebold">Ç.K.:</span> O sandalye, kulakları çınlasın, modelimin sandalyesiydi. Ancak modelimin ona yüklediği anlam başkaydı. O bir illüzyon düşünmüştü. Sandalyeyi kırmızıya boyamış, tek ayağını yeşil yapmıştı. O bir illüzyon yaratacaktı, o kadar. Farklı bir eşya olarak evinde tutmak istiyordu. Sonra bana ilham verdi, “böyle bir şey de yapalım” dedim. Benim yüklediğim anlam da çok farklıydı. Ben sanat eğitiminden geldiğim için, rengin dalga boyu hakkında fikir sahibiydim. Turkuaz mavisi ve turkuaz yeşilinin dalga boyunun, algı sistemi üzerine etkisi vardır. Gözünüzü kıstığınız zaman, o silinip gider. Ben nü’leri çalışmaya başladığımda, kadının tarihsel konumunu sorguladım hep. Onun için imgeler keşfettim. Örneğin, siyah formu onların iç dünyası ile ilgili, beyaz formu onların aydınlık dünyası ile simgeledim. Bu sandalye de onların toplumsal konumunu, yani onların oturdukları zeminin sağlam olmadığını belirtmek için kullandım. Böylece fotoğrafa baktığınızda onlar giderek uçuşan, sandalyenin dördüncü ayağını yok sayan, bir iz bırakıyordu siyah-beyaz fotoğraflarda. Beyaz bir boşluk yaratıyordu. Böylece sandalye doğru bir zemine oturmuyordu.</p>
				<p class="normal">Ben kadınların uygarlığın başlangıcından bu yana toplumsal konumunun her an kayabilecek her an düşebilecek bu zemini çağrıştırmak için kullandım. Her zaman koltuk iktidarı, oturduğunuz sandalye de güveni simgeler. Üçüncü ayağının olmaması da bu zeminin güvensiz olduğunu ortaya koymak içindir.</p>
				<p class="normal">Fotoğraflarda bu durum hem estetik durdu, hem bir kuşağın dikkatini çekti, çok sorular soruldu. Çıplak çalışmalar yapanların, bedenle düşünce arasında ilişki kurmasına kaynaklık etti. Sadece çıplak bedenin yorumlanacak bir şey olmadığını, soyunmanın, arınmışlığın, kendi sosyal sıfatından ayrılmanın ruhunu kavramaya çalıştığı, hep sorular sorduracak imge oldu. Bugün hem sandalyeyi koruyorum, hem imgeleri saklıyorum. Fotoğrafları duruyor. Kameralarımı da saklıyorum. Onlar yaşanır öğeler olarak kalsın.</p>
				<p class="normal"><span class="idebold">T.E.:</span> <span class="ideitalik">Önümüzdeki zamanlara ilişkin görüşlerinizi alabilir miyim?</span></p>
				<p class="normal"><span class="idebold">Ç.K.:</span> 2000 lere doğru gelirken yeni bir fotoğraf çağı ile yüzyüze olduğumu çabuk kavradım. Teknolojik değişmeler olsa da, fotoğrafik ruhun baki kalacağını ama görüntü elde etme koşullarının tümüyle değişeceğine inandım. Yoğunlukla bütün çalışmalarımın film kuşağının son isimleri olarak bütün çalışmalarımı, bütün projelerimi filme kaydırdım. Böylece yeni görüntü çağına girerken eski materyaller üzerinden çağdaş bir dili nasıl yakalayacağımın hep kaygısını taşıdım. O materyaller bize çok fazla seçenekler sunmazdı. Bizi fotoğraf gerçekliği sınırlarına hapsederdi. Oysa şimdi dijital teknoloji ve bilgisayar programları bize sonsuz seçenek sundu. Ben seçeneklerin çok az olduğu bir dönemde, ne kadar çok seçenek yaratmak istediğimi ortaya koydum, filmler üzerinde. Sanıyorum önemli bir dönemi kapattık. Ben idealimdeki birçok imgeleri balerinlerle nü’lerle kent ve imgelerle verdiğimi düşünüyorum. Şimdi beni çok daha soyutlanmış şeyler, çok daha renkcil temalar ilgilendiriyor. Oysa uzun yıllar siyah-beyazla ağırlıklı olarak ilgilendim. Siyah-Beyazın sürreal etkilerini çok sevdim, bu gerçek üstücülük tarafına çok eğildim. Şimdi artık renkçi (ama renkli değil) çalışmalara girdim. Dijital kamera, benimle fotoğrafik gerçek arasındaki o gizemli bağı henüz çok da kurmuş değil. Henüz o kameranın ruhuna vakıf değilim. Henüz oradan yeteri kadar heyecan duymuyorum. Ama kameramı bu renkçi ayrıntılara çevirmekten de geri durmuyorum. Önümüzdeki dönemde iyiden iyiye soyutlanmış döneme girerim. Diğer yandan biraz da fotoğrafın literatürüne ağırlık vermek istiyorum. Çünkü insanın görüntü üretimindeki heyecan grafiği bir yere kadar yükselebilir. Bir yerden sonra durur. Ben, özellikle insan görüntülerini, artık kendi görüntülerime taşımıyorum. Çünkü insana dair, aşağı yukarı yapmadığım çalışma kalmadı. Neredeyse bütün çalışmalarımda insan üzerine, özellikle kadın üzerine yürütülmüş temalarla yoluma devam ettim. Ama şimdi tümüyle insanı çerçeve dışında bırakan, insana dair yaratıların ortada olduğu soyutlamalarla, yine insan imgesini çağrıştıran işlere gireceğim. Ne çıkar şimdi bilmiyorum. Ama ufukta ne çıkabileceğine dair başlangıçlarım var.</p>
				<p class="normal">Örneğin, beni kepenkler çok ilgilendiriyor. Bir işletme var, o açılıyor ve hayat başlıyor, ekonomik dönüşüm başlıyor, işletmenin kapısı kapanıyor ve bir korku tüneline dönüşüyor sokaklar. Özellikle iş yerlerinin olduğu yerler. Beni şimdi bu tezatlık çok ilgilendiriyor.</p>
				<p class="normal">Eminönü, Perşembe Pazarı, aklınıza gelen İstanbul’un yoğun işletmelerinin olduğu yerde gündüz iğne atsan yeri bulamayacağı sokakların, kepenkler kapandıktan sonra nasıl bir gerçek üstü yere dönüştüğünün tezatını görüntülüyorum. Birkaç yıldır da bunu görüntülüyorum. Kepenklerin ardına sinen hayatlar ile terkedilmiş, sokaklardaki kepenkler kapatıldıktan sonra ki dünya, beni çok ilgilendiriyor.</p>
				<p class="normal">O imgeyi kullanarak Lefkoşe’de, bölünmüş bir kentte bölünmüş ruhlar üzerine bir çalışma yapmıştım ve Lefkoşe’yi de kapalı kapılar ardından çekmiştim. Sadece kapalı kapılar da her şeyi yoğunlaştırmıştım. Şimdi de kepenkler meselesi var, onu devam ettiriyorum.</p>
				<p class="normal"><span class="idebold">T.E.: </span>S<span class="ideitalik">on dönem çalışmalarınızı ve yapmayı arzu ettiğini çalışmaları dikkate alarak söylüyorum. Soyut çalışırken, “ben soyut çalıştım” demek yetmez, öylemi? Düşünsel bir geri plan gerek, doğru mu? Makro objektifi dilediğimiz yere doğrultup, deklanşöre basar, ortaya bir görüntü koyar, sonra da “bu benim soyut fotoğrafım” der isek, ne olur?</span></p>
				<p class="normal"><span class="idebold">Ç.K.:</span> Benim 80 lerden beri ne yazık ki bütün işlerim ilk zaman hep tepkiyle karşılandı. Hep 10 yıl sonra anlaşıldı. Bu da ciddi bir sancı. Yani, zamanında ve döneminde ben o heyecanlarımı aktaramadım. Benim nü’lerim 10 yıl sonra anlaşıldı. Bizim kuşak fena eleştirdi beni. Balerinlerim yine 10 yıl sonra anlaşıldı ve bizim kuşak geçip de, yeni bir kuşak gelince anlaşıldı. Portrelerime de hep çamur atıldı. Portrelerini çektiğim insanların niteliğine. Ancak hiç biri beni mahcup etmedi ve hepsi alanlarında önemli isimler oldular. Bu gün birkaç kere mevcut kepenk maceramı sergilemek istedim. Tuhaf karşılandı. Biliyorum ki birkaç sene sonra yerini bulacak. Benim heyecan duyduğum şeyler, gününde heyecanla karşılanmıyor. Hep daha sonraları.</p>
				<p class="normal"><span class="idebold">E.T.E.:</span> <span class="ideitalik">Sebep, hep geriden gelinmesi mi?</span></p>
				<p class="normal"><span class="idebold">Ç.K.: </span>Ben hızımı alamayıp epey bir yol alıyorum. Hızla yol alırken zihinsel muhasebemi yapıyorum. Sanıyorum ki izleyici de bu muhasebeyi yapıyor. Bir de bakıyorum ki aramızda hem biçimsel hem formsal, hem renksel algılama, tema seçimi, benim yoğunlaşmam ile duyduğum ve yansıtmak istediğim şeyleri bir anda bulamıyoruz.</p>
				<p class="normal">Genç fotoğrafçıların balerinlerimi, nü’lerimi, portrelerimi vb. şeyleri taklit ettiğini duyuyorum. Hatta kuru ağaçlar ardından, kentlerimi. Bazen küçük anekdotlar, yazılar okuyorum bu konularla ilgili. Bunlar hoş gelişmeler. Ama hep sergilediğim zaman bir tuhaf karşılanıyor. Oysa ben biçimsel oyunlar oynamıyorum. Yani, nesnel dünyadan seçimler yapıyorum. Ama sıkı bir süzgeçten geçirerek seçimler yapıyorum. Özgünlük arayışını her zaman çok önemsedim. Bunu yaparken önce tuhaf karşılanıyor, sonra taş yerini buluyor. Şimdi ihtimalen bu kepenklerim de öyle bir hal alacak. Hayatla, terkedilmiş hayat arasındaki karşıtlık çok iyidir. Kepenklerde inanılmaz bir dünya bulursunuz. Argolar, renkler. Örneğin kepenk’ini kapatınca adamın bir Galatasaray holiganı olduğunu görüyorsunuz. Kapısındaki oturma taşına kadar. Karşısında Fenerbahçeli bir adamın dükkânını buluyorsunuz. Biraz naifçe, fanatik bir şekilde ama hep kepenkler kapatıldıktan sonra.</p>
				<p class="normal">Tabii sadece kepenkler değil çalışmalarım. Çok kısa, az portfolyolarım var. Yani, fotoğraf sayısı az olan portfolyolar bunlar. Örneğin bir haliç soyutlaması var ki, onu çok seviyorum. 12 fotoğraftan oluşuyor. Çok spontan bir şekilde oluşmuş bir çalışma. Haliç’ten gerçekten soyutlamaya gidilmiş fotoğraflar bunlar. İddialı sayılabilecek türden üstelik.</p>
				<p class="normal">Yine bir natürmort serisi var. O da 18 yahut 20 fotoğraflık bir çalışma. Tamamıyla her şeyi doğal bir korulukta, ormanın içindeki doğal yapraklar ve otlardan bir natürmort serim var. Bunlar da sergilenecek.</p>
				<p class="normal">Onların hepsi bir araya geldiğinde, benim yeni fotoğraf bakışımın da bir karşılığı olacak. Yani, renkçi, soyut ama kendi içinde bütünlüğü olan işler.</p>
				<p class="normal">Fakat bu ürünlerin bir dijital görüntü halinde olmalarını hazmedemiyorum. Güvenemiyorum çünkü. Bilgisayar ortamlarındaki virüslerin varlığı beni rahatsız ediyor. Bu konuda çok sıkıntı çektiğim için, her an başlarına bir şey gelecek diye korkuyorum.</p>
				<p class="normal">Bu arada keyif için belgesel tarzda İstanbul’da arka sokakları çalıştım. Bunlar, benim önce İstanbul’a yabancılaşmam, sonra yavaş yavaş tanımam, sonra sahiplenmem, sonra da bazı noktalarda uzman kesilmemin karşılığı şeyler.</p>
				<p class="normal">Artık Beyoğlu’ndaki her önemli binanın kimliğini, onun geçmişini, bu gününü, diğer bina ile ilişkisini, o semtle ilişkisini, aşağı yukarı keşfedip çalışıyorum. Yani Beyoğlu’nda biraz amatör rehber olabilirim.</p>
				<p class="normal">Binanın sanatsal niteliği ve hangi kuşak tarafından yapıldığı çok önemlidir. İstanbul Beyoğlu’nda biliyorsunuz ki Gayrımüslüm kümelenmeler var. Bir büyük yangın geçirmiş, o yangından sonra o bölgeleri kimler ne yapmış diye peşine düşüp, onların kültürel izlerini vb araştırırım.</p>
				<p class="normal">Ben halen İstanbul’u gerçek yüzüyle tanımak için ayak diretiyorum. Çünkü gelişmiş bir kamerayla gidersem, bu keşfim karşılaşmayla başa baş gitsin diye özellikle alışkanlık sağlamasını istemiyorum. O sürpriz, hep varolsun istiyorum. Örneğin Zeyrek gibi, Fener gibi, Ayvansaray, Eminönü ya da daha arka sokakları gibi, Kadırga gibi, benzeri yerleri ilk karşılaşma ile keşfetmek istiyorum. Elbette bana ait farklılıklar olacak. Ben turistlerin oraya gittiklerinde neye yöneleceklerini aşağı yukarı biliyorum. Hangi imgeleri yakalayacağını, hangi imgelere hazır konacaklarını aşağı yukarı biliyorum. Kendi ayrıntılarımın farkındayım. O bölgelerden nasıl renkçi kompozisyonları, hangi figürleri, hangi nesneleri seçeceğimi ve bunları neyle ilişkilendireceğimi aşağı yukarı biliyorum. Dolayısıyla hâlâ gizemini koruyan bir büyük İstanbul var, benim için. Elimde kamera ile çıkıp keşfedeceğim bir İstanbul bu. O yüzden gidip turist olarak gezmiyorum.</p>
				<p class="normal">Taklit edilmiş olmak, benim çok bakmadığım konu. Hep üçüncü elden kulağıma geldi. Olabilir tabii. Bende taklit ettim. Hem de özellikle ettim. Çünkü çok sevdiğim sanatçıları yorumlamak istedim. Bu durum bütün büyük sanatçılarda var aslında.</p>
				<p class="normal">Sn. Gündoğdu’nun eşi Tünel’de doğmuş büyümüş. Bir gün onlara, o bölgeyi anlattım. Kızcağız ayrılırken; “Galata Kulesi’nin yanıbaşında doğmuş, büyümüş ve 40 yaşıma gelmişim. Bunca zaman hep İstiklal’de yürüdüm. Ama bilmiyormuşum”, dedi.</p>
				<p class="normal">Gümüş Suyu’nda Mimar Kemalettin‘in muhteşel bir küçük yapısını gördüm. Mimar Vedat Tekin’in, Osmanlı Selçuklu ve Cumhuriyet sentezi muhteşem bir yeri var. Bugün lokanta olarak kullanılıyor. Onlar çini kullanmışlar. Selçukludan gelme gelenek. Hepsi küçük bir yere, gerçek bir çiniciye, iyi bir ustaya yaptırılmış, özgün çini kullanmışlar. Bu iki binayı sürekli ziyarete gidiyor ve seyrediyorum.</p>
				<p class="normal">Bunlar Osmanlı’dan Cumhuriyete geçerken çok önemli izler. Örneğin Beyoğlu’nda Osmanlı mimari sistemini tek bir bina taşır. Elhamra Hanı. Bunun dışındakiler Osmanlı gayrımüslüm kültürünü taşır. Venedik, Ceneviz, Genç Rum Mimarisi, Ermeni mimarisi, vb var. Bir tek Osmanlı mimarisi var, revakları ile balkon kuşakları ile. Beyoğlu’ndaki bir sürü bina da padişahın emriyle kurulmuş. Onlarda padişahın emriyle kurulmuş bir binayı onur meselesi yapmışlar ve kitabelerine koymuşlar. Bir sürü kitabede Sultan Abdülmecid’e ithaf var.</p>
				<p class="normal">Büyük bir İstanbul kitaplığı var ve orada yüzlerce kitap var, İstanbul ile ilgili. Benim bulunduğum sokakta, sarı bir apartman var. Balyen ailesinin yaptığı Sarıca apartmanı, olağanüstü bir yapı. İstanbul’un iki ünlü apartmanından biri. Diğeri de Doğan Apartmanı. İkisi de Dolmabahçe Sarayının mimarı Balyen ailesi tarafından yapılmış. Bir de Surp Agop Vakfı Sıraevleri var. Restorasyona girecek. Geçen yüzyılın İstanbul’unun en iyi iki binası. Hemen önünde de Şakir Paşa konağı; Yıkılmış yerine iş hanı yapılmış. Halikarnas Balıkçısı’nın babası sadrazam Şakir Paşa’nın Konağı. Bu Sarıca Apatmanın da Aliye Berker oturmuş. Hatta şimdi de bir yazar oturuyor. Zamanında Nazım Hikmet, Halikarnas Balıkçısı gidip gelmiş. Fahri Nüsa Zeyd oturmuş. Benim evimin 100-150 metre ilerisinde.</p>
				<p class="normal">Şimdi size birer kartvizit vereyim ve kartvizitle ilgili hoş bir şeyler anlatayım.</p>
				<p class="normal">Bakın ben bu kartvizitin üstündeki çınar yaprağını yıllar önce yapmıştım. Eskiden, yani kartvizitim yokken, herhangi bir yerde benden kart isteyenlere; “Siz kart mı kullanıyorsunuz? Ama el yazısı daha makbul değil midir?” der ve adresimi, telefonumu o anda bulabildiğim bir kâğıt parçasının üzerine yazıp verirdim. Kartım yoktu çünkü. Sonra Mustafa (…) ile kararlaştırdık ve memleket işi bir çınar olsun dedik. Önce biz, sonra Semih Taygan da aldı aynı karttan. Biz bunu, yolsuz, işsiz, emekli tayfası, serbest sanatçı tayfasına yaygınlaştırıyoruz. Garipliğe bakın şimdi; şu sıralar birilerinden telefon ve adres istediğimde, o kişi eğer bir kâğıda yazıp bana vermeye yeltenirse, hemen;”Aaa, sizin hâlâ bir kartınız yok mu? Hangi zamanda yaşıyoruz dostum…” diyorum. Öyle ya, artık benim bir kartım var çünkü.</p>
				<p class="normal">Ankara’daki atölyem duruyor hâlâ. Satmaya gönlüm el vermedi. Baharda gelip düzenlemek ve yaşanabilir hale getirmek istiyorum. Atölyemi faal duruma getirmeyi düşünüyorum.</p>
				<p class="normal">Hayalimde yepyeni bir nü serisi var. Belki onunla final yaparım. Düş dünyasına dönük ama her şey gerçek nesnelerden oluşacak. Bunun için farklı bir stüdyo fonu yapmak istiyorum. Herşey artçı, her şey beyaz. Ancak bunun için uygun bir mekân bulmam gerek. 80-100 m2 yekpare bir depo bulabilirim. Ankara’da da aslında sanatsal bir atölye çalışması yapmak istiyorum. Gerçek anlamda sanat yapmak isteyen olursa çalışırım. Benim portre atölyemden eğitim almış öğrencilerimin yaklaşık 400 dolayında sıkı portre çalışması var. Ankara’da oluşturacağım atölyede, adım adım bir portre eğitimi, nihai olarak da kreatif portre eğitimi yapabilirim. Kentin tarihsel dokusu içinde uygulamalı portre eğitimi yapabilirim. Belki yararlı olurum.</p>
				<p class="normal">Almanya’da bir şehir müzesine gittim. Müzenin girişinde bir dilenci duruyor. Bildiğim kadar Almanca ile müzenin girişine nasıl girebileceğimi sordum, eliyle arkayı işaret etti. Ama sinirliydi. Beni payladı zannettim. Neden öyle davrandığını da anlayamadım. Bir baktım, uzaktan bir yaşlı kadınla, benim yaşlarımda bir genç kadın birlikte geliyorlar. Bir yandan da bana bakıp duruyor ve birbirlerini çekiştiriyorlar. Yaşlı kadın gözlerimin içine baka baka yanıma kadar geldi ve bana müze ile ilgili bir şey sordu. Ne yazık ki kadının sorusunu anlayamadım. Yabancıyım dedim, sadece. Döndü, o adama, yani dilenciye sordu. Adam bana yaptığı hareketi aynen onlara da yaptı. Hiç yüksünmediler, geri döndüler. Anladım ki giriş kapısı başka bir yerde. Kadınları takip ettim ama o kadar tenha ki ortalık, araya mesafe koydum, yanlış anlaşılmasın diye. Ama yaşlı kadın dönüp bakıyor, genç olansa çekiştirip duruyor onu. Anladım ki, ben kara kafalıyım ya, o nedenle beni sevmedi. Fakat yaşlı kadın ilgili görünüyor. Sonra müzenin bahçesinde bir süre oyalandım ve müzeye girdim. Bir baktım ki bunlar da bilet alıyorlar. Müzenin girişinde sergi afişleri, duyurular falan var, ben onlarla meşgulüm. Yaşlı kadın beni görünce, üstüme yürür gibi geldi, avucumu açtı ve içine bir sürü bozuk para saydı. “Bu ne?” dedim. Dedi ki; “Müzeyi gezersiniz”. “Benim param var dedim”. “Olsun, bu benim armağanım olsun”, dedi. Bir an beni dilenci yerine koyduğunu varsaydım ama süratle düşündüm, müzenin içinde bir dilenci… bir dilenci neden müzeyi gezsin? Teşekkür ettim. Onlar müzeye girdiler. Ben de gidip bilet aldım. 7,5 mark. Elimdeki para 15 mark. Belli ki 2 bilet parası vermişler. Sonra müzenin içinde bir daha bulamadım onları. Bir küçük odaya girdim bu odanın içinde bir Raffaello, bir de El Greko var. İki büyük usta.<span class="idebold"> </span>Kendi kendime, “bir daha bunları bulamazsın” dedim. Raffaello 25-30 cm gibi bir şey, El Greko biraz büyük. İkisinin de boyaları çatlamış, ikisine de güvenlik duvarının arkasından izliyorum. Ben böyle iştahla tabloları izlerken (yanda bir kapı var), bir baktım ki devasa bir salon, o iki kadın beni izliyorlar. Koştum yanlarına; “Çok teşekkür ediyorum. Biletimi aldım, bu para fazla”, dedim ve paranın fazlasını iade ettim. Yaşlı kadın; “Asla olmaz, bu müze sadece bir kere gezilmez”, dedi. O zaman çantamdan yeni yayımlanmış nüansı çıkarttım ve dedim ki; “Bunu size armağan etmek istiyorum”. Yaşlı kadın, genç kıza döndü ve; “Ben sana bu adam bir sanatçıdır demedim mi”, dedi.</p>
				<p class="normal">Sergime davet ettim. Ertesi gün genç kız utancından gelmedi ama yaşlı kadın serginin açılışına geldi.</p>
				<p class="normal">Yine Yugoslavya’da Novi Sad  Şehrinde, şehrin katedraline gittim. İçeri girdim, hiç insan yok. Ama bir kez girmiş de bulundum. Yavaş yavaş geziyorum. En son, taaa papazın bulunduğu bölüme geldim, vitraylar yerden tavana kadar. Kapı, bir ara açıldı. Tak tak bir ses, yanıma geliyor. “Eyvah” dedim. Yalnızım müzede. “Şimdi, izinsiz girdi diye bir şey yakıştırırlarsa” diye geçirdim içimden, endişeyle. Boynumda da makine var. Ayak seslerini sahibi tam arkamda durunca, dönüp kim olduğuna baktım. Ben döner dönmez de; “Oh my god, Christmas…” dedi. Ne, “oh my god” ı anladım, ne “Christmas” ı anladım. Ama kelimeleri hafızama yazdım. “Ne diyor bu? Neden hayret etti?” Göz göze geldik şaşkınlık içinde bir yüz. Orta yaşlı bir papaz. Boynumda makinayı görünce rahatladı. Şöyle beni bir süzdü. Gözünü benden ayırmıyor ama. Teşekkür ettim ve çıkıp gittim. Sonra öğrendim ki, beni İsa sanmış</p>
  <p class="normal">Benzer bir şey de Kıbrıs’ta yaşadım. Yakındoğu Üniversitesi bir fotoğraf festivali yapıyor, ben de davetliyim. Benimle birlikte Orhan Alptürk, Halûk Uygur isimler var ve 25 fotoğrafçı daha var. Girne limanında dolaşıyoruz. Bir cafe’nin önünde iken, iri yarı bir adam, birden kalktı grubun arasından, daldı, elimi tuttu ve “Merhaba İsa” dedi. Sonra da sırtını döndü, gitti.</p>
  </div>
</body>
</html>